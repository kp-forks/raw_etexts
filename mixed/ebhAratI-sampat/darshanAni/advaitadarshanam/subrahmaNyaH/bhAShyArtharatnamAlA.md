+++
title = "भाष्यार्थरत्नमाला"
author = "सुब्रह्मण्यः"
publisher = "हरि नारायण आपटे"
"publish year" = "1915"
domain = "दर्शनानि"
sub-domain = "अद्वैतदर्शनम्"
pages = "430"
language = "संस्कृतम्"
editor = "गणेशशास्त्रीगोखले"
"primary commentator" = "शङ्कराचार्यः"
printer = "आनन्दाश्रममुद्रणालयम्"
"serial no." = "Ebharati-8642"
source_url = "https://www.ebharatisampat.in/readbook3.php?bookid=NDI5MDEwNzI1OTk1OTI4&pageno=MjI0MjQyNjk5NTk="

+++
[[भाष्यार्थरत्नमाला	Source: [EB](https://www.ebharatisampat.in/readbook3.php?bookid=NDI5MDEwNzI1OTk1OTI4&pageno=MjI0MjQyNjk5NTk=)]]

\[

[TABLE]

**ॐ तत्सद्ब्रह्मणे नमः।**

**सुब्रह्मण्यविरचिता ब्रह्मसूत्रशांकर-**

**भाष्यार्थरत्नमाला।**

<MISSING_FIG href="../books_images/U-IMG-17353948971234.PNG"/>

**प्रथमाध्यायस्य प्रथमः पादः।**

<MISSING_FIG href="../books_images/U-IMG-1735394914123.PNG"/>

**सुचरितपरिपाकैः शुद्धसत्त्वप्रधानैः  
प्रशमितभवभेदैर्मुक्तसंघैरुपास्यम्।  
श्रुतिशतनुतकीर्ति सच्चिदानन्दमूर्ति  
परमपुरुषमाद्यं भावयेऽभीष्टसिद्ध्यै॥१॥**

**आत्मावबोधविधुरं प्रसमीक्ष्य लोक-  
मुद्धर्तुमादृतमना निगमार्थसारम्।  
निश्चित्य सूत्रनिचयं रचयांचकार  
श्रीबादरायणमुनिर्भुवनैकमान्यः॥२॥**

**दुर्युक्तिप्रथनप्रशस्तविभवैर्बौद्धाद्यसद्वादिभिः  
प्रक्षुभ्यत्परमात्मनिर्मलधियामात्मावबोधाप्तये।  
यः शारीरकसूत्रभाष्यमनघं चक्रे कृपासागरः  
सोऽयं सर्वयतिप्रभुर्विजयते श्रीशंकरार्यो गुरुः॥३॥**

**भुवनैकमान्यचरितं सूत्रकृतं च प्रणम्य भाष्यकृतम्।  
रचयति सुब्रह्मण्यो रम्यां भाष्यार्थरत्नसन्मालाम्॥४॥**

**सत्यज्ञानसुखात्मा केनायं शोकसागरे मग्नः।  
इत्यालोच्य यतीन्द्रः प्रागध्यासं प्रदर्शयामास॥५॥**

**आत्मानात्माध्यासे विवेकविज्ञानमर्थवद्भवति।  
रजतेदमंशयोरिव स युज्यते स्याद्यदा तयोरैक्यम्॥६॥**

**ख्यातोऽपि युष्मदस्मत्प्रतीतिगौ विषयविषयिणौलोके।  
तिमिरप्रकाशयोरिव विरुद्धयोः स्यात्कथं तयोरैक्यम्॥७॥**

**अध्यासमूलमैक्यप्रमोत्थसंस्कारमामनन्ति यतः।  
तदभावान्नाध्यासो न च विषयो न प्रयोजनं वाऽपि॥८॥**

**तदनुग्रहप्रवृत्तोऽप्यधिकारी दुर्लभोऽपि तदसत्त्वम्।  
तस्मादध्यासकथा शास्त्रारम्भोवृथेति चेन्मैवम्॥९॥**

**ऐक्यानुभूतिजनितः संस्कारोऽध्यासकारणं नान्यः।  
कथमन्यथाऽपि लोके नीलं व्योमेति विभ्रमो भवति॥१०॥**

**युष्मत्प्रत्ययगोचरविषयस्य च विषयवृत्तिधर्माणाम्।  
विषयिणि चिदात्मकेऽस्मत्प्रत्ययगम्येऽपि योऽयमध्यासः॥११॥**

**यश्चापि विषयितद्धर्माणां च विपर्ययेण विषयेऽस्मिन्।  
अध्यासः किल यद्यपि मिथ्यैव न चैष भवति परमार्थः॥१२॥**

**इति सत्यमिह तथाऽपि ह्यन्योन्यस्मिन्परस्परात्मत्वम्।  
इतरेतराविवेकेनाध्यस्य विविक्तयोर्द्वयोरनयोः॥१३॥**

**स्याद्धर्मधर्मिणोः किल मिथ्याज्ञानावलम्बनायत्तः।  
सत्यानृते ह मिथुनीकृत्याहमिदं ममेदमित्येषः॥१४॥**

**नैसर्गिको हि लोकव्यवहारः प्रथित एव सर्वेषाम्।  
अध्यासस्यैतस्य च लक्षणमेवंविधं हि कथयन्ति॥१५॥**

**यः पूर्वदर्शनाहितसंस्कारकृतावलम्बनोऽन्यत्र।  
अवभास्योऽवगतानां धर्माणां लक्षणं भवेत्तत्त्वम्॥१६॥**

**कार्याध्यासस्यैव हि लक्षणमत्रोपवर्णितं भाष्ये।  
यस्मादनर्थहेतुः कार्याध्यासेन कारणाध्यासः॥१७॥**

**उभयानुगतं लक्षणमन्यत्रान्यावभास एव स्यात्।  
एतच्च सर्वथाऽपि त्वन्यस्येत्यत्र दर्शितं भाष्ये॥१८॥**

**अर्थाध्यास इतीमं ज्ञानाध्यास इति वर्णयन्त्यार्याः।  
रजतं हि शुक्त्यविद्यापरिणामः शुक्तिका तले भवति॥१९॥**

**विज्ञायते हि तच्चाविद्यावृत्त्यैव न पुनरन्येन।  
अर्थाध्यासो यच्चाविद्यापरिणामभूतमिह रजतम्॥२०॥**

**ज्ञानाध्यासस्तस्यावभासकाज्ञानवृत्तिरेव स्यात्।  
तमिममनिर्वचनीयख्यातिं वेदान्तिनो हि कथयन्ति॥२१॥**

**सत्त्वे बाधायोगात्तस्यासत्त्वेप्रतीत्ययोगाच्च।  
अन्यत्र तस्य सत्त्वे त्वपरोक्षत्वं च संनिकृष्टत्वम्॥२२॥**

**तत्रानुपपन्नं स्यात्तेनानिर्वाच्यताऽस्य युक्तैव।  
एके चिदन्यथात्मख्याती किल वर्णयन्ति काणादाः॥२३॥**

**बौद्धाश्च तत्प्रदर्शितलक्षणमेवं प्रदर्शितं भाष्ये।  
तं केचिदन्यधर्माध्यासोऽन्यत्रेति तस्य चार्थोऽयम्॥२४॥**

**सादृश्यादिनिमित्ताच्छुक्त्यादौ यत्प्रतीयते रजतम्।  
स्वावयवधर्मभूतं शुक्तावारोप्य तेन चान्यदिति॥२५॥**

**यो बुद्धिरूप आत्मा रजतत्वाद्या भवन्ति तद्धर्माः।  
बाह्यार्थे शुक्त्यादावारोप्यन्ते त एव नान्य इति॥२६॥**

**अपरोक्षसंनिकृष्टत्वाभ्यां पक्षद्वयं च युक्तिसहम्।  
अख्यातिवादिनः किल गुरवोऽध्यासं हि वर्णयन्त्येवम्॥२७॥**

**यत्र यदध्यास इति प्रवाद उपलभ्यते हि लोकेऽस्मिन्।  
न च वस्तुनोर्विवेकाग्रहणनिमित्तो हि तद्धियोरपि च॥२८॥**

**तन्मूलको विशिष्टव्यवहारो रजतमिदमिहास्तीति।  
सोऽयमिहाध्यासः स्पादित्यध्यासं हि वर्णयन्त्येतम्॥२९॥**

**तत्र विशिष्टव्यवहाराध्यासो विशिष्टविषयः स्यात्।  
यदि न विशिष्टाध्यासो व्यवहारश्चेदृशो विलुप्येत॥३०॥**

**जगदेतदखिलमसदिति वदन्त्यसत्ख्यातिवादिमाध्यमिकाः।  
अध्यासस्यास्य पुनस्तदनुमतं लक्षणं भवेदित्थम्॥३१॥**

**यत्र यदध्यास इति प्रवदन्ति जनास्तमेतमध्यासम्।  
विपरीतधर्मकल्पनरूपत्वं वर्णयन्ति ते तस्य॥३२॥**

**अत्यन्तासत एव हि जगतः सद्रूपकल्पना सेति।  
सर्वप्रमाणबाधितमसारतरतर्कजालसंरम्भम्॥३३॥**

**यद्यप्येतदथापि च न बाधकं कथमपीह तद्भवति।  
अन्यस्य चान्यधर्मावभासतारूपलक्षणं हीदम्॥३४॥**

**स्यात्सर्ववादिसंप्रतिपन्नमवान्तरमतप्रभेदेऽपि।  
तस्माल्लक्षणसत्त्वादध्यासे नेह बाधकं किमपि॥३५॥**

**लोके हि शुक्तिकेयं रजतवदवभासते तथा चन्द्रः।  
एकोऽपि सद्वितीयवदवभासत इति तु नु प्रसिद्धमिदम्॥३६॥**

**ननु विषयस्य च तद्गतधर्माणां यश्च वर्णितोऽध्यासः।  
न च कथमविषयभूते प्रत्यग्वस्तुनि समञ्जसो भवति॥३७॥**

**लोको हि संनिकृष्टे विषयेऽध्यस्यति किलापरं विषयम्।  
आत्मा न संनिकृष्टो न च युष्मत्प्रत्ययस्य विषयोऽपि॥३८॥**

**शुक्त्यादयो हि युष्मत्प्रत्ययविषयाश्च संनिकृष्टाश्च।  
तत्र च रजतादीनामध्यासो युक्त एव नेह तथा॥३९॥**

**युष्मत्प्रतीत्यपेते प्रत्यग्रूपे भवेन्न विषयत्वम्।  
तस्मादध्यासोऽयं तत्रानुपपन्न इति तु नाऽऽशङ्क्यम्॥४०॥**

**यस्मादिहायमात्मा न तावदत्यन्तमविषयो भवति।  
अस्मत्प्रत्ययविषयस्तथाऽपरोक्षश्च दृश्यते सोऽयम्॥४१॥**

**अस्मत्प्रतीतिजनिताविद्यासंशयवृत्तिफलभाक्त्वात्।  
विषयत्वमौपचारिकमाश्रितमध्यासकारणं तत्स्यात्॥४२॥**

**अध्यसितव्यं विषयान्तरमिन्द्रियसंनिकृष्टविषय इति।  
भवति न कश्चिन्नियमो यस्मादत्र हि विपर्ययो दृष्टः॥४३॥**

**तलमलिनतादिधर्मानध्यस्यन्त्यम्बरेऽप्यनध्यक्षे।  
बाला न तच्च विषयो न चेन्द्रियेणापि संनिकृष्टं स्यात्॥४४॥**

**अविरुद्धस्तद्वदसावध्यासः प्रत्यगात्मचैतन्ये।  
अध्यासमुक्तलक्षणमेवाविद्यां वदन्ति विद्वांसः॥४५॥**

**विद्यामाहुर्यत्तु स्वरूपनिर्धारणं विवेकेन।  
यत्र यदध्यासः स्याद्दोषेण गुणेन तत्कृतेन पुनः॥४६॥**

**वस्त्वणुमात्रेणापि च न हि संबध्येत कल्पितत्वेन।  
एतमविद्यासंज्ञं चिज्जडयोः किल परस्पराध्यासम्॥४७॥**

**आलम्ब्यमानमेव व्यवहाराः सर्व एव संवृत्ताः।  
तद्वच्छास्त्राणि विधिप्रतिषेधविमोक्षतत्पराणि स्युः॥४८॥**

**ननु कथमत्राविद्यावद्विषयाण्येव हि प्रमाणानि।  
प्रत्यक्षादीनि तथा शास्त्राणि स्युरिति न पुनराशङ्क्यम्॥४९॥**

**देहे चेन्द्रियादावहंममाध्यासवर्जितस्य पुनः।  
नैवोपपद्यते हि प्रमातृता संप्रसादसमय इव॥५०॥**

**यदि न प्रमातृता स्यात्तदा प्रमाणप्रवृत्तिरपि न स्यात्।  
भवति प्रत्यक्षादिव्यवहारो नेन्द्रियाण्यनादाय॥५१॥**

**नैव विनाऽधिष्ठानं व्यापारः क्वचिदपीन्द्रियाणां स्यात्।  
व्याप्रियते न हि कश्चिद्देहेनाऽऽत्माभिमानरहितेन॥५२॥**

**नैतस्मिन्सर्वस्मिन्नसत्यसङ्गात्मनः प्रमातृत्वम्।  
नैव प्रमातृभावं विना प्रमाणप्रवृत्तिरिह दृष्टा॥५३॥**

**तस्मात्प्रत्यक्षादिप्रमाणजालानि यानि शास्त्राणि।  
सर्वाण्येवाविद्यावद्विषयाणीति युक्तमेवैतत्॥५४॥**

**पश्वादीनां हि यथा व्यवहारोऽध्यासमूलको दृष्टः।  
विदुषामपि भवति तथा व्यवहारोऽध्यासमूलकः सकलः॥५५॥**

**दण्डोद्यतकरमभिमुखमायान्तं पुरुषमेकमालक्ष्य।  
इच्छति हन्तुमसाविति भीताः पशवो द्रुतं पलायन्ते॥५६॥**

**करविनिहतहरिततृणं पुरुषं दृष्ट्वाऽतिनिकटमायान्ति।  
व्युत्पन्नचेतसोऽपि ह पुरुषा लोके तथोपलभ्यन्ते॥५७॥**

**आक्रोशतो नितान्तं खड्गधरान्क्रूरदृष्टिसंवलितान्।  
बलवत उपलभ्य ततो भीता एव हि पुनर्निवर्तन्ते॥५८॥**

**तद्विपरीतान्पुरुषानालक्ष्य च तान्प्रति प्रवर्तन्ते।  
तस्माद्व्यावहारोऽसौ सर्वोऽप्यध्यासमूल इति युक्तम्॥५९॥**

**पश्वादयोऽपि यद्यप्यध्यासं प्रकटयन्ति न परेषु।  
वागाद्यपाटवेनाथापि समं भवति कार्यमुभयत्र॥६०॥**

**अध्यासकार्यमूतो व्यवहारो यादृशः पशूनां स्यात्।  
व्युत्पत्तिमतां पुंसां व्यवहारस्तादृशो हि तत्काले॥६१॥**

**निर्णीयते स चायं व्यवहारोऽध्यासजनित एवेति।  
व्यवहारे शास्त्रीये यद्यपि यो बुद्धिपूर्वकारी स्यात्॥६२॥**

**न हि नाधिक्रियते परलोकगतिं स्वात्मनोऽपरिज्ञाय।  
परलोकगतिपरिज्ञानं देहान्यात्मविषयविज्ञानात्॥६३॥**

**तेन च देहविविक्तात्मज्ञानं कर्महेतुरिति वाच्यम्।  
तद्व्यवहारस्याऽऽध्यानाधीनत्वं कथं भवेदिति चेत्॥६४॥**

**कर्मणि देहविभिन्नात्मज्ञानं केवलं भवेज्जनकम्।  
नैवाऽऽत्मतत्त्वगोचरमपि विज्ञानं हि तत्र जनकं स्यात्॥६५॥**

**अशनायादिविवर्जितमपि वेदान्तैकसमधिगम्यं च।  
ब्रह्मक्षत्त्रविभेदापेतमसंसारि चाऽऽत्मतत्त्वं हि॥६६॥**

**तद्विज्ञानं यदिदं कर्मस्वधिकारकारणं न भवेत्।  
कर्मस्वधिकारे न हि यथोक्ततत्त्वावगत्यपेक्षाऽस्ति॥६७॥**

**प्रत्युत यथोक्ततत्त्वज्ञानात्कर्माधिकारभङ्गः स्यात्।  
प्रागात्मतत्त्वबोधात्प्रवर्तमानं हि शास्त्रमखिलमपि॥६८॥**

**यदिदमविद्यावद्विषयत्वं तन्नातिवर्तते तद्धीः।  
यानि च कर्मपराणि ह शास्त्राणि ब्राह्मणो यजेतेति॥६९॥**

**तान्यात्मनि वर्णाश्रमवयोविशेषादिविषयमध्यासम्।  
आश्रित्य हि प्रथन्ते न कदाचिदिमानि वैपरीत्येन॥७०॥**

**तस्माद्व्यवहारोऽयं सकलोऽप्यध्यासजनित इति सिद्धम्।  
अध्यासोऽयमतस्मिंस्तद्बुद्धिरिति प्रपञ्चितं पूर्वम्॥७१॥**

**सोऽयं हि पुत्रभार्यादिषु विकलेषु च तथैव सकलेषु।  
दृष्टो हि बाह्यधर्माध्यासो विकलोऽहमिति सकल इति च॥७२॥**

**एवं हि देहधर्माध्यासः कृष्णः कृशोऽहमिति दृष्टः।  
इन्द्रियधर्माध्यासो मूकः क्लीबोऽहमिति च काण इति॥७३॥**

**बधिरोऽहमन्ध इत्यप्यन्तःकरणस्थकर्मजातमपि।  
कामादिकं तथैवाध्यस्यति हि प्रत्यगात्मचैतन्ये॥७४॥**

**एवमहंप्रत्ययिनं तदाश्रयं स्वप्रचारसाक्षिणि च।  
प्रत्यग्रूपेऽध्यस्य प्रत्यग्रूपं तमेतमात्मानम्॥७५॥**

**अन्तःकरणादिष्वध्यस्यति किल तद्विपर्ययेणापि।  
इति सिद्धोऽध्यासोऽयं लक्षणसंभावनाप्रमाणान्तैः॥७६॥**

**सकलानुभूतसिद्धः सामग्रीसहकृतोऽयमध्यासः।  
विषयफलसिद्धिहेतुः शास्त्रारम्भेऽस्य वर्णनं न वृथा॥७७॥**

**चिरकालसंप्रवृत्तः सर्वानर्थैकसाधनं हि परम्।  
सोऽयमनन्तोऽध्यासः पुंसामात्मैक्यविस्मृतौहेतुः॥७८॥**

**तस्य च मूलोच्छेदे विशुद्धमात्मैक्यमन्तिके भाति।  
वेदान्तार्थविचारस्तत्सिद्धौ कारणं परं भवति॥७९॥**

**इति मनसि सकलमर्थं सम्यङ्निश्चित्य सूत्रकारोऽसौ।  
चक्रे शास्त्रारम्भे विचारकर्तव्यतापरं सूत्रम्॥८०॥**

इत्यध्यासः समाप्तः।

**अथातो ब्रह्मजिज्ञासा॥१॥**

**विषयफलयोः सतोरप्यधिकारी नास्ति चेद्वृथा शास्त्रम्।  
तत्राथातःशब्दावधिकार्यर्थौप्रदर्शितौमुनिना॥८१॥**

**आनन्तर्यार्थोऽसावथशब्दो नान्यमर्थमाचष्टे।  
अथइतिशब्दोहेतुं कर्मफलानित्यतां प्रसञ्जयति॥८२॥**

**मिलितौ द्वावप्येतौसाधनसंपन्नमर्थिनं ब्रूतः।  
नित्यानित्यविवेकश्चेहामुत्रार्थभोगवैराग्यम्॥८३॥**

**षट्कं शमादिकानां मुमुक्षुता चेति सुप्रसिद्धानि।  
चत्वारि साधनानि ह्यानन्तर्यावधिं वदन्त्यार्याः॥८४॥**

**कर्मफलानित्यत्वप्रतिपत्तिः प्रथमसाधने हेतुः।  
प्रथमं साधनमुत्तरसाधनसिद्धावपेक्षितो हेतुः॥८५॥**

**आरम्भार्थो नासावथशब्दो भवति सूत्रनिर्दिष्टः।  
जिज्ञासापदमुख्यो नैवाऽऽरभ्येत कुत्रचित्क्वापि॥८६॥**

**लक्ष्यार्थे चाऽऽरम्भोलक्ष्यस्मारकपदान्तराल्लभ्यः।  
तेनैव कार्यसिद्धावथशब्दोऽनर्थकः प्रसज्येत॥८७॥**

**अथशब्दः क्रमवचनः स्यादवदानार्थवाक्यपठित इव।  
कर्मब्रह्मविचारौ स्यातां यद्येककर्तृकौ लोके॥८८॥**

**धर्मविचारं साधकमानन्तर्यावधिं वदन्त्यन्ये।  
धर्मविचारः सोऽयं ब्रह्मविचारैकसाधनं चेत्स्यात्॥८९॥**

**प्रथमाश्रमे विरक्तो विशुद्धविज्ञानसाधनोपचितः।  
कर्मविचारास्पृष्टौब्रह्मविचारे कथं प्रवर्तेत॥९०॥**

**जिज्ञास्यमपि च भिन्नं फलमपि भिन्नं हि दृश्यते शास्त्रे।  
तस्माद्धर्मविचारो ह्यानन्तर्यावधिः कथं भवति॥९१॥**

**अर्थान्तरत्वबोधकमथशब्दं वर्णयन्ति केचिदिह।  
अर्थान्तरत्वमेतद्यतः कुतश्चित्प्रसिद्धमफलं हि॥९२॥**

**हेतुफलभावसिद्धिप्रापकमर्थान्तरत्यमिह वाच्यम्।  
तादृश्यर्थान्तरताऽप्यानन्तर्यैकरूपतामेति॥९३॥**

**सूत्रावयवश्चरमः कर्मणिषष्ठीसमासनिष्पन्नः।  
शेषेषष्ठीपक्षं वारयति परं सकर्मको धातुः॥९४॥**

**तस्माद्दर्शितसाधनसंपदनन्तरमिहोक्तजिज्ञासा।  
कर्तव्येति प्रथयति वाक्यार्थं प्रथमसूत्रसंदर्भः॥९५॥**

**जिज्ञास्यं ब्रह्मोक्तं तत्किं लोकप्रसिद्धमितरद्वा।  
यदि लोकसुप्रसिद्धं निःसंदेहं तदा न जिज्ञास्यम्॥९६॥**

**यदि चाप्रसिद्धमेतत्तज्जिज्ञास्यं कथमितीह नाऽऽशङ्क्यम्।  
सत्यं ज्ञानमनन्तं श्रुतिवचनेषूपलभ्यते ब्रह्म॥९७॥**

**वैनाशिकादिसमयेष्वतथाभूतो निरूप्यते ह्यात्मा।  
अत उपपन्नः संशय इति मत्वा शास्त्रमेतदारब्धम्॥९८॥**

**वेदान्तवाक्पनिचयैर्न्यायोपेतैर्विचारिते तत्त्वे।  
वादिविवादोपचितः संदेहो नाशमि(मे)ति निर्लेपम्॥९९॥**

**ब्रह्मविचारे कार्ये लक्षणमादावपेक्षितं भवति।  
इति लक्षणबोधार्थं द्वितीयसूत्रं चकार मुनिवर्यः॥१००॥**

**जन्माद्यस्य यतः॥२॥**

**प्रथमं जन्मादिपदं जन्मस्थितिनाशसंघमभिधत्ते।  
प्रत्यक्षसिद्धमेतज्जगदखिलं प्रथयतीह षष्ठ्यन्तम्॥१०१॥**

**षष्ठी संबन्धार्था यत इति शब्दोऽपि कारणं वक्ति।  
जगदनुबन्धी जन्मस्थितिलयसंघो हि यन्निदान इति॥१०२॥**

**सूत्रार्थे निष्पन्ने लक्षणलाभः कथं भवेन्नॄणाम्।  
इत्याकलय्य भगवांस्तद्ब्रह्मेति प्रपूरयामास॥१०३॥**

**यवमयचरुवाक्यादौ लक्षणबोधो हि वाक्यशेषात्स्यात्।  
तद्वदिति नात्र शङ्का यत्तच्छब्दौ हि नियतसाकाङ्क्षौ॥१०४॥**

**जगदनुबन्धिकजन्मस्थितिलयसंघातकारणं ब्रह्म।  
इति सूत्रार्थे लब्धे लक्षणशङ्का निवर्तिता भवति॥१०५॥**

**यास्कमुनिसूत्रदर्शितविकारषट्कं न वक्ति जन्मादि।  
लक्षणमेवंभूतं भूम्यादीनामिहोपदिष्टं स्यात्॥१०६॥**

**श्रुत्यर्थनिर्णयार्थं लब्धोत्साहोऽत्र सूत्रसंदर्भः।  
आश्रित्य पिशुनवृत्तिं श्रुत्यर्थं हातुमुत्सहेत कथम्॥१०७॥**

**लक्षणवाक्यसमन्वयबोधे हेतुर्विलक्षविज्ञानम्।  
लक्ष्यस्वरूपबोधे स्वरूपलक्षणमपेक्षितं भवति॥१०८॥**

**जगदेकदेशभूतो वेदो नित्य इति विश्रुतो यस्मात्।  
जगदुत्पत्तिस्थितिलयकारणतारूपलक्षणं च कथम्॥१०९॥**

**इत्याक्षिपन्निरसितमादौ पष्ठीसमासमाश्रित्य।  
निश्वसितवाक्यनिचयात्सूत्रार्थो वर्ण्यते तृतीयोऽसौ॥११०॥**

**शास्त्रयोनित्वात्॥३॥**

**षष्ठीसमासपक्षे तटस्थसंज्ञं स्वरूपसंज्ञं च।  
श्रुतिनिवहकर्तृतायां सिद्धायामुक्तलक्षणं सिध्येत्॥१११॥**

**यन्निश्वसितप्रायो वेदः सर्वार्थबोधको दृष्टः।  
तस्य च सर्वज्ञत्वं लक्षणमित्यत्र केयमाशङ्का॥११२॥**

**श्रुतिकर्तृत्वे सिद्धे वेदे कार्यत्वसिद्धिरवतरति।  
तत्सिद्धौसिद्धं स्याज्जगज्जनिप्रभृतिकारणत्वमपि॥११३॥**

**यदि जनिकर्ता चेत्स्याद्वेदोऽयं पौरुषेयतां गच्छेत्।  
इति शङ्काऽत्र न कार्या न पौरुषयो निरूप्यते वेदः॥११४॥**

**अर्थावबोधपूर्वकयत्नो यस्य प्रसाधको भवति।  
तत्र व्याकरणादौ भवति परं पौरुषेयता लोके॥११५॥**

**अर्थावबोधकृत्या समकालिकता प्रतीयते ह्यत्र।  
निश्वसितवाक्यनिचये तस्माद्वेदे न पौरुषेयत्वम्॥११६॥**

**निश्वसितवाक्यमेतन्निश्वासन्यायमेव बोधयति।  
तस्मादपौरुषेयो वेदोऽत्रार्थे न बाधकं किंचित्॥११७॥**

**नियतानुपूर्विकत्वाद्वेदो नित्य इति गौणवादोऽसौ।  
तस्माज्जगदुत्पत्तिस्थितिलयकारित्वलक्षणं सिद्धम्॥११८॥**

**लक्षणपरमेतच्चेत्स्यादाशङ्का प्रमाणमिह किमिति।  
तस्मात्प्रमाणपरमप्येतत्सूत्रमिति वर्ण्यते सपदि॥११९॥**

**कारणवचन इदानीं प्रमाणवचनो हि योनिशब्दोऽसौ।  
शास्त्रं योनिर्यस्येत्यत्र समासः परं बहुव्रीहिः॥१२०॥**

**शास्त्रप्रमाणकत्वाज्जगज्जनिप्रभृतिकारणत्वाच्च।  
साधनसंपत्तिमता ब्रह्म विचार्यमिति निश्चितं भवति॥१२१॥**

**शास्त्रप्रमाणकत्वं न शक्यते ब्रह्मणि प्रतिज्ञातुम्।  
कृत्स्नस्य वेदराशेः कर्मपरत्वं हि जैमिनिः प्राह॥१२२॥**

**कर्मपरत्वे सिद्धे सफलार्थकता हि वेदभागे स्यात्।  
अतदर्थकवाक्यानामानर्थक्यं प्रपञ्चितं हि यतः॥१२३॥**

**अध्ययनविध्युपात्ते वेदे चानर्थकत्वमन्याय्यम्।  
इति शङ्कावसरः स्यादाम्नायस्येति सूत्र इति मत्वा॥१२४॥**

**विध्येकवाक्यभावाद्विधिसंनिहितार्थवादवाक्येषु।  
स्तुत्यर्थबोधकथयाक्रियापरत्वं समर्थितं भवति॥१२५॥**

**सोऽरोदीदित्यादौ निषेधवाक्यैकवाक्यभावेन।  
राजतनिन्दारूपक्रियापरत्वं समाश्रितं भवति॥१२६॥**

**मन्त्र इषे त्वेत्यादौ छिनद्मियोगेन कर्मपरता स्यात्।  
तद्वद्वेदान्ताना कर्त्रादिस्तावकत्वमालम्ब्य॥१२७॥**

**कर्मपरत्वे सिद्धे ब्रह्मपरत्वं कथं भवेत्तेषाम्।  
विधिविप्रकृष्टदेशा वेदान्ताः स्युः कथं हि कर्मपराः॥१२८॥**

**इति चेत्तथाऽपि नक्षतिरुपासनादिक्रियापरत्वेन।  
इत्याक्षेपनिवृत्त्यै चकार भगवांश्चतुर्थसूत्रमिदम्॥१२९॥**

**तत्तु समन्वयात्॥४॥**

**तत्पदमस्मिन्सूत्रे पक्षतया ब्रह्मबोधकं भवति।  
शास्त्रप्रमाणकत्वं विधेपमिह पूर्वसूत्रलभ्यं स्यात्॥१३०॥**

**उक्ताक्षेपं निरसितुमत्र तुशब्दो हि मध्यनिर्दिष्टः।  
पञ्चम्यन्तश्चरमः प्रथयत्युक्तार्थसाधकं हेतुम्॥१३१॥**

**पक्षविशेषणवाची समिति ह्यंशोऽप्यखण्डमाचष्टे।  
अन्वयशब्दो योऽसौ प्रकृते तात्पर्यवाचको भवति॥१३२॥**

**अत्राखण्डं ब्रह्म प्रतिपाद्यं भवति शास्त्रनिचयेन।  
श्रुतितात्पर्याद्धेतोर्नैवं कर्मेति सूत्रवाक्यार्थः॥१३३॥**

**शास्त्रप्रमाणकत्वे हेतुरिहोक्तो हि शास्त्रतात्पर्यम्।  
तन्निर्णयैकसाधनमुपक्रमप्रभृतिलिङ्गषट्कं स्यात्॥१३४॥**

**छान्दोग्यमैतरेयं मुण्डकमाण्डूक्यतैत्तिरीयाणि।  
ईशावास्यादीनि हि यानि च वेदान्तवाक्यजालानि॥१३५॥**

**तेषामुपक्रमादौ विमृश्यमाने विशुद्धभावेन।  
तेषां वेदान्तानां ब्रह्मणि तात्पर्यनिर्णयो भवति॥१३६॥**

**नन्विह वेदान्तानां ब्रह्मणि तात्पर्यमनुचितं वक्तुम्।  
ब्रह्म परिनिष्ठितं तन्मानान्तरगम्यमेव भवति यतः॥१३७॥**

**नैषाशङ्का कार्याऽसिद्धं मानान्तराभिगम्यमिति।  
रूपादिरहितमेतद्ब्रह्म न मानान्तराणि संस्पृशति॥१३८॥**

**नन्वेवं वेदान्तैर्ब्रह्मण्यावेदिते फलं किं स्यात्।  
हेयोपेयविहीने वस्तुन्यावेदितेऽपि न पुमर्थः॥१३९॥**

**पुरुषार्थसाधकं स्याद्धेयमुपादेयमुपदिशच्छास्त्रम्।  
हेयोपेये ज्ञाते स्यातामिष्टाप्त्यनिष्टपरिहारौ॥१४०॥**

**इति नात्र शङ्कितव्यं यत एतच्छास्त्रमेवमुपदिशति।  
हेयोपेयविहीने ब्रह्मणि साक्षात्कृते पुमर्थः स्यात्॥१४१॥**

**आत्मानं चेत्पुरुषो यदाऽयमस्मीति यो विजानीयात्।  
किं फलमिच्छन्कस्य च कामाय शरीरमनु तपेत्स इति॥१४२॥**

**ननु न हि वेदान्तानां कर्त्रादिस्तावकत्वमाशङ्क्यम्।  
तत्केनेत्यादीनि ह्यकर्तृतामस्य बोधयन्ति यतः॥१४३॥**

**श्रुतितात्पर्ये सिद्धे ब्रह्मणि शास्त्रप्रमाणकत्वमपि।  
सिद्धं स्यादिति पक्षं दूषयितुं जातकौतुकाः केचित्॥१४४॥**

**शास्त्रप्रमाणकत्वं ब्रह्मणि यच्चोपदर्शितं सूत्रे।  
सिद्धेफलानवगमाद्विधिशेषतयैव तच्च युक्ततरम्॥१४५॥**

**आत्मेत्येवेत्याद्यैरात्मोपास्तौ विधीयमानायाम्।  
कोऽसावात्मा किं तद्ब्रह्मेत्येवं भवेदिहाऽऽकाङ्क्षा॥१४६॥**

**तस्यामाकाङ्क्षायामात्मप्रतिपादकाश्च वेदान्ताः।  
सत्यं ज्ञानमनन्तं ब्रह्मेत्याद्या इहोपयुक्ताः स्युः॥१४७॥**

**यूपे पशुमित्याद्यैर्यूपाश्रयके हि बन्धने विहिते।  
यूपस्वरूपबोधकवाक्यानि यथा भवन्ति सफलानि॥१४८॥**

**प्रतिपत्तिविषयभूतं ब्रह्मैव समर्पयन्ति वेदान्ताः।  
आम्नायस्येत्याद्यैः सूत्रैरपि नात्र कश्चन विरोधः॥१४९॥**

**विधिसंस्पर्शविहीनं ब्रह्म यथा बोधयन्ति वेदान्ताः।  
सप्तद्वीपा धात्री राजा यातीति वाक्यसाम्यं स्यात्॥१५०॥**

**इति पक्षान्तरमेतन्निरस्यते सपदि भाष्यकारेण।  
यद्येवमर्थता स्याद्गतार्थता भवति पूर्वतन्त्रेण॥१५१॥**

**पूर्वत्र चोपदिष्टो धर्मोऽसौ कर्मरूप एव स्यात्।  
कायिकवाचिकमानसभेदेनैतत्त्रिधोपदिष्टं हि॥१५२॥**

**तत्फलमपि शास्त्रोक्तं त्रिधोपभोग्यं त्रिधैव निर्दिष्टम्।  
यच्चोपासनमुक्तं मानसिकं कर्म भवति न तदन्यत्॥१५३॥**

**ध्यानमपि तादृशं स्याद्ध्यानोपास्त्योर्न भेदशङ्काऽत्र।  
यच्चोपासनसाध्यो मोक्षोऽयं तर्ह्यनित्य एव स्यात्॥१५४॥**

**कर्मायत्तफलानां शास्त्रेणानित्यतैव निर्दिष्टा।  
प्रतिपत्तिविधिपराश्चेद्वेदान्ताः प्रथमसूत्रमफलं स्यात्॥१५५॥**

**लक्षणसूत्रं तद्वत्प्रमाणसूत्रं समन्वयारव्यं च।  
ब्रह्म च नोत्पाद्यं स्यान्न प्राप्यं भवति नापि संस्कार्यम्॥१५६॥**

**न विकार्यं वा स्यादिह विधिशेषत्वं कथं प्रसज्येत।  
स्नानाचमनादीनामविविक्तानात्ममात्रगामित्वात्॥१५७॥**

**नाऽऽत्मा संस्कार्योऽसौ नित्यत्वाद्भवति नो विकार्योऽपि।  
द्रष्टव्यविध्यनन्तरमपरश्रवणादिविधिपरं शास्त्रम्॥१५८॥**

**विधिशेषत्वं ब्रह्मणि साधयतीत्येवमपि न चाऽऽशङ्क्यम्।  
यद्यवगतमन्यस्मिन्नियुज्यते विधिपरेण वाक्येन॥१५९॥**

**विधिशेषता तथा स्याद्यूपाहवनीययोस्तथा दृष्टेः।  
अवगत्यर्थं ह्येतच्छ्रवणाद्यं साधनं विनिर्दिष्टम्॥१६०॥**

**श्रवणमननादिसाधनपरिपाकादवगतिर्यथा भवति।  
संसारमूलकारणहृदयग्रन्थिप्रभेदनं भवति॥१६१॥**

**तेनानर्थनिवृत्त्या परमानन्दैकरूपतामेति।  
इत्येतमर्थनिकरं पश्यन्प्रतिपेदएवमादीनि॥१६२॥**

**प्रथयन्ति वारयन्ति च कर्तव्यविशेषमवसरप्राप्तम।  
नेदं यदिदमुपासत इत्यादीन्यपि च वेदवाक्यानि॥१६३॥**

**प्रथयन्त्यनुपास्यत्वं ब्रह्मणि विधिशेषता कथं घटते।  
विधिशेषत्वाभावे चाऽऽत्मा द्रष्टव्य एवमादीनि॥१६४॥**

**विधिवाक्याभासानि श्रुतिवचनानीह निष्फलानि स्युः।  
नैषा कार्या शङ्का यत एतान्यर्थवत्तराणि स्युः॥१६५॥**

**परमपुरुषार्थवाञ्छिनमनात्मसंघात्पराङ्मुखीकृत्य।  
सर्वान्तरे परात्मनि चेतोवृत्तिप्रवर्तनार्थानि॥१६६॥**

**तस्यां प्रवर्तितायां ब्रह्मावगतिर्हि जायते झटिति।  
सिद्धार्थबोधकत्वेनाऽऽम्नायस्येति सूत्रवैगुण्यम्॥१६७॥**

**नास्मिञ्शास्त्रे शङ्क्यं यतस्तयोर्भिन्नशास्त्रता भवति।  
स्तुतिपरतया विधीनां क्रियापरत्वेन सर्ववेदानाम्॥१६८॥**

**यच्च सफलार्थकत्वं निषेधवाक्येन दृश्यते तदिह।  
हननक्रियानिवृत्त्या ह्यौदासीन्यं प्रतीयते तत्र॥१६९॥**

**न च तदुभयं क्रिया स्यान्न वा क्रियायाश्च साधनं भवति।  
विध्यर्थवादयोर्वा कर्त्रादिपराणि वाक्यजालानि॥१७०॥**

**दृश्यन्ते खलु तेषामनर्थकत्वं न कोऽपि वारयति।  
पूर्वस्मिन्नपि तन्त्रे दोषोऽयं दुर्निवार इव भाति॥१७१॥**

**कथमुत्तरतन्त्रेऽसौ पदं निधातुं समर्थतां गच्छेत्।  
तस्माद्वेदान्तानां सिद्धार्थपरत्वबाधकाभावात्॥१७२॥**

**ब्रह्मावगतौ सत्यामशरीरत्वं प्रपद्यते जीवः।  
ब्रह्मण्युपासनायाः शेषत्वं माऽस्तु विषयभावेन॥१७३॥**

**ब्रह्मणि तच्छेषत्वं कर्तृत्वात्स्यादितीह नाऽऽशङ्क्यम्।  
ब्रह्मणि विधिशेषत्वं कर्तृत्वेनापि नैव संभवति॥१७४॥**

**आविद्यकसंघाते कर्तृत्वं स्यान्न शुद्धरूपेऽपि।  
वर्णाश्रमादिकवलितसंघातः कर्तृभावमुपयाति॥१७५॥**

**मिथ्याप्रत्ययरूपस्तत्राहंप्रत्ययो न गौणोऽसौ।  
यक्ष्ये दास्यामीति व्यवहारस्तन्निदानको भवति॥१७६॥**

**समसमयिकत्वमनयोर्व्यवहाराध्यासयोर्यतो भवति।  
उपदर्शितसंघातो मिथ्यात्मेतीह दृश्यते शास्त्रे॥१७७॥**

**पुत्रादिर्गौणात्मा तस्य च सर्वार्थकारिताहेतोः।  
जाग्रत्स्वप्नसुषुप्तित्रितयानुगतो हि मुख्य आत्माऽसौ॥१७८॥**

**तस्य च न कर्तृता स्यात्सौषुप्तसमाधिबाधितत्वेन।  
देहादौसंघाते योऽयमहंप्रत्ययः स गौण इति॥१७९॥**

**केचन वदन्ति वृद्धास्तत्पक्षोऽयं निरस्यते सपदि।  
यत्रार्थयोर्विवेकः प्रत्यक्षेणोपलभ्यते तत्र॥१८०॥**

**गुणयोगजा प्रतीतिर्गौणीयमिति प्रसिद्धिमनुभवति।  
माणवकः सिंह इति प्रत्यय एतादृशो ह्यतो गौणः॥१८१॥**

**यत्रान्धकारसमये स्थाणौपुरुषप्रतीतिरुद्भवति।  
सा च कथं गौणी स्यात्तस्मान्मिथ्येति निश्चितं भवति॥१८२॥**

**मिथ्यात्मकर्तृकः स्यात्सकलो विधिवचनबोधितो ह्यर्थः।  
योऽसावात्मा शुद्धः कर्मणि कर्ता कदाऽपि न च भवति॥१८३॥**

**तस्माद्विधिशेषत्वं कर्तृत्वेनापि नाश्नुते ब्रह्म।  
ब्रह्मावगतौ सत्यां मिथ्यागौणात्मनोरसत्त्वेन॥१८४॥**

**विधिवचनबोधितानि ह्यौपासनादीनि संभवन्ति कथम्।  
आत्मावगतेः पूर्वं मिथ्याज्ञानावबद्ध एवासौ॥१८५॥**

**आरोप्य कर्तृतादीन्कर्मणि सततं प्रवर्तते लोकः।  
विधिशेषभावरहिते ब्रह्मणि वेदान्तवाक्यतात्पर्यम्॥१८६॥**

**सिद्धं तस्माच्छुद्धं ब्रह्म विचार्यमिति निश्चितं भवति।  
इममर्थमसहमानाः सांख्याः स्मृतियुक्तिसाधनाः प्राहुः॥१८७॥**

**जगदुत्पत्तिस्थितिलयकारणमेतत्प्रधानमेवेति।  
कार्यमखिलं ह्यचेतनमचेतनं तस्य कारणं युक्तम्॥१८८॥**

**सस्यादिके हि कार्ये कारणमपि तस्य तादृशं दृष्टम्।  
तस्मात्प्रधानमेव त्रिगुणं परिणामि जगदुपादानम्॥१८९॥**

**भवति ह तद्विपरीतं ब्रह्मातो नैव जगदुपादानम्।  
सर्वज्ञत्वं यच्च स्वरूपलक्षणमुदाहृतं तदपि॥१९०॥**

**अस्मिन्प्रधान एव हि सत्त्वमुपाश्रित्य भवति निरवद्यम्।  
सत्त्वोत्कर्षादेव हि विख्याता योगिनोऽपि सर्वज्ञाः॥१९१॥**

**सर्वज्ञशब्दयोगोऽप्यनुचित आभात्यनन्तत्रोधघने।  
जन्मादिकारणत्वप्रतिपत्तिपराणि यानि वाक्यानि॥२९२॥**

**श्रुतिनिर्दिष्टानि परं प्रधानपक्षे प्रमाणभूतानि।  
जन्मादिकारणं तत्सदादिशब्दं प्रधानमिह युक्तम्॥९९३॥**

**इत्याक्षेपं निरसितुमिदमधिकरणं प्रवर्तते सद्यः।**

**ईक्षतेर्नाशब्दम्॥५॥**

**आद्यः सूत्रावयवः पञ्चम्यन्तोऽयमीक्षणं वक्ति॥१९४॥**

**बुद्धिस्थवस्तुभेदप्रदर्शनार्थकमिदं हि नेति पदम्।  
अन्तिममशब्दपदमपि सदादिपदयोगरहितमाचष्टे॥१९५॥**

**यस्मादशब्दमेतत्प्रधानमत एव कारणं नास्य।  
इत्येकदेशलभ्ये वाक्यार्थे स्यादिहेक्षणं हेतुः॥१९६॥**

**अपरोक्षमानरूपं हीक्षणमेतन्न च प्रधाने स्यात्।  
यदिदमचेतनमुक्तं प्रधानमेतच्च चेतने भवति॥१९७॥**

**तस्मादत्र हि चेतनमीक्षितृ जन्मादिकारणं ब्रह्म।  
छान्दोग्यवाक्यदर्शितसत्पदवाच्यं तदेव न तदन्यत्॥१९८॥**

**सर्वज्ञता हि युक्ता ब्रह्मणि सर्वार्थमानरूपे स्यात्।  
प्रततप्रकाशरूपे सवितरि यद्वत्प्रकाशतेशब्दः॥१९९॥**

**यदि चेत्प्रधानमेतत्सत्वमुपाश्रित्य भवति सर्वज्ञम्।  
तद्वद्रजस्तमोभ्यां किंचिज्ज्ञमपि प्रधानमुक्तं स्यात्॥२००॥**

**गौणश्चेन्नाऽऽत्मशब्दात्॥६॥**

**नन्वयमीक्षितृशब्दः सतिनिर्दिष्टो हि गौण एव स्यात्।  
तत्तेज ऐक्षतेति ह्यान्तरवाक्ये यथा स गौणः स्यात्॥२०१॥**

**गौणे तस्मिन्सोऽयं प्रधानपक्षेऽपि साधुरेव स्यात्।  
नैषा शङ्का कार्या सत्पदवाच्यं प्रधानमेवेति॥२०२॥**

**ईक्षितृशब्दो योऽसौ न हि गौणो येन सत्प्रधानं स्यात्।  
यदि चेद्गौणः सोऽयं तत्सहचारी कथं स आत्मेति॥२०३॥**

**नन्वेष आत्मशब्दोऽप्यात्मीयपदो(रो) हि दृश्यते लोके।  
आत्माखिलार्थकारिणि ममायमात्मा हि भद्रसेन इति॥२०४॥**

**तन्निष्ठस्य मोक्षोपदेशात्॥७॥**

**नैषा शङ्का कार्या यद्ययमात्मीयवाचको भवति।  
उपदेशः सकलोऽयं षष्ठे विहितो हि विफल एव स्यात्॥२०५॥**

**उपदिश्य च तन्निष्ठां तत्त्वमसीत्यादिवाक्यजातेन।  
मुक्त्युपदेशोऽसावथ संपत्स्य इति प्रतीयते षष्ठी॥२०६॥**

**आत्मीयवाचकत्वात्प्रधानवादी यदाऽऽत्मशब्दः स्यात्।  
तत्त्वमसि वाक्यलभ्या तन्निष्ठाऽपि प्रधाननिष्ठा स्यात्॥२०७॥**

**तन्निष्ठस्य च मोक्षस्तद्भावापत्तिरेव न तदन्यः।  
यः श्वेतकेतुरस्मिन्नुपदेशे सम्यगधिकृतः सोऽयम्॥२०८॥**

**सकलश्रुतिविपरीतं ह्यनात्मभाव कथं प्रपद्येत।  
ब्रह्मत्वभावरूपं मोक्षं कथयन्ति सर्ववेदान्ताः॥२०९॥**

**ईक्षितृशब्दो योऽसौ तथाऽऽत्मशब्दोऽपि मुख्य इह दृष्टः।  
तस्मात्सत्पदवाच्यं ब्रह्म परं स्यान्न च प्रधानमपि॥२१०॥**

**हेयत्वावचनाच्च॥८॥**

**यदि च प्रधानपरता सदादिकानामिहोपदिश्येत।  
श्रद्धालुरादृतात्मा तन्निष्ठः स्यादिति श्रुतिर्मत्वा॥२११॥**

**तत्त्वमसिवाक्यपरतस्तन्नासीति श्रुतिः कथं न वदेत्।  
तस्मान्नास्मिन्वाक्ये प्रधानशङ्कावकाशलेशोऽपि॥२१२॥**

**परपक्षनिरसनक्षमहेतूनुपदिश्य सूत्रकारोऽयम्।  
सद्यः स्वपक्षसिद्ध्यै हेतूनन्यान्प्रदर्शयत्यनघान्॥२१३॥**

**स्वाप्ययात्॥९॥**

**इह खलु सत्पदवाच्यं ब्रह्म परं भवति जगदुपादानम्।  
यस्मात्सुषुप्तिकाले सति सर्वेषां लयो विनिर्दिष्टः॥२१४॥**

**गतिसामान्यात्॥१०॥**

**किं चान्यदवगतीनां सकलश्रुत्यन्तवाक्यजनितानाम्।  
चेतनकारणविषयकभावं सामान्यमपि च भाति यतः॥२१५॥**

**तन्न्यायादत्रापि ह चेतनकारणपरत्वसंसिद्धौ।  
अर्धजरतीयं न यतः प्रधानपरता कथं समर्थ्येत॥२१६॥**

**श्रुतत्वाच्च॥११॥**

**श्वेताश्वतरप्रभृतिश्रुत्यन्तेषु श्रुतं हि यद्ब्रह्म।  
जन्मस्थितिलयकारणमस्य तदेवेति सकलमनवद्यम्॥२१७॥**

**ब्रह्म विचार्यमिहोक्तं लक्षणमुक्तं तथा प्रमाणमपि।  
सकलनिगमान्तवचसां ब्रह्मणि परमे समन्वयश्चोक्तः॥२१८॥**

**प्रतिकूलकर्मवादः प्रधानवादो निराकृतः प्रायः।  
शास्त्रं हि परिसमाप्तं सकला शङ्का निवर्तिता हि यतः॥२१९॥**

**उत्तरसूत्रोत्थाने निमित्तमिह नोपलभ्यते किमपि।  
इति शङ्कामपनेतुं निमित्तमत्रोपवर्ण्यते सपदि॥२२०॥**

**यच्चोक्तलक्षणं स्याद्ब्रह्म तदेतद्विरूपमाभाति।  
कथयन्ति हि वेदान्ताः सविशेषं निर्विशेषरूपमपि॥२२१॥**

**सविशेषवाक्यजातं ह्युपास्यरूपे समन्वितं भवति।  
यन्निर्विशेषवाक्यं ज्ञेये ब्रह्मणि समन्वितं सकलम्॥२२२॥**

**वेदान्तवाक्यविहितान्युपासनान्यपि बहुप्रपञ्चानि।  
गुणसंप्रयोगभेदात्फलभेदादपि च भिन्नरूपाणि॥२२३॥**

**कानिचिदुपासनानि हि कर्मसमृद्ध्यर्थकानि चान्यानि।  
क्रममुक्त्यर्थानीति हि भेदस्तेषामुपासनानां स्यात्॥२२४॥**

**ब्रह्म खलु पूर्णमेकं निर्भेदस्वप्रकाशचिन्मात्रम्।  
गुणसंप्रयोगभेदादभिन्नरूपेऽपि भिन्नभावोऽयम्॥२२५॥**

**अत्रोपास्योपासकभावो युक्तो ह्यभिन्नरूपेऽपि।  
चित्तोपाधिकृतोऽयं तरतमभावो यतोऽस्य बीजं स्यात्॥२२६॥**

**सद्योमुक्तिफलममात्मज्ञानं ह्युपाधिरूपेण।  
उपदिश्यमानमेतत्परविषयं वा न वेति संदेहे॥२२७॥**

**आलोच्य वाक्यपदवीमुपाधियोगं व्युदस्य परविषयम्।  
तदिदं निर्णेयमिति प्रवर्तते सपदि सूत्रसंदर्भः॥२२८॥**

**ईक्षत्याद्यैर्लिङ्गैर्ब्रह्महि जन्मादिकारणं सदिति।  
वर्णितमेतत्पूर्वं प्रधानवादश्च निरसितः सकलः॥२२९॥**

**नन्वीक्षत्यधिकरणे गौणं हित्वा यदीक्षणं मुख्यम्।  
आलम्ब्यतद्बलेन हि परमात्मा सदिति वर्णितं पूर्वम्॥२३०॥**

**इह तैत्तिरीयके खल्वानन्दमयप्रकाशकं वाक्यम्।  
तत्र च वाक्ये मयटः प्राचुर्यविकारयोश्च मुख्यत्वात्॥२३१॥**

**आनन्दमयो जीवः शारीरत्वादिलिङ्गयोगात्स्यात्।  
तत्र च शारीरत्वं प्रियप्रमुख्याणि चाङ्गजालानि॥२३२॥**

**कथितान्यानन्दमये स तादृशोऽयं कथं परात्मा स्यात्।  
इत्याशङ्कानिरसनपुरःसरोक्तार्थतत्त्वबोधाय॥२३३॥**

**करुणान्धुर्भगवानिदमधिकरणं स प्रदर्शयामास।**

**आनन्दमयोऽभ्यासात्॥१२॥**

**यद्यप्येतत्सूत्रं बहुधा बहुभिः प्रपञ्चितार्थं हि॥२३४॥**

**तस्मादस्मात्सूत्रात्तत्त्वावगतिर्हि दुर्लभा भाति।  
नैषा शङ्का कार्या तस्मात्तत्तत्प्रदर्शितार्थेषु॥२३५॥**

**गुणदोषवर्णने किल तत्त्वावगतिर्न दुर्लभा भवति।  
अत्राऽऽनन्दमयोऽसावन्नमयप्रभृतिपञ्चक वक्ति॥२३६॥**

**इति केचिदामनन्ति हि तत्पक्षोऽयं विचार्यते सपदि।  
आनन्दमयपदार्थो ह्यन्नमयप्रभृतिपञ्चकं चेत्स्यात्॥२३७॥**

**स्याल्लक्षणा तदानी श्रुतहान्यादीनि दूषणानि स्युः।  
यत्रानुपपत्तिः स्यादन्वयतात्पर्ययोस्तदा सा स्यात्॥२३८॥**

**घोषोऽयं गङ्गायामित्यादौ सा हि लक्षणाबीजम्।  
बीजाभावादस्य ह्यानन्दमयस्य लक्षणाऽनुचिता॥२३९॥**

**यदि समुदायःपक्षस्तत्राभ्यासो न दृश्यते क्वापि।  
असकृत्प्रयोगवाची ह्यभ्यासो नेह कस्यचिद्दृष्टः॥२४०॥**

**ब्रह्म परं सकृदेव ह्यन्नमयप्रकृतिसंगतं भाति।  
तदपि मनोमयवाक्ये न प्रकृतौ दृश्यते कुतोऽभ्यासः॥२४१॥**

**पञ्चानां ब्रह्मत्वे न च प्रमाणं न साधको हेतुः।  
अत इह चाऽऽनन्दमयो नान्नमयादिः परं तु मुख्यः स्यात्॥२४२॥**

**न हि परमात्माऽभ्यासादिति सूत्रार्थं हि वर्णयन्त्येके।  
स्वाभिमतार्थं प्रथयितुकामो भगवान्हि भाष्यकारोऽयम्॥२४३॥**

**तन्मतमाश्रित्यैवहि तत्सूत्रार्थान्प्रदर्शयत्यादौ।  
नन्वत्राऽऽनन्दमयः परमात्मा चेत्कथं स शारीरः॥२४४॥**

**तस्यैष इत्यनेन हि शारीरत्वं प्रदर्शितं चास्य।  
इति नात्र शङ्कनीयं शारीरत्वं न मुख्यमस्योक्तम्॥२४५॥**

**अन्नमयादिशरीरद्वारा ग्राह्यत्वरूपमेव स्यात्।  
प्रियशीर्षत्वादिकमपि पूर्वोपाधिकृतकल्पनायत्तम्॥२४६॥**

**स्वत एतस्मिन्नात्मनि नैवंरूपा हि कल्पना भवति।  
आनन्दपदाभ्यासोह्युत्तरवाक्येषु दृश्यते यस्मात्॥२४७॥**

**अभ्यासादिति हेतुः परमात्मत्वप्रसाधको भवति।  
नन्विह मयडन्तोऽयं विकारवचनो हि दृश्यते लोके॥२४८॥**

**मृन्मयदारुमयादौ तस्मात्स कथं परात्मवचनः स्यात्।  
परमात्माऽसौजगतः प्रकृतिर्न विकारभावमुपयाति॥२४९॥**

**इत्येतामाशङ्कां निरसितुमेतत्प्रदर्शितं सूत्रम्।**

**विकारशब्दान्नेति चेन्न प्राचुर्यात्॥१३॥**

**यस्माद्विकारवाची मयडन्तोऽसावतो न परमात्मा॥२५०॥**

**आनन्दमयः स्यादिति नेयं शङ्काऽत्र कर्तुमुचिता स्यात्।  
तत्प्रकृतवचनतायां मयङ्विधानं तु दृश्यते शास्त्रे॥२५१॥**

**प्राचुर्यपर्यवसितो मयडर्थ इतीह लभ्यते तस्मात्।  
अन्नमयो यज्ञोऽसावित्यादौ दृश्यते हि मयडर्थः॥२५२॥**

**अन्नगतप्राचुर्यं तस्मात्प्राचुर्यमत्र मयडर्थः।  
तस्मान्मयडन्तोऽसावानन्दप्रचुरमर्थमाचष्टे॥२५३॥**

**आनन्दप्रचुरत्वं निरतिशयानन्दरूपता नान्यत्।  
ब्रह्मेहोत्तरवाक्ये निरतिशयानन्दरूपमुपदिष्टम्॥२५४॥**

**तस्मादानन्दमयो ब्रह्मेत्यस्मिन्न दोषशङ्काऽपि।  
ब्रह्म प्रचुरानन्दं मयडन्तार्थोऽयमित्युपन्यस्तम्॥२५५॥**

**तद्धेतुव्यपदेशाच्च॥१४॥**

**प्रचुरानन्दत्वं तत्साधयितुं हेतुमपरमाचष्टे।  
अत्र हि तच्छब्दोऽसावानन्दं बुद्धिविषयमाचष्टे॥२५६॥**

**अत्रत्यहेतुशब्द णिजर्थकर्तृत्ववाचको भवति।  
तद्धेतुशब्दलभ्यं ह्यानन्दयितृत्वमस्य निर्दिष्टम्॥२५७॥**

**एष ह्येवेत्यादावयमेवार्थः प्रपञ्चितो भवति।  
धनिकत्वापादयिता प्रचुरधनोऽसाविति प्रसिद्धो हि॥२५८॥**

**आनन्दयिता तद्वत्प्रचुरानन्दो भवत्यसावात्मा।**

**मान्त्रवर्णिकमेव च गीयते॥१५॥**

**सत्यं ज्ञानमनन्तं ब्रह्मेत्यन्तेन मन्त्रवर्णेन॥२५९॥**

**प्रतिपादितं यदेतद्ब्रह्म गुहायामवस्थितं यदपि।  
सत्यज्ञानान्मोक्षः प्रदर्शितः सर्वकामसमवाप्तिः॥२६०॥**

**तन्मन्त्रवर्णवर्णितमस्मिन्वाक्ये हि गीयते ब्रह्म।  
तस्मादानन्दमयः पर एवाऽऽत्मेह दर्शितो भवति॥२६१॥**

**आनन्दमयो जीवः स्यादिति शङ्कां निराकरोतीह।**

**नेतरोऽनुपपत्तेः॥१६॥**

**यच्च जगत्कर्तृत्वं बहुमवनं चोत्तरत्र निर्दिष्टम्॥२६२॥**

**तदनुपपत्तेर्जीवो नाऽऽनन्दमयो हि किंतु परमात्मा।  
योऽसावानन्दमयो रसस्वरूपः प्रदर्शितः श्लोके॥२६३॥**

**भेदव्यपदेशाच्च॥१७॥**

**रसरूपं तं लब्ध्वा स्वात्मानन्दं जगत्यसौजीवः।  
योऽसावानन्दमयो लब्धव्यः स्याद्रसस्वरूपोऽपि॥२६४॥**

**इत्यादिभेदजातं श्रुतिवचनेषूपदिश्यते यस्मात्।  
तस्मादान्दमयो लब्धव्यात्मा परोऽयमिति सिद्धम्॥२६५॥**

**ननु यद्यानन्दमयो जीवो न स्यात्तदा प्रधानं स्यात्।  
भेदव्यपदेशो वा स्रष्टृत्वं वाऽपि तस्य संभवति॥२६६॥**

**कामाच्च नानुमानापेक्षा॥१८॥**

**नैषा प्रधानशङ्का कामयितृत्वान्निरस्यते सपदि।  
अनुमानगम्यमेतत्प्रधानमिह वक्तुमनुचितं हि यतः॥२६७॥**

**सोऽकामयतेत्यस्मादानन्दमये हि दृश्यते कामः।  
कामयितृत्वं ह्येतत्परात्मनि स्यान्न च प्रधानेऽपि॥२६८॥**

**अस्मिन्नस्य च तद्योगं शास्ति॥१९॥**

**अस्मिन्नानन्दमये यदाऽहमस्मीति बुध्यते लोकः।  
तस्य च तदाऽऽत्मभावं तद्योगं शास्ति शास्त्रमभयमिति॥२६९॥**

**सूत्रार्थमन्यमेव हि वर्णयितुं जातकौतुको भगवान्।  
पूर्वोक्ते सूत्रार्थे भूयो दोषान्प्रदर्शयत्यधुना॥२७०॥**

**आनन्दमयोऽभ्यासात्।**

**अन्नमयादिषु पञ्चसु मयट्प्रवाहे समानरूपेऽपि।  
अन्नमयवाक्यजाते विकारवाचित्वमत्र न तथेति॥२७१॥**

**प्राचुर्यवाचकत्वाश्रयणं मयटो न युक्तमाभाति।  
यद्येतस्मिन्वाक्ये मयडन्तेनोपदिश्यते ब्रह्म॥२७२॥**

**प्रियशीर्षत्वादिकमिह यन्निर्दिष्टं हि धर्मजातं तत्।  
ब्रह्मणि सकलं वाच्यं तथा हि सूत्रान्तराद्विरोधः स्यात्॥२७३॥**

**अध्याये च तृतीये गुणोपसंहारपादमाश्रित्य।  
प्रियशीर्षत्वादीनामप्राप्तिर्दर्शिता हि सूत्रकृता॥२७४॥**

**यद्यानन्दमयोऽसौ तत्पुच्छं ब्रह्म मुख्यमेव स्यात्।  
अनुचितमेकस्य स्यादवयवरूपत्वमवयवित्वं च॥२७५॥**

**ब्रह्मेह निर्विशेषं ह्युपक्रमे चोपसंहृतौ कथितम्।  
अत्र हि सविशेषं चेत्तथा विरोधश्च वाक्यवैरूप्यम्॥२७६॥**

**शारीरशब्द एष प्राणिमयप्रभृतिकोशपठितः सन्।  
उत्सृज्य कोशजातं कथं परं ब्रह्म बोधयेत्सद्यः॥२७७॥**

**आनन्दमयपदेन हि यदा परात्मा विवक्षितो भवति।  
अभ्यासादिति हेतुस्तत्रासिद्धः कथं हि साधयति॥२७८॥**

**आनन्दमयपदस्य ह्यभ्यासो नोपलभ्यते येन।  
नाऽऽनन्दमयपदार्थं निर्णेतुं शक्नुयादयं हेतुः॥२७९॥**

**अन्यपदस्याभ्यासे कथमन्यपदार्थनिर्णयो भवति।  
तस्मादस्मिन्पक्षे सूत्रार्थकथा कथं हि संघटते॥२८०॥**

**प्राचुर्यवाचकोऽयं मयडिति पक्षोऽत्र नैव युक्तः स्यात्।  
प्राचुर्यं लोकेऽस्मिन्प्रतियोग्यल्पत्वसहकृतं येन॥२८१॥**

**विप्रमयो ग्रामोऽसावित्यादाविव यथोक्तवाक्येन।  
आनन्दप्राचुर्यं दुःखाल्पत्वाविलं प्रतीयेत॥२८२॥**

**तस्माद्विकारवचनो मयडिति युक्तं यथाऽन्नमयवाक्ये।  
मयडन्तप्रतिपाद्यो न हि परमात्मा परं तु कोशः स्यात्॥२८३॥**

**पुच्छपदसहचरं यद्ब्रह्मपदं तैत्तिरीयके दृष्टम्।  
आनन्दमयपदेन हि तद्वाक्यस्थं हि गृह्यते तदिह॥२८४॥**

**समुदायवाचकस्य हि तदेकदेशार्थकत्वमविरुद्धम्।  
ग्राहोऽयं जागर्तीत्यादावेवं हि दृश्यते लोके॥२८५॥**

**पुच्छपदसंनिकृष्टं ब्रह्मपदं किं परं प्रकाशयति।  
आनन्दमयावयवं किं वा वक्तीति संशये प्राप्ते॥२८६॥**

**पुच्छपदसंनिधानादवयववाचित्वमत्र युक्तमिति।  
आक्षेपस्य प्राप्ताविदमधिकरणं प्रदर्शितं सपदि॥२८७॥**

**ब्रह्मपदमत्र वाक्ये ब्रह्म परं स्वप्रधानमभिधत्ते।  
असदित्यस्मिञ्श्लोके यतोऽस्य दृष्टो हि केवलोऽभ्यासः॥२८८॥**

**नन्वत्र पुच्छवाक्ये परात्मनो ग्रहणमनुचितं भाति।  
यस्मादवयववाचकपुच्छपद संनिकृष्टमिह भाति॥२८९॥**

**विकारशब्दान्नेति चेन्न प्राचुर्यात्।**

**विक्रियतेऽनेनेति हि विकारशब्दोऽयमवयवं वक्ति।  
अवयवलाक्षणिकं यत्पुच्छपदं ब्रह्मशब्दसंनिहितम्॥२९०॥**

**सूत्रे विकारशब्दस्तस्मान्न स्वप्रधानपरमेतत्।  
इति शङ्काऽत्र न युक्ता प्राचुर्यार्थो हि पुच्छशब्दोऽसौ॥२९१॥**

**प्राचुर्यशब्दवाच्या प्रायापत्तिर्न चान्यदिह यस्मात्।  
मुख्यार्थस्यालाभे तत्प्रायं बुद्धिवृत्तिरनुसरति॥२९२॥**

**शिरआद्यवयवजाते निर्दिष्टे पुच्छशब्दनिर्देशः।  
मुख्यार्थस्यालाभात्तत्प्रायं ब्रह्म सम्यगनुसरति॥२९३॥**

**पादार्थिका प्रतिष्ठा परमयनं वक्ति नैव पुनरन्यत्।  
तस्मादस्मिन्वाक्ये ब्रह्मपदं स्वप्रधानपरमेव॥२९४॥**

**तद्धेतुव्यपदेशाच्च।**

**आनन्दमयान्तस्य हि जगतो हेतुत्वमस्य निर्दिशति।  
सोऽकामयतेत्येतत्तस्मादेतत्परं समन्वेति। २९५॥**

**मान्त्रवर्णिकमेव च गीयते।**

**सत्यं ज्ञानमनन्तं ब्रह्मेत्यन्तेन मन्त्रभागेण।  
यद्ब्रह्म वर्णितं स्यात्तदत्र वाक्ये हि गीयते ब्रह्म॥२९६॥**

**नेतरोऽनुपपत्तेः।**

**इह पुच्छवाक्यलभ्यो जीवः स्यादिति पुनर्न चाऽऽशङ्क्यम्।  
जीवे स्रष्टृत्वादिकमुत्तरवाक्यस्थमनुपपन्नं हि॥२९७॥**

**भेदव्यपदेशाच्च।**

**इह पुच्छवाक्यदर्शित आत्मा लब्धव्यभावमुपयाति।  
यस्माद्रसरूपोऽसौ लब्धा जीवोऽत्र वर्णितः श्लोके॥२९८॥**

**लब्धव्यलब्धृभावाद्भेदो व्यपदिश्यते हि वाक्येऽस्मिन्।  
तस्माल्लब्धव्यात्मा परमात्मैवात्र दर्शितो भवति॥२९९॥**

**कामाच्च नानुमानापेक्षा।**

**श्रुतिनिर्दिष्टो योऽसावानन्दमयः परं प्रबोधयति।**  
**पञ्चवाक्यस्थत्वा\[दा\]नन्द इवेति नैतदनुमानम्॥३००॥**

**ब्रह्मपरत्वे साधकमनेकपूर्वोक्तदूषणग्रासात्।**

**अस्मिन्नस्य च तद्योगं शास्ति।**

**यः पुच्छवाक्यदर्शित आत्मा तस्मिन्कृतप्रबोधो यः॥३०१॥**

**अथ सोऽभयमिति वाक्यं तस्य च तद्भावमेव बोधयति।**  
**पुच्छपदसंनिकृष्टं ब्रह्मपदं स्वप्रधानपरमेव॥३०२॥**

**यदिदमुपक्रमदृष्टं ब्रह्म तत्रोपसंहृतं भवति।**  
**तस्मादेतद्वाक्यं ब्रह्माणिपरमे समन्वितं ज्ञेये॥३०३॥**

**ननु यद्यानन्दमयः प्रियशीर्षत्वादिधर्मयोगेण।**  
**परमात्मा न भवति चेच्छान्दोग्येऽपि च तथा प्रसज्येत॥३०४॥**

**तत्र च हिरण्मयोऽसौ पुरुषो यो दृश्यतेऽन्तरादित्ये।  
आप्रणखाच्च सुवर्णो हिरण्यकेशोहिरण्मयश्मश्रुः॥३०५॥**

**आरक्ताम्बुजनेत्रोदितिनामा सर्वपापनिर्मुक्तः।  
इत्याधिदैविकोऽयं पुरुषो निर्दिष्ट एवमादिगुणः॥३०६॥**

**आध्यात्मिकपुरुषोऽयं निर्दिष्टश्चान्तरक्षिणि ह्येवम्।  
ये च पराञ्चो लोका ये च स्युर्देवलोककामाश्च॥३०७॥**

**तेषामीष्टे पुरुषो योऽसौ निर्दिश्यतेऽन्तरादित्ये।  
ये चार्वाञ्चो लोका ये च स्युर्मर्त्यलोककामाश्च॥३०८॥**

**तेषामीष्टे पुरुषो योऽसौ निर्दिश्यतेऽन्तरक्षिणि च।  
मयडन्तशब्दयोगाद्विकारधर्मोपदेशबाहुल्यात्॥३०९॥**

**प्रा\[णा\]दिकेश्वरत्वादिह निर्दिष्टः कथं परात्मा स्यात्।  
विद्याकर्मातिशयात्प्राप्तोत्कर्षो हि कश्चिदधिकारी॥३१०॥**

**किं वा योगी कश्चित्संसारी स्यादिहान्तरादित्ये।  
इति शङ्कामपनेतुं मुनिना रचितं तदेतदधिकरणम्॥३११॥**

**अन्तस्तद्धर्मोपदेशात्॥२०॥**

**परमेश्वर एवायं पुरुषो निर्दिश्यतेऽन्तरादित्ये।  
परमेश्वरधर्माणामिहोपदेशो हि दृश्यते यस्मात्॥३१२**

**उदित उदेतीत्याद्या पापास्पृष्टत्वमामनन्तीह।  
नैवर्गित्यादीनि ह ऋगादिरूपत्वमामनन्तीह॥३१३॥**

**सर्वात्मके परेशे तदेतदुक्तं समञ्जसं भवति।  
सर्वजगत्कर्तृत्वात्सर्वात्मकता हि तस्य युक्ततरा॥३१४॥**

**परिमितमैश्वर्यं यद्वर्णितमुभयत्र तच्च न विरुद्धम्।  
अध्यात्मादिविभागापेक्षं तन्न स्वतः परे पुंसि॥३१५॥**

**प्रख्यापयन्ति सर्वे वेदान्तास्तस्य निरुपमैश्वर्यम्।  
परमेश्वरवाक्येऽस्मिन्विकारधर्मैः कुतोऽस्य निर्देशः॥३१६॥**

**इति शङ्का नेह स्याद्यतः परेशो ह्यकुण्ठितैश्वर्यः।  
भक्तानुकम्पयैव हि नानारूपाणि मायया सृजति॥३१७॥**

**परमात्मपरमपीदं वाक्यं सविशेषपरतया योज्यम्।  
यत एतस्मिन्वाक्ये ह्युद्गीथोपासना विनिर्दिष्टा॥३१८॥**

**ऋक्सामगेयताऽपि हि सर्वेशे सर्वकारणे युक्ता।  
लौकिकगानेष्वपि यैः परमेशो गीयते हि तस्मात्ते॥३१९॥**

**धनसनयो लोकेऽस्मिन्प्रभूतसुखसंपदो हि विचरन्ति।**

**भेदव्यपदेशाच्चान्यः॥२१॥**

**यो मण्डलाभिमानी देवोऽयं पुरुष एव निर्दिष्टः॥३२०॥**

**इति खलु नैवाऽऽशङ्क्यं यतस्तयोर्भेद एव निर्दिष्टः।  
आदित्यादन्तर इति वाक्यं ह्यादित्यभेदमुपदिशति॥३२१॥**

**तस्मादेतद्वाक्यं हिरण्मयत्वादिगुणगणोपेते।  
सर्वेश्वरे परात्मन्यन्तर्यामिण समन्वितं भवति॥३२२॥**

**भवतु परमेश्वरोऽसावुपदिष्टो योऽयमन्तरादित्ये।  
उद्गीथवाक्यदर्शित आकाशोऽयं कथं परात्मास्यात् ३२३॥**

**श्रुतिलिङ्गवाक्यसूत्रे श्रुतिर्हि लिङ्गाद्बलीयसी दृष्टा।  
निरपेक्षरूढशब्दः श्रुतिरिति कथयन्ति जैमिनिप्रमुखाः॥३२४॥**

**तस्माद्भूताकाशः श्रुत्या ह्याकाशशब्दलभ्यः स्यात्।  
जन्मादिकारणत्वं यदत्र वाक्ये प्रदर्शितं तदपि॥३२५॥**

**भूताकाशेऽपि स्यात्क्रमेण वाय्वादिकारणत्वेन।  
इत्याक्षेपं निरसितुमिदमधिकरणं प्रदर्शितं भवति॥३२६॥**

**आकाशस्तल्लिङ्गात्॥२२॥**

**जैवलिशालावत्यावुद्गीथविचारलब्धकुतुकौ हि।  
शालावत्येनोक्तं सर्गादिकमन्तवत्त्वदोषेण॥१५७॥**

**उद्गीथस्य परायणमेतन्नेति ह्युदस्य तत्पक्षम्।  
लोकस्यास्य च का गतिरिति शालावत्यवचनमनुसृत्य॥३२८॥**

**आकाश इतीत्याद्यं जैवलिना हि प्रदर्शितं भवति।  
तद्वाक्ये चाऽऽनन्त्यं प्रदर्शितं यत्परोवरीयस्त्वम्॥३२९॥**

**उपसंहृतमाकाशे स एव इत्यादिवाक्यशेषेण।  
दर्शितमुपक्रमे यज्जन्मस्थितिनाशकारणत्वं हि॥३३०॥**

**तदिदं हि कारणत्वं भूताकाशेऽपि वर्णितं हि पुरा।  
वाय्वादिकारणत्वं क्रमेण तत्रेदमनुपपन्नं स्यात्॥३३१॥**

**सर्वाणि ह वेत्यादौ भूतविशेषणपदं हि सर्वपदम्।  
आकाशादेवेति ह्यवधारणमनुपपन्नमेव स्यात्॥३३२॥**

**भूताकाशपरत्वे श्रुतिर्हि लिङ्गाद्बलीयसीत्युक्तम्।  
बहुलतरलिङ्ग्योगाच्छ्रुतेर्बलीयस्त्वमपहृतं भवति॥३३३॥**

**समुदायार्थे चैकं त्यजेदिति न्याय एवमुपदिशति।  
श्रुतिबलसमाश्रयेऽपि हि न विरोधः कश्चिदत्र संभवति॥३३४॥**

**ज्यायस्त्वमिह यदुक्तं परायणत्वं च दर्शितं यदपि।  
आकाशो हीत्याद्यैरात्मनि परमे समञ्जसं भवति॥३३५॥**

**निर्वहितेत्यन्तेऽस्मिन्ब्रह्मण्याकाशशब्द उपदिष्टः।  
ब्रह्मणि तत्पर्यायो व्योमन्नित्यादिवाक्यनिर्दिष्टः॥३३६॥**

**उद्गीथवाक्यमेतत्परोवरीयस्त्वगुणगणोपेतम्।  
आकाशशब्दवाच्ये ततः परात्मनि समन्वितं भवति॥३३७॥**

***अत एव प्राणः॥२३॥***

**प्रस्तावदेवतायाः स्वरूपविज्ञानलब्धगुरुभावः।  
चाक्रायणमुनिरधुना प्रस्तोत्रादीन्प्रबोधयत्यस्मिन्॥३३८॥**

**प्रस्तावदेवतायाः स्वरूपविज्ञानरहित एव यदि।  
प्रस्तोता प्रस्तोष्यति मूर्धा ते पतनमेष्यतीत्युक्त्वा॥३३९॥**

**प्रस्तोत्रादिप्रश्नं कतमा सा देवतेति चाऽऽकर्ण्य।  
प्रस्तावदेवतायाः स्वरूपविज्ञानमुपदिदेशेत्थम्॥३४०॥**

**नैषेत्यन्तैर्वाक्यैःप्राणः प्रस्तावदेवतेत्युक्तः।  
वायुविकारः किंवा परमात्मा स इति संशयप्राप्तौ॥३४९॥**

**वायुविकारो नायं किंतु परात्मा यदत्र तल्लिङ्गम्।  
इत्येतदभिनिगदितुं ह्ययमतिदेशः प्रदर्शितो मुनिना॥३४२॥**

**इह सकलभूतराशेः संवेशश्चोद्गमश्च निर्दिष्टः।  
परमेश्वरपरतायां तदेतदखिलं समञ्जसं भवति॥३४३॥**

**श्रुतिलिङ्गवाक्यदर्शितविरोधशङ्काऽपि परिहृता पूर्वम्।  
स्वापप्रबोधयोः किल संवेशनवादिवाक्यमखिलमपि॥३४४॥**

**वायुविकारे प्राणे समञ्जसं स्यादितीह नाऽऽशङ्क्यम्।  
वागादीनामेव हि संवेशोद्गमनवादिवाक्यमिह॥३४५॥**

**वायुविकारे प्राणे समन्वितं नैव सर्वभूतानाम्।  
प्रस्ताववाक्यमेतत्प्राणे ब्रह्मणि समन्वितं भवति॥३४६॥**

**ब्रह्मपरः प्राणोऽयं प्राणस्य प्राणमिति च वाक्येऽपि।  
अन्यत्रापि च दृष्टो वाक्येऽपि प्राणबन्धनं हीति॥३४७॥**

**प्रस्तावदेवतात्मक एष प्राणो हि भवति परमात्मा।  
वायुविकारो नासावित्युक्तं सकलमेतदनवद्यम्॥३४८॥**

**भवतु यदिहोपदिष्टं प्राणाकाशादिवाक्यमखिलमपि।  
तल्लिङ्गसमवधानाद्ब्रह्मपरं तद्धि भवति युक्ततरम्॥३४९॥**

**यदतः पर इत्याद्यैरार्यैर्यच्चोपदर्शितं ज्योतिः।  
विश्वस्मादुपरितनेष्वनूक्तमेषूत्तमेषु भातीति॥३५०॥**

**अन्तःपुरुषेऽपि तथा तदिदं ज्योतिः प्रदर्शितं तत्किम्।  
भौतिकमथ वा ब्रह्मेत्येतन्निर्णेतुमेतदधिकरणम्॥३५१॥**

**ज्योतिश्चरणाभिधानात्॥२४॥**

**ज्योतिरिह ब्रह्म स्यान्न भौतिकं किमपि शङ्कितुं शक्यम्।  
पादोऽस्येत्येतस्मिन्भूतादिपदानि दर्शितानि यतः॥३५२॥**

**नन्विह पदाभिधानं ज्योतिर्वाक्ये न दृश्यते किमपि।  
तत्कथमिह हेतुः स्यात्तेन कथं ब्रह्मताऽस्य सिद्धा स्यात्॥३५३॥**

**इति नात्र शङ्कनीयं यत इह वाक्ये हि यत्पदं दृष्टम्।  
बुद्धिस्थवाचकं तद्यत एतत्सर्वनामसंज्ञं स्यात्॥३५४॥**

**पूर्वत्र चोपदिष्टे ब्रह्मणि यच्छब्दतः परामृष्टे।  
तत्रोपदर्शितं यत्पादचतुष्टयमिहोपदिष्टं स्यात्॥३५५॥**

**नन्विह दीप्यत इति या श्रुतिरिह कार्ये समञ्जसा भवति।  
तद्यदिदमन्तरित्यपि जाठरवैश्वानरं प्रबोधयति॥३५६॥**

**तस्यैषा दृष्टिः स्यात्तस्यैषा श्रुतिरिति ब्रुवाणा या।  
दृद्धं श्रुतमित्येषा श्रुतिरस्योपासनां विधापयति॥१५७॥**

**यच्चैतद्वेदैवं चक्षुष्यश्च श्रुतश्च भवतीति।  
अल्पफलश्रुतिरेषा कार्ये ज्योतिषि समञ्जसा भवति॥३५८॥**

**यदतः पर इत्याद्यैरुपदिष्टं ज्योतिरत्र कार्यमिति।  
नैषा शङ्का यस्माद्ब्रह्मपरत्वे तदेतदनवद्यम्॥३५९॥**

**दीप्यत इति निर्दिष्टा दीप्तिरथेत्यादिवाक्यदृष्टा या।  
नित्यावबोधरूपा नैषा ब्रह्मणि समञ्जसा भवति॥३६०॥**

**दृष्टत्वादिकमखिलं प्रतीकमूलं न हि स्वतोऽस्य स्यात्।  
अल्पफलश्रुतिरेषा ब्रह्मणि सर्वार्थदेति युक्ततमा॥३६१॥**

**तस्माज्ज्योतिःशब्दे ब्रह्मेत्येतत्समञ्जसं भवति।**

**छन्दोभिधानान्नेति चेन्न तथा चेतोर्प-  
णनिगदात्तथा हि दर्शनम्॥२५॥**

**नन्वत्र पूर्ववाक्ये गायत्रीछन्द एव निर्दिष्टम्॥३६२॥**

**नैषा चतुष्पदेति हि चतुष्पदत्वं च तस्य निर्दिष्टम्।  
न च तज्ज्योतिःशब्दे ब्रह्मपरत्वप्रसाधकं भवति॥३६३॥**

**इति चेन्न पूर्ववाक्ये छन्दोमात्रं हि नैतदुपदिष्टम्।  
छन्दोनुगते ब्रह्मणि चित्तसमाधानमेव निर्दिष्टम्॥३६४॥**

**उक्थानुगते ब्रह्मणि चित्तसमाधानवचनमन्यत्र।  
एतमिति मन्त्रभागे तदिदं दृष्टं हि तद्वदत्रापि॥३६५॥**

**छन्दोभिधायकानि हि वाक्यान्यन्यानि यानि दृश्यन्त।  
तान्यप्युक्तार्थानि हि तस्मान्नेहास्ति काचिदाशङ्का॥३६६॥**

**भूतादिपादव्यपदेशोपपत्तेश्चैवम्॥२६॥**

**भूतपृथिवीशरीराण्यपि हृदयं चेति सम्यगुपदिश्य।  
नैषा चतुष्पदेति हि निर्दिष्टा साऽपि दर्शितार्थैव॥३६७॥**

**ब्रह्मेह नोपदिष्टं यद्यक्षरसंनिवेशरूपायाः।  
कथमस्या गायत्र्या भूतादिपदानि संभवन्तीह॥३६८॥**

**उपदेशभेदान्नेति चेन्नोभयस्मि-  
न्नप्यविरोधात्॥२७॥**

**नन्वत्र पूर्ववाक्ये चतुष्पदं ब्रह्म यच्च निर्दिष्टम्।  
उपदेशभेददृष्टं ज्योतिर्वाक्ये कथं परासृष्टम्॥३६९॥**

**इति शङ्काऽत्र न कार्या विभक्तिभेदेऽपि भवति चार्थैक्यम्।  
सप्तम्यन्ते वाक्ये पञ्चम्यन्तेऽपि कोऽपि न विरोधः॥३७०॥**

**नन्वत्रोद्गीथादिप्रकरणपठितानि यानि वाक्यानि।  
तल्लिङ्गसमवधानाद्ब्रह्मपरत्वेन वर्णितानि परम्॥३७१॥**

**इह कौषीतकिवाक्ये प्राणोऽस्मीत्यादिवाक्यजालेन।  
प्राणो योऽसावुक्तः स किं परं ब्रह्म पञ्चवृत्तिर्वा॥३७२॥**

**इह चोभयलिङ्गानि हि दृश्यन्ते ह्युत्तरत्र भूयांसि।  
तस्माच्छ्रुत्यनुसारात्प्राणोऽयं पञ्चवृत्तिरेव स्यात्॥३७३॥**

**इत्याक्षेपं सकलं निरस्य बहुलेन युक्तिजालेन।  
प्राणोऽसौ निर्दिष्टो ब्रह्मैवेति प्रदर्श्यते सपदि॥३७४॥**

**प्राणस्तथाऽनुगमात्॥२८॥**

**यः कौषीतकिवाक्ये प्राणो निर्दिष्ट एष परमात्मा।  
पौर्वापर्यविमर्शे पदानि सकलानि तत्पराणि यतः॥३७५॥**

**हिततमपदनिर्दिष्टः परमात्मा स्यान्न वायुविकृतिरसौ।  
अमृतादिशब्दयोगः परमात्मन्येव दृश्यते शास्त्रे॥३७६॥**

**आनन्दोऽजर इति वा ब्रह्मणि परमे समञ्जसो भवति।  
भूतप्रज्ञामात्राद्यर्पणमपि परमकारणे युक्तम्॥३७७॥**

**ज्ञानक्रियात्मनोरिह विभिन्नशब्दस्वभावयोर्यदपि।  
प्राणप्रज्ञोपाध्योरेकीकरणं परात्मलिङ्गं स्यात्॥३७८॥**

**इदमित्याद्युपदिष्टंदेहे स्थानं परिग्रहाद्यखिलम्।  
परमात्मन्युपपन्नं कार्यं सकलं यतस्तदायत्तम्॥३७९॥**

**न वक्तुरात्मोपदेशादिति चेदध्यात्मसं-  
बन्धभूमा ह्यस्मिन्॥२९॥**

**नन्वत्र देवतात्मा वक्ता हीन्द्रः प्रतर्दनाय किल।  
त्वाष्ट्रवधसाहसात्मकविग्रहसंबन्धिधर्मनिवहेन॥३८०॥**

**स्वात्मोत्कर्षं प्रथयन्योऽयमहंकारवादमाश्रित्य।  
प्राणोऽस्मि मामुपास्स्वेत्याद्यैरात्मानमुपदिदेश स यम्॥३८१॥**

**स च कथमिह परमात्मा योऽसौ प्राणः स वक्तुरात्मैव।  
इत्याक्षेपः सकलो निरस्यते सपदि सूत्रशेषेण॥३८२॥**

**एषा शङ्का कार्या न वक्तुरात्मोपदेशयोगेन।  
अध्यात्मसंनिकर्षः प्राचुर्येणोपलभ्यते यस्मात्॥३८३॥**

**ननु वक्तारं विद्यादिति वाऽऽर्यैर्दर्शितोऽन्तरात्मैव।  
आनन्दामृतरूपः प्राणो निर्दिश्यते हि वाक्येऽस्मिन्॥३८४॥**

**त्वाष्ट्रवधसाहसोक्तिर्न हि विज्ञेयस्तुतिं प्रसञ्जयति।  
न ह वै तस्येत्याद्यैर्विज्ञानस्तुतिपरा हि सा भवति॥३८५॥**

**यदि परमात्मैव प्राणोऽस्मीत्यादिवाक्यनिर्दिष्टः।  
स च कथमस्मिन्वाक्ये निर्दिष्टो वक्तुरात्मभावेन॥३८६॥**

**शास्त्रदृष्ट्या तूपदेशो वामदेववत्॥३०॥**

**शास्त्रोपदिष्टलक्षणमपरोक्षीकृत्य तत्परं ब्रह्म।  
इन्द्रस्तमुपदिदेश हि मुनिवर्यो वामदेवसंज्ञ इव॥३८७॥**

**मुनिरेष वामदेवः प्रभूतविज्ञानसाधनोपचितः।  
गर्भस्थ एव बुबुधे ह्यहमित्यादिकमवाप मन्त्रमपि॥३८८॥**

**जीवमुख्यप्राणलिङ्गान्नेति चेन्नोपासात्रै-  
विध्यादाश्रितत्वादिह तद्योगात्॥३१॥**

**वक्तारं विद्यादिति निर्दिष्टं जीवलिङ्गमिह वाक्ये।  
परिगृह्योत्थापयतीत्यपि मुख्यप्राणलिङ्गमुपदिष्टम्॥३८९॥**

**तस्माज्जीवो वा स्यान्मुख्यप्राणोऽथ वाऽयमुपदिष्टः।  
न हि परमात्मा प्राणः स्यादिति शङ्का न चात्र कर्तव्या॥३९०॥**

**यत एतस्मिन्वाक्ये भूयो दृष्टं परात्मलिङ्गमपि।  
तस्मात्त्रिविधाल्लिङ्गात्त्रिविधमुपासनमिह प्रसज्येत॥३९१॥**

**यज्जीवलिङ्गमुक्तं मुख्यप्राणस्य यदपि लिङ्गं वा।  
तदुभयमपि परात्मनि समञ्जसं स्यादितीरितं पूर्वम्॥३९२॥**

**प्राणस्यास्य च वृत्तिर्ब्रह्मणि पूर्वं प्रदर्शिता भवति।  
तल्लिङ्गसमवधानात्प्राणोऽयमिहापि भवति परमात्मा॥३९३॥**

**अथ वा त्रिविधैर्धर्मैर्ब्रह्मोपासनमिहाऽऽश्रितं भवति।  
तेन न दोषाशङ्का न चात्र काचिद्विरोधशङ्काऽपि॥३९४॥**

**तस्मादिहोपदिष्टं कौषीतकिवाक्यमेतदखिलमपि।  
ब्रह्मण्युपास्यरूपे विज्ञेये वा समन्वितं भवति॥३९५॥**

**शारीरकमीमांसा मुनिना व्यासेन विरचिता सेयम्।  
चतुरध्यायी तस्यां प्रथमो योऽसौ समन्वयाध्यायः॥३९६॥**

**तत्र प्रथमे पादे सूत्रार्थो यश्च भाष्यकारोक्तः।  
आर्यावृत्तैरमलैःप्रकाशितो जयतु सोऽयमनवद्यः॥३९७॥**

**इति प्रथमाध्यायस्य प्रथमः पादः॥१॥**

***—————***

**अथ द्वितीयपादप्रारम्भः।**

**प्रथमे पादे जगतो जन्मस्थित्यादिकारणं ब्रह्म।  
वेदान्तवाक्यनिचयैः स्फुटतरलिङ्गैःप्रदर्शितं भूयः॥१॥**

**व्यापित्वं नित्यत्वं सर्वज्ञत्वं च दर्शितं तस्य।  
अर्थान्तररूढानामाकाशप्राणमुख्यशब्दानाम्॥२॥**

**आब्रह्मलिङ्गबाधनपुरःसरं ब्रह्मलिङ्गयोगेन।  
न्यायोपेतैर्वाक्यैर्ब्रह्मपरत्वं प्रसाधितं भवति॥३॥**

**इह च द्वितीयपादे ह्यस्पष्टब्रह्मलिङ्गवाक्यौघैः।  
यच्चोपास्यं ब्रह्म प्रदर्शितं तदिति वर्ण्यते सपदि॥४॥**

**छान्दोग्ये च तृतीये ज्योतिर्विद्याप्रधानवाक्यान्ते।  
सर्वं खल्वित्याद्यं मनोमयत्वादिवाक्यमध्यमपि॥५॥**

**शाण्डिल्यपदकृतान्तं यदेतदुपदिष्टमत्र तत्किं स्यात्।  
ब्रह्मप्रधानमथ वा जीवपरं वेति संशये प्राप्ते॥६॥**

**शाण्डिल्यवाक्यमेतत्पौर्वापर्येण सम्यगालोच्य।  
जीवाशङ्कां निरसितुमिदमधिकरणं चकार मुनिवर्यः॥७॥**

**सर्वत्र प्रसिद्धोपदेशात्॥१॥**

**सकलनिगमान्तवाक्यप्रकाशितं यच्च जगदुपादानम्।  
तदिहोपक्रमवाक्ये ह्युपदिष्टमतो न जीवशङ्काऽत्र॥८॥**

**नन्विह सर्वं खल्वित्युपासनाविषयबोधकं न भवेत्।  
शान्त उपासीतेति हि विहितशमारातिरागनिर्मुक्त्ये॥९॥**

**सकलस्यैकात्मकतां प्रबोध्य रागादिनिरसनं कुरुते।  
स क्रतुमितिवाक्येन हि विहितक्रतुविषय एव जीवः स्यात्॥१०॥**

**तस्य च मनोमयत्वं प्राणशरीरत्वमाञ्जसं भवति।  
ब्रह्मात्मतावबोधकलिङ्गं नात्रोपलभ्यते किमपि॥११॥**

**तस्मादेतद्वाक्यं जीवोपास्तिप्रधानमाभाति।  
इति खलु नैवाऽऽशङ्क्यं यदत्र वाक्ये न जीववार्ताऽपि॥१२॥**

**तस्मिन्नितिवाक्यस्थिततच्छब्देनैकवाक्यतापन्नम्।  
स्योनमिति वाक्यजातं यथा पुरोडाशधर्मिणं ब्रूते॥१३॥**

**स क्रतुमितिवाक्यस्थे क्रतौ हि नियमेन विषयसाकाङ्क्षे।  
विषयं बोधयितुमिदं ब्रह्मेत्यादिकमुदाहृतं भवति॥१४॥**

**तस्य विशेषणजाले मनोमयप्रभृतिवाक्यजालेन।  
भूयः प्रदर्श्यमाने जीवाशङ्का कथं प्रवर्तेत॥१५॥**

**यद्यपि लिङ्गविगानाद्विशेषणार्थत्वमसुलभंभाति।  
लिङ्गस्य विपरिणामे तथाऽपि नैवात्र बाधकं किमपि॥१६॥**

**ब्रह्मणि मनोमयत्वं प्राणशरीरत्वमनुपपन्नमिति।  
नैवाऽऽशङ्का कार्या ब्रह्मण्यखिलात्मके हि तद्युक्तम्॥१७॥**

**सामानाधिकरण्यं विवक्षितं ब्रह्मणा यदा कार्ये।  
बाधायां तच्च स्यादत्र हि कार्येण कारणेन स्यात्॥१८॥**

**तेन च सर्वात्मकता ब्रह्मणि परमे प्रदर्शिता भवति।  
इदमिति पदमप्यत्र ब्रह्मविशेषणपरं हि कर्तव्यम्॥१९॥**

**यदिदं ब्रह्मपरं स्यात्सर्वं खलु तदिति योजना कार्या।  
तेन च सर्वात्मकता ब्रह्मणि परमे समर्थिता भवति॥२०॥**

**ब्रह्मण्युपास्यरूपे सर्वोत्कर्षश्च वर्णितः प्रायः।  
तज्जत्वादिकमखिलं यदुत्तरस्मिन्प्रदर्शितं तदपि॥२१॥**

**तस्य च सर्वात्मकताप्रतिपत्त्यर्थं च शमविधानार्थम्।  
तस्माच्छ्रुतिशतगेये सर्वात्मनि सकलजगदुपादाने॥२२॥**

**ब्रह्मणि मनोमयत्वं प्राणशरीरत्वमेतदुपपन्नम्।**

***विवक्षितगुणोपपत्तेश्च॥२॥***

**अत्र च विधिविहितायामुपासनायामपेक्षिता ये स्युः॥२३॥**

**ते सत्यकामताद्याह्युपपन्नाः स्युर्गुणाः परे पुंसि।  
अत्र च विवक्षितत्वं ह्युपासनायामपेक्षणीयत्वम्॥२४॥**

**इह सत्यकामतामुखगुणजाते भवति तच्च निरवद्यम्।**

**अनुपपत्तेस्तु न शारीरः॥३॥**

**योऽयं शारीरः स्यात्स चोक्तगुणजातभाजनं न भवेत्॥२५॥**

**यत एतस्मिन्वाक्ये ह्यवाक्यवादरत इतीरितं भवति।  
देहेन्द्रियादियोगिनि शारीरे कथमवाक्यतावार्ता॥२६॥**

**नियतविषयाभिलाषिण्यनादरत्वं च तत्र न हि भवति।**

***कर्मकर्तृव्यपदेशाच्च॥४॥***

**किं चात्र वाक्यशेषे मनोमयत्वादिगुणगणोपेतः॥२७॥**

**एतमिति कर्मभावादुपदिष्टोऽयं परः पुमानेव।  
अभिसंभविताऽस्मीति च शारीरः कर्तृभावमापन्नः॥२८॥**

**निर्दिष्टो यः स कथं ह्युपासनाविषयभावमुपगच्छेत्।**

**शब्दविशेषात्॥५॥**

**एवमयमन्तरात्मन्नितिसप्त यन्तशब्दनिर्देशः॥२९॥**

**शारीरोऽसौ कर्ता ह्युपास्यरूपो हिरण्मयः पुरुषः।  
प्रथमान्तशब्दबोध्यः स कथं शारीरभावमुपगच्छेत्॥३०॥**

**देहेन्द्रियवशवर्तीशारीरो न च परः पुमान्भवति।**

**स्मृतेश्च॥६॥**

**स्मृतिरेषा भागवती शारीरपरात्मभेदमाचष्टे॥३१॥**

**शारीरं च नियम्यं नियामकं हृदयदेशमीशमपि।**

**अर्भकौकस्त्वात्तद्व्यपदेशाच्च नेति चेन्न  
निचाय्यत्वादेवं व्योमवच्च॥७॥**

**नन्विह वाक्ये योऽसावुपास्यरूपः कथं स परमात्मा॥३२॥**

**अर्भकमस्याऽऽयतनं निर्दिष्टं स्यात्तदाऽर्भकत्वमपि।**  
**यस्माद्धृदि निर्दिष्टः श्यामाकादपि च दर्शितोऽणीयान्॥३३॥**

**स च कथमिह परमात्मा योऽसौ व्यापीति दर्शितः शास्त्र।**  
**इति चन्नायं दोषो निचाय्यभावेन दर्शितो योऽसौ॥३४॥**

**ब्रह्मण्यपरिच्छिन्ने मनो विधातुं न शक्नुयाज्जीवः।**  
**इति करुणापरतन्त्रा श्रुतिः परिच्छेदमस्य निर्दिशति॥३५॥**

**व्योम्न इवास्यापि स्यादुपाधियोगादयं परिच्छेदः।**

**संभोगप्राप्तिरिति चेन्न वैशेष्यात्॥८॥**

**शारीरः परमात्मा यद्येतौ हृदयदेशसंनिहितौ॥३६॥**

**शारीरस्य च भागे कथं परात्मा न भोगमाप्नोति।  
इति शङ्कामपनेतुं प्रवर्तते सपदि सूत्रशेषोऽयम्॥३७॥**

**धर्मादिसाधनोऽन्यस्तद्विपरीतश्च भवति परमात्मा।  
अपहतपाप्मा योऽसौ स धर्मफलभोगमातनोति कथम्॥३८॥**

**धर्मादिसाधनस्य हि शारीरस्योक्तभोगसंबन्धः।  
आविद्यकदेहादावभिमानेनास्य भोगसंबन्धः॥३९॥**

**सर्वज्ञस्य परस्य हि न चास्त्यविद्या न भोगवार्ता वा।  
अद्वैतवादलोपो नैवाऽशङ्क्योऽत्र भेदनिर्देशात्॥४०॥**

**भेद उपाधिकृतोऽसावुक्तश्चोपासनाङ्गभावेन।  
तस्मादेतत्सकलं शाण्डिल्यमुनीन्द्रदर्शितं वाक्यम्॥४१॥**

**ब्रह्मण्युपास्यरूपे समन्वितं ह्यत्र कोऽपि न विरोधः।  
ननु यदि परमात्माऽसावपहतपाप्मा ततो न भोक्ता स्यात्॥४२॥**

**कठवल्लीवाक्येऽस्मिन्भोक्ता जीवो भवेन्न परमात्मा।  
यस्य ब्रह्म क्षत्त्रं चोभयमोदन इतीह निर्दिष्टम्॥४३॥**

**उपसेचनमिह मृत्युः प्रदर्शितस्तेन चात्तृता लब्धा।  
आत्मा चाग्निर्बाह्याज्जीवो वा भवति नैव परमात्मा॥४४॥**

**कठवल्ल्यामेतस्या यतोऽग्निजीवौप्रदर्शितौपूर्वम्।  
अन्नादोऽग्निरय स्यादिति श्रुतिश्चात्तृता प्रसञ्जयति॥४५॥**

**स्वाद्वत्तीति श्रुतिरपि जीवे तामत्तृता प्रसञ्जयति।  
यदि च प्रकरणभेदान्नाग्निः प्रतिगृह्यतेऽत्तृभावेन॥४६॥**

**तर्ह्यत्ता जीवः स्यान्न तु परमात्मा यतः स नाश्नाति।  
इत्याक्षेपप्राप्तावत्तृपदे गौणवृत्तिमाश्रित्य॥४७॥**

**निरसितुमिममाक्षेपं चकार मुनिवर्य एतदधिकरणम्।**

***अत्ता चराचरग्रहणात्॥९॥***

**तत्र चराचरमेतन्मृत्युर्यस्येतिवाक्यनिर्दिष्टम्॥४८॥**

**तस्यात्ता कथमन्यस्तस्मादत्ता परः पुमानेव।  
संहारकत्वयोगादत्तृत्वं तस्य गौणमेव स्यात्॥४९॥**

**कर्मफलभोक्तृतैव हि जीवे दृष्टा न सा परे पुंसि।**

***प्रकरणाच्च॥१०॥***

**प्रकरणमपि यच्चैतत्परात्मनो दृश्यते न चान्यस्य॥५०॥**

**प्रश्नप्रतिवचनाभ्यां परमात्मैवात्र दर्शितो येन।  
इत्था को वेदेति हि दुर्विज्ञेयत्वमस्य निर्दिष्टम्॥५१॥**

**परमात्मलिङ्गमेतत्तस्मादत्ता परः पुमानेव।  
भवतु परात्मैवायं यस्य ब्रह्मेतिवाक्यनिर्दिष्टः॥५२॥**

**ऋतमित्युत्तरवाक्ये गुहाहितत्वेन दर्शितौतौकौ।  
ऋतप्रौगुहां प्रविष्टौ छायातपवद्विलक्षणावुक्तौ॥५३॥**

**किमु तत्र बुद्धिजीवौजीवपरेशावितीह संदेहः।  
तौ यदि च बुद्धिजीवौबुद्ध्या जीवः पृथङ्निरुक्तः स्यात्॥५४॥**

**यदि वा जीवपरेशौजीवादीशः पृथग्गृहीतः स्यात्।  
यदि जीवेशौ स्यातां गुहाहितत्वं तयोरयुक्तं स्यात्॥५५॥**

**तस्मादिह निर्दिष्टावुक्तविशेषौहि बुद्धिजीवौतौ।  
इत्याक्षेपं निरसितुमेतद्वाक्यार्थनिर्णयार्थमपि॥५६॥**

**भगवान्मुनिवर्योऽसाविदमधिकरणं चकार तु गृहीत्यै।**

***गुहां प्रविष्टावात्मानौ हि तद्दर्शनात्॥११॥***

**अत्र च गुहां प्रविष्टावात्मानौ तौच जीवपरमेशौ॥५७॥**

**निर्दिश्यते हि लोके संख्या तुल्यस्वभावयोरुभयोः।  
अस्य द्वैतीयिको गौरन्वेष्टव्य एवमभिधाने॥५८॥**

**गौरेव हि द्वितीयस्तत्रान्विष्येत नाश्व इतरो वा।  
ऋतुपानाल्लिङ्गादिह जीवे निर्धारित हि तस्य यदि॥५९॥**

**अन्विष्यते द्वितीयश्चेतनभावादसौ परात्मा स्यात्।  
अत्र पिबन्ताविति या श्रुतिर्हि पानं प्रदर्शयत्युभयोः॥६०॥**

**तच्च कथं परमात्मनि परितृप्ते स्यादितीह नाऽऽशङ्क्यम्।  
जीवस्तावत्पिबति हि परमात्माऽसौ हि तं च पाययति॥६१॥**

**पाचयिता पक्तेति हि दृष्टा लोकप्रसिद्धिरिह तद्वत्।  
नन्विह जीवपरेशौ गृह्येते चेत्कथं गुहावेशः॥६२॥**

**सर्वगते परमात्मनि देशपरिच्छेद एष यदयुक्तम्।  
इति नाऽऽशङ्क्यं योऽसौ सर्वगतो यदि तदैकदेशगतः॥६३॥**

**सकलवसुधाधिनाथो रामः साकेतनगरनाथ इव।  
श्रुतिसिद्धो न्यायः स्याच्छ्रुत्यनुकूलश्रुतिर्न चेहास्ति॥६४॥**

**नेयं शङ्का श्रुतिषु हि गुहाहितत्वं परात्मनो दृष्टम्।  
श्रुतिवाक्ये निर्दिष्टं गुहाहितं गह्वरेष्ठमित्यादौ॥६५॥**

**यो वेदेति च वाक्येऽप्यन्विच्छ गुहां प्रविष्टमित्यादौ।  
छायातपसाम्यं यद्विलक्षणत्वेन तत्तयोर्युक्तम्॥६६॥**

**जीवोऽयं संसारी तद्विपरीतो यतो हि परमात्मा।  
तस्मादृतं पिबन्तौगुहां प्रविष्टौ च दर्शितावेतौ॥६७॥**

**छायातपसदृशावपि जीवपरेशौ न बुद्धिजीवौ हि।**

***विशेषणाच्च॥१२॥***

**यदपि विशेषणमेतद्वाक्ये निर्दिष्टमेतयोर्भवति॥६८॥**

**रथिनं विद्धीत्यस्मिन्वाक्ये जीवो रथी विनिर्दिष्टः।  
विज्ञानसारथिः स्याद्रथी यदाऽयं स पारमाप्नोति॥६९॥**

**गमिकर्तृकर्मभावावित्युपदिष्टौहि जीवपरमेशौ।  
दुर्दर्शमिति मन्त्रे मनधातोः कर्तृकर्मभावेन॥७०॥**

**तावेतौनिर्दिष्टौ जीवपरेशौ न चेतरौ भवतः।  
इहलोकसिद्धमेनं जीवं निर्दिश्य तदनुवादेन॥७१॥**

**तस्माद्विलक्षणोऽसौ परमात्माऽत्र प्रदर्श्यते वाक्ये।  
यो हि सुपर्णा सयुजेत्येवं दृष्टो हि मुण्डके मन्त्रः॥७२॥**

**कठवल्लीवाक्यगतैर्मन्त्रैरुक्तैःसमार्थको भवति।  
इह केचिदाहुरार्या मन्त्रो यो द्वेति मुण्डके कथितः॥७३॥**

**अधिकरणस्यैतस्य हि भवति न सिद्धान्तमुक्तवाक्यार्थम्।  
पैड्ग्युपनिषदि यतोऽयं सर्वक्षेत्रज्ञपरतया नीतः॥७४॥**

**न च भवति पूर्वपक्षं स्याद्वदनं येन सत्त्व उपदिष्टम्।  
औदासीन्येनायं क्षेत्रज्ञो दर्शितश्च तत्रैव॥७५॥**

**सत्त्वस्य भोक्तृतोक्तिः क्षेत्रज्ञे ब्रह्मभावमभिधातुम्।  
कठवल्ल्युक्तावेतौ जीवप्राज्ञौ न चेह संभवतः॥७६॥**

**तस्मादन्यार्थोऽयं मुण्डकदृष्टो हि मन्त्रभाग इति।  
ननु कठवल्ल्यामस्यामृतपानं प्रथमतः श्रुतं भवति॥७७॥**

**प्रथमश्रुतयोगेन हि तत्राधिकृतं तु जीवमालम्ब्य।  
तत्समभावो योऽसौ परमात्मा तद्द्वितीय उपदिष्टः॥७८॥**

**उपकोसलविद्यायामेष य इत्यादिवाक्यमुपदिष्टम्।  
पुरुषो दृश्यत इति किल दृश्यत्वं प्रथमतः श्रुतं तस्य॥७९॥**

**चाक्षुषधीविषयत्वं दृश्यत्वं जगति सुप्रसिद्धं हि।  
तद्योगी पुरुषोऽसौछायात्मा वाऽथ वा भवेज्जीवः॥८०॥**

**किंवा स देवतात्मा न खलु परात्मा न दृश्यते स यतः।  
यदि च च्छायात्माऽसावमृताभयलक्षणः पुमान्न भवेत्॥८१॥**

**भवतु तदाजीवो वा देवो वा स्यान्न चैव परमात्मा।  
धर्मादिसाधनोऽसौ जीवोऽप्यमृतादिलक्षणो भवति॥८२॥**

**योऽसौ हि देवतात्मा स चापि निर्दिष्टलक्षणो दृष्टः।  
सत्या गतौ परस्य हि विशिष्टदेशत्वकल्पनाऽनुचिता॥८३॥**

**दृश्यत्वकल्पना वा तस्याऽनुचिता ह्यनामरूपत्वात्।  
इति शङ्कायां सत्यामुपकोसलवाक्यमेतदखिलमपि॥८४॥**

**सम्यग्विचार्य भगवानिदमधिकरणं चकार मुनिवर्यः।**

***अन्तर उपपत्तेः॥१३॥***

**ब्रह्मविदो मुखमिव ते मुखं विभातीति तं प्रशस्याऽऽदौ॥८५।**

**तस्मा उपदेशमिमं चकार जाबालमुनिवरो यस्मात्।  
तेनोपदिश्यमानो य एष इत्यादिवाक्यनिर्दिष्टः॥८६॥**

**स च परमात्मैव स्यान्न चेतरः कोऽपि शङ्कितुं शक्यः।  
आत्मत्वममृतभावो ब्रह्मात्मकताऽभयं च सर्वमिदम्॥८७॥**

**गुणजातं परमात्मन्युपपन्नं स्यान्न चेतरत्रापि।  
पापं कर्मैवंविदि न श्लिष्यत इति हि यच्च निर्दिष्टम्॥८८॥**

**तद्विदि पापास्पर्शनमस्मिन्पक्षे समञ्जसं भवति।  
अक्षिस्थानं यदिदं प्रदर्शितं सर्वलेपरहितमिति॥८९॥**

**तद्यदितिमन्त्रभागे तस्मात्स्यादिह परः पुमानेव।  
यच्चेह वामनीत्वं संयद्वामत्वमपि च यच्चोक्तम्॥९०॥**

**यच्चेह मामनीत्वं परमात्मनि युक्तमेतदखिलमपि।  
संयद्वामत्वादिकमखिलं विवृतं हि मन्त्रभागेण॥९१॥**

**कर्मफलोत्पादकता संयद्वामत्वशब्दलभ्योऽर्थः।  
कर्मफलप्रापकता भवति तथा वामनीत्वशब्दार्थः॥९२॥**

**सर्वार्थभानदत्वात्तथैव सर्वत्र भासमानत्वात्।  
उक्तं हि भामनीत्वं तदेतदखिलं परात्मनि प्रथितम्॥९३॥**

**तस्मादिह परमात्मा निर्दिष्टो भवति नेतरः कश्चित्।**

***स्थानादिव्यपदेशाच्च॥१४॥***

**यदि परमात्माऽयं स्यादक्षिस्थानत्वमनुपपन्नमिति॥९४॥**

**नेयं शङ्का यस्मात्तस्य स्थानानि दर्शितान्येव।**  
**अन्तर्यामिनिरुक्तस्थानानि बहूनि दर्शितान्यस्य॥९५॥**

**चक्षुरपि तत्र दृष्टं तस्मादयमिह परः पुमानेव।**  
**सूत्रस्थादिपदेन हि नाम च रूपं च वर्णितं यदपि॥९६॥**

**ब्रह्मण्युपास्यरूपे तदेतदखिलं समञ्जसं भवति।**

**सुखविशिष्टाभिधानादेवं च॥१५॥**

**उपकोसलपरिचर्यापरितुष्टैरग्निभिर्यदादिष्टम्॥९७॥**

**कं ब्रह्मेत्यादिकमपि सुखात्मकं ब्रह्म बोधयत्याशु।  
खण्डशब्दसाहचर्याद्ब्रह्मण्यल्पत्वबोधपरिहारे॥९८॥**

**ब्रह्मपदसाहचर्यात्कंशब्दोऽनन्तसुखपरो भवति।  
तेनानन्तसुखात्मकमुपदिष्टं ब्रह्म पूर्ववाक्येण॥९९॥**

**न ह्येतादृशरूपो जीवो देवोऽथ वा भवत्यन्यः।**

**श्रुतोपनिषत्कगत्यभिधानाच्च॥१६॥**

**विदितश्रुत्यन्तस्य च या गतिरुपदिश्यते हि वेदान्ते॥१००॥**

**अर्चिष्प्रमुखा सेहाप्युपदिष्टाऽतोऽयमत्र परमात्मा।  
अथ यदि चैवेत्यस्मिन्मन्त्रे गतिरियमुदाहृता भवति॥१०१॥**

**तस्मादक्षिस्थाने प्रदर्शितोऽयं हि भवति परमात्मा।**

**अनवस्थितेरसंभवाच्च नेतरः॥१७॥**

**इतरश्चाप्यात्मादिर्न चेह निर्दिश्यतेऽन्तरक्षिणि हि॥१०२॥**

**अनवस्थितो यतोऽसौ छायात्मा किं च भवति नाऽऽत्माऽपि।  
चक्षुःसमीपवर्ती पुरुषो यदि भवति चक्षुषि च्छाया॥१०३॥**

**अपयाते तस्मिन्निह पुरुषच्छाया न दृश्यते काऽपि  
जीवो यद्यप्यात्मा तथाऽपि चक्षुष्यवस्थितो नायम्॥१०४॥**

**चित्तोपाधिर्योऽसौ चित्तं प्रायेण हृदयदेशगतम्।  
अमृतत्वमस्य दुर्घटमभयं चाप्यस्य दुर्घटं भवति॥१०५॥**

**सर्वगतस्य परात्मन इदं हि सकलं समञ्जसं भवति।  
यद्यपि च देवतात्मा नित्यं चक्षुष्यवस्थितो भवति॥१०६॥**

**अमृतादिशब्दयोगी तथाऽपि नैवाऽऽत्मशब्दयोगः स्यात्।  
अमरत्वं देवानां चिरकालावस्थितत्वसापेक्षम्॥१०७॥**

**ऐश्वर्यमीशतन्त्रं न च स्वतोऽस्याभयं च नो भवति।  
दृश्यत इति येयं श्रुतिरुदाहृता सा न चाक्षुषत्वपरा॥१०८॥**

**विद्वदनुभूतिविषयप्रदर्शनार्था प्ररोचनार्थैव।  
तस्मात्परमात्माऽयं योऽसावक्षिणि निरूपितो ह्यात्मा॥१०९॥**

**उपकोसलवाक्यमिदं तत्र परात्मनि समन्वितं भवति।  
नन्वयमक्षिस्थाने प्रदर्शितो भवति नैव परमात्मा॥११०॥**

**स्थानव्यपदेशादिति शङ्कां वारयितुमेष दृष्टान्तः।  
अन्तर्यामिब्राह्मणवाक्ये यच्चक्षुषीति निर्दिष्टः॥१११॥**

**स्थानादिव्यपदेशादिति सूत्रेणोपदर्शितः पूर्वम्।  
स च दृष्टान्तोऽसिद्धो यतः परात्माऽशरीर उपदिष्टः॥११२॥**

**अशरीरस्य क्वापि हि यमयितृभावो न दृश्यते लोके।  
इह खल्वन्तस्तिष्ठन्यमयत्ययमिति हि दर्शितो योऽसौ॥११३॥**

**अन्तर्यामी योगी किंवा स्यात्तदभिमानिदेवो वा।  
न तु परमात्मा योऽसावकार्यकरणो निरूपितः शास्त्रे॥११४॥**

**इति शङ्कां वारयितुं चकार मुनिवर्य एतदधिकरणम्।**

**अन्तर्याम्यधिदैवादिषु तद्धर्मव्यपदेशात्॥१८॥**

**अधिदैवादिविभिन्नं जगत्समग्रं हि योऽन्तरवतिष्ठन्॥११५॥**

**यमयति स च परमात्मा न हि योगी नापि देवतात्मा वा।  
योऽसौ परमात्मा स्याज्जगतः सृष्ट्यादिकारणं भवति॥११६॥**

**जगदीशः कृत्स्नमिदं जगन्नियन्तुं स एव शक्नोति।  
आत्मत्वममृतभावस्तस्यैव हि युज्यते न चान्यस्य॥११७॥**

**अतथाभूतो योगी देवो वाऽऽत्माऽमृतः कथं भवति।  
यं पृथिवी नेत्येषा श्रुतिः पृथिव्यादिदेवतादीनाम्॥११८॥**

**अन्तर्यामिणमविदितमाचष्टे स न कथं परात्मा स्यात्।  
यो देवतात्मनामप्यन्तर्यामी कथं स देवः स्यात्॥११९॥**

**स्वस्यैव यमयितृत्वं नियम्यता चेति बाधितं तत्स्यात्।  
यच्चोक्तमस्य बाधितमकार्यकरणस्य यमयितृत्वमिति॥१२०॥**

**तदपि च दूषणमस्मिन्नचिन्त्यशक्तौ परापरे न भवेत्।  
यानिह यमयति भगवान्कर्मफलासक्तचेतसो लोकान्॥१२१॥**

**तत्कार्यकरणजालैः सकार्यकरणो ह्यकार्यकरणोऽपि।  
एवमदृष्टत्वादिव्यपदेशोऽप्यत्र दर्शितो योऽसौ॥१२२॥**

**स च परमात्मनि युक्तो न योगिनि स्यान्न देवतात्मनि वा।**

**न च स्मार्तमतद्धर्माभिलाषात्॥१९॥**

**ननु चादृष्टत्वादिव्यपदेशः स्यात्प्रधानपक्षेऽपि॥१२३॥**

**जगतः कारणभावादन्तर्यामि प्रधानमेव स्यात्।  
इति चेन्नेयं शङ्का द्रष्टृत्वादिकमुदाहृतं येन॥१२४॥**

**तच्चाप्रधानधर्मो ह्यन्तर्यामी ततः परात्मैव।  
द्रष्टृत्वादृष्टत्वव्यपदेशादिह स न प्रधानं चेत्॥१२५॥**

**शारीरो भवतु तथाऽप्यन्तर्यामी यतः स हि द्रष्टा।  
श्रोता मन्ता चाऽऽत्मा चेतनभावाददृष्टरूपश्च॥१२६॥**

**देहादियमयितृत्वादित्याशङ्का निरस्यते सपदि।**

**शारीरश्चोभयेऽपि हि भेदेनैनमधीयते॥२०॥**

**यश्चायं शारीरो नान्तर्यामी भवेद्यतश्चैनम्॥१२७॥**

**शारीराद्भेदेन हि काण्वा माध्यंदिनाश्च कथयन्ति।  
यो विज्ञाने तिष्ठन्नित्यन्ये वर्णयन्ति चान्येऽपि॥१२८॥**

**योऽसावात्मनि तिष्ठन्नित्यपि कथयन्ति चोभयत्रापि।  
विज्ञानशब्द एकस्तथाऽऽत्मशब्दोऽपि जीववचनः स्यात्॥१२९॥**

**विज्ञानमयो यस्माज्जीवो निर्दिश्यते हि सर्वत्र।  
जीवस्यान्तर्यामी योऽसौ स कथं हि जीवतां गच्छेत्॥१३०॥**

**तस्मादन्तर्यामिणि परमात्मनि वाक्यमेतदुपपन्नम्।  
ब्रह्मण एकस्यापि हि नियामकत्वं नियम्यरूपत्वम्॥१३१॥**

**औपाधिकभेदेन हि तदेतदखिलं समञ्जस भवति  
नन्वत्रान्तर्यामी द्रष्टृत्वात्मत्वधर्मयोगेण॥१३२॥**

**स्मार्तं प्रधानमेतन्न भवति चेद्भवतु तावताऽपीह।  
मुण्डकवाक्ये भूयो निरुक्तमद्रेश्यत्तादिगुणयोगि॥१३३॥**

**अक्षरमिति यत्प्रथितं तदिदं स्मार्तं प्रधानमेव स्यात्।  
शब्दादिरहितमेतद्यत एतस्य ह्यदृश्यता युक्ता॥१३४॥**

**अग्राह्यत्वादिकमपि सूक्ष्मत्वादस्य युक्तमाभाति।  
महदादिकारणत्वात्त्रिगुणत्वादस्य भूतयोनित्वम्॥१३५॥**

**तस्मादेतद्वाक्यप्रदर्शितं यत्प्रधानमेव स्यात्।  
यद्यत्र योनिशब्दो निमित्तवाची तदा तु शारीरः॥१३६॥**

**न हि भवति भूतयोनिर्यतश्च धर्मादिसाधनोपचितः।  
नन्विह मुण्डकवाक्ये प्रधानमद्रेश्यतादिगुणयोगि॥१३७॥**

**इति यद्युच्येत तदा भवति विरोधोऽत्र वाक्यशेषेण।  
यः सर्वज्ञः सर्वविदित्येवं वाक्यशेष इह दृष्टः॥१३८॥**

**तद्वाक्यशेषदर्शितसर्वज्ञत्वं कथं प्रधाने स्यात्।  
इति नात्र शङ्कनीयं सर्वज्ञत्वं यदेतदुपदिष्टम्॥१३९॥**

**अक्षरपदाभिधेयात्परस्य परमात्मनो हि निर्दिष्टम्।  
तस्मादस्मिन्वाक्ये प्रधानमिह भूतयोनिरित्युक्तम्॥१४०॥**

**अथवाऽयं शारीरो न हि परमात्माऽत्र भूतयोनिः स्यात्।  
दृष्टान्तबोधकानि हि यथोर्णनाभिरितिवाक्यजालानि॥१४१॥**

**दृष्टान्तभावमेषामचेतनानां यतश्चकथयन्ति।  
इत्याशङ्कां सकलां निरस्य वाक्यार्थतत्त्वबोधार्थम्॥१४२॥**

**भगवान्करुणासिन्धुश्चकार मुनिवर्य एतदधिकरणम्।**

**अदृश्यत्वादिगुणको धर्मोक्तेः॥२१॥**

**मुण्डकवाक्ये योऽसावद्रेश्यत्वादिगुणक उपदिष्टः॥१४३॥**

**स च परमात्मा यस्मात्सर्वज्ञत्वादिधर्मनिर्देशः।  
भूतप्रकृतित्वेन हि यदक्षरं पूर्ववाक्यनिर्दिष्टम्॥१४४॥**

**तत्रैवोत्तरवाक्ये सर्वज्ञत्वं च दर्शितं येन।  
अक्षरविद्या येयं परविद्या नेति वर्णितं पूर्वम्॥१४५॥**

**यद्यक्षरं प्रधानं तद्विद्या सा कथं परा विद्या।  
कस्मिन्भगवो ज्ञाते सर्वमिदं ज्ञातमिति च यच्चोक्तम्॥१४६॥**

**एकस्य च विज्ञाने सर्वज्ञानं परात्मपक्षे स्यात्।  
या कर्मगोचरा स्यादपरा विद्येति तां हि निन्दित्वा॥१४७॥**

**निःश्रेयसफलकतयाऽपरविद्या नेति वर्णितं भूयः।  
निन्दित्वाऽपरविद्यां ततो विरक्तस्य साधनं कथयन्॥१४८॥**

**परविद्यायामस्यां श्रुतिरधिकारं हि तस्य बोधयति।  
परतः पर इत्यन्ते मन्त्रे निर्दिष्टमक्षरं यत्स्यात्॥१४९॥**

**तच्चोत्तरसूत्रार्थव्याख्याने दर्शयिष्यते भूयः।  
तस्मात्स हि परमात्मा यदक्षरं स्याददृश्यतादिगुणम्॥१५०॥**

**सर्वज्ञत्वाद्यखिलं तस्मिन्नात्मनि समञ्जसं भवति।  
यस्मादचेतनानां दृष्टान्तत्वं प्रदर्शितं भूयः॥१५१॥**

**तस्मादक्षरशब्दं प्रधानमिह भूतयोनिरेवेति।  
यद्दूषणमेतस्मिन्परात्मपक्षे न किंचिदपि भवति॥१५२॥**

**न हि दृष्टान्ते धर्मिणि सकलं साम्यं विवक्षितं भवति।**

**विशेषणभेदव्यपदेशाभ्यां च नेतरौ॥२२॥**

**यद्यक्षरशब्दः स्याच्छारीरेऽसौ विशेषणं चैतत्॥१५३॥**

**दिव्यो हीत्युपदिष्टं दिव्यत्वाद्यनुपपन्नमेव स्पात्।  
आविद्यकदेहादावहमभिमानेन विस्मृतस्वात्मा॥१५४॥**

**यः शारीरः सोऽयं दिव्यत्वाद्यैः कथ विशिष्येत।  
अद्रेश्यत्वादिगुणं यदक्षरं भूतयोनिरित्युक्तम्॥१५५॥**

**उपदिश्यते प्रधानाद्भिन्नं तस्माच्च तत्परात्मैव।  
अप्राणो हीत्यस्मिन्मन्त्रे पुंलिङ्गशब्दनिर्दिष्टः॥१५६॥**

**योऽयं परमात्मा स्यात्स चाक्षरात्पर इहोपदिष्टः स्यात्।  
तत्राक्षरशब्दोऽसावव्याकृतभूतसूक्ष्मपर एव॥१५७॥**

**न हि तद्विना परात्मा सृष्टिस्थितिनाशकारणो भवति।**

**रूपोपन्यासाच्च॥२३॥**

**अग्निर्मूर्धेतीयं श्रुतिरस्वैवाक्षरस्य रूपमिदम्॥१५८॥**

**त्रैलोक्यावयवात्मकमुपदिशति हि तस्य चान्तरात्मत्वम्।  
न ह्येतादृशरूपं शारीरे स्याच्छरीरपरतन्त्रे॥१५९॥**

**सर्वान्तरात्मताऽपि च न च प्रधाने ह्यचेतने भवति।**

**प्रकरणात्।**

**प्रकृतानुकर्षणं हि प्रकरणशब्दार्थ एष उपदिष्टः॥१६०॥**

**सर्वस्य चान्तरात्मा यस्तं ह्येष इति निर्दिशन्पूर्वम्।  
पुनरप्येतस्मादिति तमेव भूयः परामृशन्नस्य॥१६१॥**

**प्राणादिकारणत्वं प्रपञ्चितं येन स खलु परमात्मा।  
केचिदिहाऽऽहुःसुधियस्त्वग्निर्मूर्धेतिवाक्य निर्दिष्टम्॥१६२॥**

**रूपं यदेतदखिलं नाद्रेश्यत्वादिगुणक उचितमिति।  
अज्ञादीनामेषां निर्दिष्टा जायमानता यस्मात्॥१६३॥**

**तस्मात्तदिदं रूपं हिरण्यगर्भस्य युक्तमाभाति।  
पुरुष इति वाक्यशेषप्रदर्शितं रूपमत्र सूत्रोक्तम्॥१६४॥**

**तस्योपन्यासोऽयं तत्प्रतिपत्तिप्रजननो भवति।  
ननु वाक्यशेषदर्शितसर्वज्ञत्वादिधर्मयोगेण॥१६५॥**

**यद्यक्षरं प्रधानं न भवति चेद्भवतु तर्हि तत्रैवम्।  
वैश्वानर इति रूढश्छान्दोग्ये हि प्रदर्शितो योऽसौ॥१६६॥**

**होमाधिकरणभावाच्चात्रोक्ताज्जाठराग्निरेव स्यात्।  
अयमग्निरिति च वाक्ये यदयंशब्दोऽपि जाठरे दृष्टः॥१६७॥**

**यदयं भूताग्निर्वा वैश्वानरशब्दवाच्यतां गच्छेत्।  
विश्वस्मा इति वाक्ये वैश्वानरशब्द एष भूताग्नौ॥१६८॥**

**दृष्टस्तस्मादथ वा भवेदसौ तदभिमानिदेवो वा।  
वैश्वानरस्य सुमताविति श्रुतिर्ह्यत्र साधिका भवति॥१६९॥**

**यद्यात्मशब्दयोगान्नैते वैश्वानरा भवन्ति तदा।  
जीवो वा स्याद्यदयं जाठरवैश्वानरेण संनिहितः॥१७०॥**

**प्रादेशमात्रमिति च श्रुतिरप्यस्मिन्समञ्जसा भवति।  
तस्मादिह जीवो वा जठराग्निर्वाऽथ वाऽपि भूताग्निः॥१७१॥**

**वैश्वानरशब्दः स्यात्किंवाऽसौ तदभिमानिदेवो वा।  
न तु परमात्मेत्येवं निरसितुमुक्तप्रकारमाक्षेपम्॥१७२॥**

**सर्वज्ञोऽसौ भगवानिदमधिकरणं चकार मुनिवर्यः।**

**वैश्वानरः साधारणशब्दविशेषात्॥२४॥**

**उद्दालकावसाना ये च प्राचीनशालमुनिमुख्याः॥१७३॥**

**को नु इति ते च सर्वे मीमांसां चक्रुरेवमन्योन्यम्।  
मतिवैरूप्यादेते परिनिष्ठां तत्र लब्धुमसमर्थाः॥१७४॥**

**वैश्वानरविद्यां तां ग्रहीतुकामाः शुचिव्रता मुनयः।  
एतद्विद्याकुशलं केकयमश्वपतिमेत आजग्मुः॥१७५॥**

**राजानं पप्रच्छुर्ब्रुहीत्यन्तेन वाक्यजालेन।  
राजाऽपि परमकृपया तदभिप्रायं च सकलमाकर्ण्य॥१७६॥**

**व्यस्तोपासनपक्षं निन्दित्वाऽऽत्मानमुपदिदेशेत्थम्।  
यस्त्वेतमिति च वाक्यैर्द्युमूर्धताद्यङ्गषट्कसंवलितम्॥१७७॥**

**वैश्वानरं वदिष्यंस्तदुपास्तिफलं च वर्णयामास।  
अत्र च वाक्ये सकले योऽसौ वैश्वानरो विनिर्दिष्टः॥१७८॥**

**स च परमात्मैव स्यान्न जाठराग्न्यादिरथ च जीवो वा।  
न ह्यस्य जाठराग्नेर्द्युमूर्धता स्याद्यतः परिच्छिन्नः॥१७९॥**

**यद्यपि भूताग्निरसावपरिच्छिन्नस्तथाऽपि नेयं स्यात्।  
यो हि विकारो लोके नैव विकारान्तरात्मको दृष्टः॥१८०॥**

**नायं जीवोऽपि तथा यतः परिच्छिन्न एष निर्दिष्टः।  
जगतोऽस्य कारणत्वात्परमात्मन एतदखिलमुपपन्नम्॥१८१॥**

**कार्यगता ये धर्मा निर्दिश्यन्ते हि कारणे लोके।  
फलगतमपि माधुर्यं चूतादौ मन्यते यतो लोकः॥१८२॥**

**तस्मादसौ परात्मा द्युमूर्धतादिभिरिहोपदिष्टो यः।  
यदि परमात्मा न स्याद्योऽसौ वैश्वानरोऽत्र निर्दिष्टः॥१८३॥**

**तदुपासकस्य भोग्यं सर्वत्रेत्येतदनुपपन्नं स्यात्।  
तद्यदिषीकातूलं ह्यग्नौप्रोतं प्रदूयते यद्वत्॥१८४॥**

**तद्वद्वैश्वानरविदि पापं कर्मेति चाप्ययुक्तं स्यात्।  
आत्मब्रह्मपदाभ्यामुपक्रमश्चाऽऽत्मशब्दयोगश्च॥१८५॥**

**लोकादिषु फलभोगव्यपदेशः पापकर्मनाशोक्तिः।  
वैश्वानरशब्दोऽयं हेतुभिरैतैः परात्मपर एव॥१८६॥**

**इममर्थं बोधयितुं पञ्चम्यन्तोऽत्र सूत्रनिर्दिष्टः।  
व्यवधानं गमितौ तौ द्वयोस्त्रयाणां च बोधकौ भवतः॥१८७॥**

**तावेतौ संनिहितौ परमेश्वरमेनमेव बोधयतः।  
माणवकमग्निमेनं पश्येत्येवविधेषु वाक्येषु॥१८८॥**

**माणवकशब्दयोगादुत्कृष्टपरो यथाऽग्निशब्दः स्यात्।  
इह वैश्वानरशब्दोऽप्यत्रत्येनाऽऽत्मशब्दयोगेन॥१८९॥**

**परमेश्वरमेवैनं वैश्वानरमीदृशं प्रबोधयति।**

**स्मर्यमाणमनुमानं स्यादिति॥२५॥**

**द्यां मूर्धानमितीयं स्मृतिरपि वैश्वानरस्य रूपमिदम्॥१९०॥**

**दर्शयति तच्च रूपं श्रुतिनिर्दिष्टत्वसाधकं भवति।  
श्रुतिमूलं स्मृतिवाक्यं वदन्ति वेदार्थपारगा वृद्धाः॥१९१॥**

**यच्च स्मृतिनिर्दिष्टं तच्छ्रुतिवाक्येन दर्शितं भवति।  
एतच्च पारमेश्वररूपमिति स्मृतिरियं हि दर्शयति॥१९२॥**

**छान्दोग्येऽपि हि तदिदं प्रदर्शितं येन भवति परमात्मा।  
इतिशब्दो हेत्वर्थः सूत्रोक्तः पारमेश्वरं रूपम्॥१९३॥**

**श्रुतिनिर्दिष्टं यस्मात्सोऽचिन्त्यात्मेति दर्शितं स्मृत्या।**

**शब्दादिभ्योऽन्तःप्रतिष्ठानाच्च नेति चेन्न तथा दृष्ट्यु-  
पदेशादसंभवात्पुरुषमपि चैनमधीयते॥२६॥**

**नन्विह वैश्वानर इति निर्दिष्टो भवति नैव परमात्मा॥१९४॥**

**शब्दादिभ्योऽपि तथा तथैव चान्तःप्रतिष्ठितत्वेन।  
वैश्वानरशब्दोऽसौ तथाऽग्निशब्दोऽपि योऽत्र निर्दिष्टः॥१९५॥**

**तावेतावग्निपरौ स एष इत्यादिवाक्यनिर्दिष्टौ।  
आदिपदादत्रत्यादग्नित्रेताप्रकल्पनं ग्राह्यम्॥१९६॥**

**प्राणाहुत्याश्रयता ग्राह्या या वाक्यशेषनिर्दिष्टा।  
अन्तःप्रतिष्ठितत्वव्यपदेशोऽप्यत्र दर्शितो भवति॥१९७॥**

**एतेभ्यो हेतुभ्यो वैश्वानर एव जाठराग्निः स्यात्।  
इति शङ्काऽत्र न कार्या नाग्निर्जाठर इहोपदिष्टः स्यात्॥१९८॥**

**अपि तु तदुपाधिकेऽस्मिन्परमात्मनि दृष्टिरत्र निर्दिष्टा।  
शब्दादिहेतवो ये पूर्वोक्ता नात्र बाधकास्ते स्युः॥१९९॥**

**यदि जाठर एवाग्निर्वैश्वानर इति निरूप्यते तत्र।  
आत्मत्वमनुपपन्नं द्युमूर्धतादिकमपीह निर्दिष्टम्॥२००॥**

**किं चात्र दर्शितं यत्पुरुषत्वं तदपि बाधितं तत्र।  
यत्पुरुष इति च वाक्ये पुरुषो वैश्वानरो विनिर्दिष्टः॥२०१॥**

**पुरुषविधमित्यपीमं सूत्रावयवं पठन्ति केचिदिह।  
तत्र च पुरुषविधत्वं यदुक्तमधिदैवतं यदध्यात्मम्॥२०२॥**

**द्युप्रभृतिष्वधिदैवं मूर्धादिष्ववयवेषु चाध्यात्मम्।  
तदभिप्रायं तच्च हि न जाठरे भवति किंतु परमेशे॥२०३॥**

**अत एव न देवता भूतं च॥२७॥**

**उक्तेभ्यो हेतुभ्यो भूताग्निर्वाऽथ देवतात्मा वा।  
वैश्वानरो न हि स्याद्यतः स नाऽऽत्मा न चापि पुरुषो वा॥२०४॥**

**लिङ्गानि बाधकानि हि यानि स्युर्भूतदेवतापक्षे।  
तानि प्रदर्शितानि हि तस्माद्वैश्वानरः परात्मैव॥२०५॥**

**साक्षादप्यविरोधं जैमिनिः॥२८॥**

**पूर्वं हि जाठराग्नेः प्रतीकभावं ह्युपाधिभावं च।  
आश्रित्यैव हि दर्शितमेतस्यान्तःप्रतिष्ठितत्वमपि॥२०६॥**

**योऽसौ द्युमूर्धतादिभिरुदाहृतः परमपुरुष इह वाक्ये।  
अन्तःप्रतिष्ठितत्वं तस्यान्तर्यामिभावयोगेन॥२०७॥**

**अथ वा चिबुकान्तेषु हि पुरुषावयवेषु मूर्धता ह्युक्ता।  
अन्तःप्रतिष्ठितत्वं साक्षादेवेति जैमिनिः प्राह॥२०८॥**

**तस्मादस्मिन्वाक्ये परमात्मैव प्रदर्शितो नान्यः।  
वैश्वानरशब्दोऽयं योगेन तमर्थमेव बोधयति॥२०९॥**

**विश्वेषां वा नर इति विश्वे वाऽस्येति योग इह भवति।  
सर्वजगत्कर्तृत्वात्सर्वान्तर्यामिभावनिर्देशात्॥२१०॥**

**वैश्वानरः परात्मा भवति ह्यत्राग्निशब्दबोध्योऽपि।  
अग्रफलनेतृभावाद्या च त्रेताग्निकल्पना साऽपि॥२११॥**

**सर्वात्मके परात्मनि सकलं चैतत्समञ्जसं भवति।  
अस्य प्रादेशत्वं संप्रति सम्यङ्निरूप्यते सूत्रैः॥२१२॥**

**अभिव्यक्तेरित्याश्मरथ्यः॥२९॥**

**परिदृश्यते परात्मा योऽसौ प्रादेशिकत्वमात्रेण।  
भक्तानुकम्पयाऽयं तस्मात्प्रादेशिकः परात्मा स्यात्॥२१३॥**

**हृदयादिषु प्रदेशेष्वयं परात्मोपलभ्यते येन।  
प्रादेशिकः परात्मा तस्मादित्याश्मरथ्य आचार्यः॥२१४॥**

**अनुस्मृतेर्बादरिः॥३०॥**

**प्रादेशमात्रहृदये प्रतिष्ठितं मन इति प्रसिद्धं हि  
तेनानुस्मरणीयः कथितः प्रादेशमात्र एष इति॥२१५॥**

**प्रस्थमिताः प्रस्था इति निर्देशोऽयं यथा तथेहापि।  
इति बादरिराचार्यो वदति प्रादेशमात्रतामस्य॥२१६॥**

**संपत्तेरिति जैमिनिस्तथा हि दर्शयति॥३१॥**

**यान्याधिदैविकानि ह्यङ्गान्यत्रोपदर्शितान्यस्य।  
प्रादेशिकमूर्धादौ यदत्र संपादितानि चैष इति॥२१७॥**

**प्रादेशिकसंपत्त्या सेयं प्रादेशमात्रता तस्य।  
इति जैमिनिराचार्यस्तस्य प्रादेशमात्रतां ब्रूते॥२१८॥**

**आमनन्ति चैनमस्मिन्॥३२॥**

**मूर्धादिचुबुकमध्ये यदेनमिह वर्णयन्ति जाबालाः।  
वैश्वानरं परेशं य एष इत्यादिमन्त्रभागेण॥२१९॥**

**तस्मादसौ परात्मा प्रादेशिकशब्दभाजनं भवति।  
शब्दोऽयमभिविहितस्तत्र परात्मनि समञ्जसो भवति॥२२०॥**

**सर्वत्राभिगतोऽयं परिमितिहीनो यतोऽयमात्मा स्यात्।  
जगदेतदभिविमीते विमीयते वा य आभिमुख्येन॥२२१॥**

**तस्मादेतद्वाक्यं द्युमूर्धताद्यङ्गजालसंवलिते।  
वैश्वानरे परात्मन्युपास्यरूपे समन्वितं भवति॥२२२॥**

**शारीरकमीमांसा मुनिना व्यासेन विरचिता सेयम्।  
चतुरध्यायी तस्यां प्रथमो योऽसौ समन्वयाध्यायः॥२२३॥**

**तत्र द्वितीयपादे सूत्रार्थोयश्च भाष्यकारोक्तः।  
आर्यावृत्तैरमलैः प्रकाशितो जयतु सोऽयमनवद्यः॥२२४॥**

**इति प्रथमाध्याये द्वितीयः पादः॥२॥**

<MISSING_FIG href="../books_images/U-IMG-1735662275Screenshot2024-12-31215418.png"/>

**अथ तृतीयपादप्रारम्भः।**

**————**

**इह च द्वितीयपादे यानि च वाक्यान्युपास्यबहुलानि।  
तानि ह्युपास्यरूपे समन्वितानीति दर्शितं पूर्वम्॥१॥**

**अत्र च तृतीयपादे यानि ज्ञेयप्रधानवाक्यानि।  
तेषां समन्वयश्च ज्ञेये ब्रह्मणि निरूप्यते सद्यः॥२॥**

**ननु वाक्यशेषदृष्टो द्युमूर्धताद्यन्वयानुरोधेन।  
वैश्वानरशब्दोऽसावुपक्रमस्थो यदा परात्मपरः॥३॥**

**द्युभ्वाद्यायतनं यन्मुण्डकवाक्ये निरूपितं चाऽऽदौ।  
तदिदं प्रधानमेव स्यादन्ते सेतुशब्दनिर्देशात्॥४॥**

**द्युप्रभृतिप्राणान्तं यस्मिन्नोतमिति दर्शितो योऽसौ।  
अन्ते सेतुत्वेनाप्यमृतस्येत्यादिवाक्यशेषेण॥५॥**

**अत्रामृतशब्दोऽसौ ब्रह्मण्येव प्रयुज्यते शास्त्रे।  
षष्ठी संबन्धार्था सेतुर्दृष्टो हि पारवाल्लोँके॥६॥**

**तस्मादेतद्वाक्यं यदमृतसंबन्धिपारवत्त्वगुणम्।  
बोधयति हि प्रधानं यतिः(तः) परात्मा न पारवान्भवति॥७॥**

**अथ वा द्युप्रभृतीनां विधारकत्वेन निश्चितो योऽसौ।  
वायुर्वा स्यादथ वा शारीरो वाऽऽत्मशब्दयोगेन॥८॥**

**तस्मान्मुण्डकवाक्ये द्युभ्वाद्यायतनभावमापन्नः।  
न परात्मेत्याशङ्कां निरसितुमधिकरणमेतदाह मुनिः॥९॥**

***द्युभ्वाद्यायतनं स्वशब्दात्॥१॥***

**द्युप्रभृतीनामेषामायतनत्वेन वर्णितो योऽसौ।  
न च परमात्मैव स्यान्न च प्रधानं न चेतरः कश्चित्॥१०॥**

**यस्मिन्नोतं सकलं तमेकमात्मानमेव जानीथ।  
इत्यर्थके हि वाक्ये तस्मिन्दृष्टो य आत्मशब्दो हि॥११॥**

**चेतनवाची सोऽयं दृष्टः सर्वत्र चेतनार्थपरः।  
द्युभ्वाद्यायतनत्वं न च प्रधाने श्रुतौ क्वचिद्दृष्टम्॥१२॥**

**सन्मूला इति मन्त्रे सर्वायतनत्वमात्मनो दृष्टम्।  
यद्वाग्विमोकपूर्वकविज्ञेयत्वं प्रदर्शितं ह्यत्र॥१३॥**

**तदपि च परात्मनः स्यान्न च प्रधानस्य कुत्रचिद्दृष्टम्।  
श्रुत्यन्तरे तमेवेत्यस्मिन्दृष्टं परात्मनस्तदिदम्॥१४॥**

**पूर्वोपदर्शितं वा सर्वज्ञत्वं यदेकविज्ञानात्।  
तस्मिन्नितिमन्त्रोक्तं परात्मपक्षे समञ्जसं भवति॥१५॥**

**यच्छब्दसहकृतोऽयं तच्छब्दश्चाऽऽत्मशब्दसहचरितः।  
परमात्मानं ब्रूते विज्ञेयत्वं च तस्य निर्दिष्टम्॥१६॥**

**अतदर्थकवाक्यानां त्यागं वक्तीह मन्त्रशेषोऽयम्।  
मन्त्रो हि पुरुष एवेत्यपि सर्वस्यैव पुरुषतां ब्रूते॥१७॥**

**सामानाधिकरण्यं यदत्र दृष्टं विलापनार्थं स्यात्।  
दृष्टं विलयार्थत्वं चोरोऽयं स्थाणुरिति च वाक्ये हि॥१८॥**

**तद्वत्प्रञ्चमखिलं विलाप्य शुद्धं यदेतदायतनम्।  
ब्रह्म ब्रूते मन्त्रो न सप्रपञ्चं न च प्रधानं वा॥१९॥**

**सेतुत्वमभिहितं यद्यमृतस्यैष इति मन्त्रभागेण।  
तदपि च विधारकत्वात्परात्मनो युक्तमेव सेतुत्वम्॥२०॥**

**राहोः शिर इति वाक्ये षष्ठी चाभेदबोधिका दृष्टा।  
ब्रह्म यदाऽमृतशब्दं तदा त्वभेदार्थिका हि षष्ठीयम्॥२१॥**

**मोक्षो यदाऽमृतः स्यात्संबन्धार्थैव भवति षष्ठीयम्।  
यो वाग्विमोकपूर्वकसाक्षात्कारस्तदा स मन्त्रोक्तः॥२२॥**

**एतत्पदाभिधेयः प्रापकभावेन तस्य हेतुत्वम्।  
तस्माद्ब्रह्मैवेदं द्युभ्वाद्यायतनमत्र निर्दिष्टम्॥२३॥**

**मुक्तोपसृप्यव्यपदेशात्॥२॥**

**रागादिदोषमुक्ता ये च स्युस्ते हि मुक्तपदवाच्याः।  
मुक्तोपसृप्यता खलु निर्दिष्टा ह्यस्य चोत्तरत्र यतः॥२४॥**

**भिद्यत इति मन्त्रेरितसाक्षात्कारेण दोषमुक्तानाम्।  
पुरुषमुपैतीत्यन्तो मन्त्रोऽयं तदुपसृप्यतां ब्रूते॥२५॥**

**मन्त्रान्तरं यदेति हि कथयति कामादिदोषमुक्तानाम्।  
अत्र ब्रह्म समश्नुत इत्यन्ते तदुपसृप्यतामस्य॥२६॥**

**नानुमानमतच्छब्दात्॥३॥**

**द्युभ्वाद्यायतनं न प्रधानमनुमानगम्यमत्र स्यात्।  
अत्र च तत्परशब्दो यतो न दृष्टः कथं प्रधानं स्यात्॥२७॥**

**यः सर्वज्ञः सर्वविदित्यादौ चेतनार्थशब्दो यः।  
सर्वत्र दृश्यतेऽसौ तस्माद्यदिदं कथं प्रधानं स्यात्॥२८॥**

**अत इह योऽयं वायुर्द्युभ्वाद्यायतनतां स नोपैति।  
यच्च प्रधानपक्षे दूषणजालं तदेतदत्रापि॥२९॥**

**प्राणभृच्च॥४॥**

**प्राणभृदपि शारीरो नैषामायतनभावमुपयाति।  
यदयमसर्वज्ञः स्याद्यस्माद्बुद्ध्यादिभिः परिच्छिन्नः॥३०॥**

**भेदव्यपदेशाच्च॥५॥**

**भेदव्यपदेशाच्च द्युभ्वाद्यायतनमत्र न हि जीवः।  
ज्ञातृत्वेन नियुक्तः स कथं विज्ञेयभावमुपयाति॥३१॥**

**द्युभ्वाद्यायतनं यद्विज्ञेयत्वेन दर्शितं पूर्वम्।  
जानीथेति हि वाक्याज्ज्ञातृत्वेनोपदर्शितो योऽसौ॥३२॥**

**तस्मादिह परमात्मा विज्ञेयत्वेन दर्शितः सोऽसौ।  
द्युभ्वाद्यायतनं स्यान्न च प्रधानं न कश्चिदन्यो वा॥३३॥**

**प्रकरणात्॥६॥**

**प्रकरणमपि यच्चैतत्परमात्मपरं हि दृश्यते विपुलम्।  
कस्मिन्नित्यारभ्य हि यतः परात्माऽत्र वर्णितो भूयः॥३४॥**

**स्थित्यदनाभ्यां च॥७॥**

**अन्योऽभिचाकशीतीत्यस्मिन्वाक्ये स्थितिर्विनिर्दिष्टा।  
स्वाद्वत्तीति च वाक्ये कर्मफलादनमपीह निर्दिष्टम्॥३५॥**

**ताभ्यां स्थित्यदनाभ्यामीशक्षेत्रज्ञलक्षणं कथितम्।  
क्षेत्रज्ञात्पृथगीशं यथोक्तलक्षणमिहोपपादयितुम्॥३६॥**

**इह लोकसिद्धमेनं क्षेत्रज्ञ न श्रुतिर्हि बोधयति।  
ईशो न लोकसिद्धो ह्यस्मात्तमिम श्रुतिः प्रबोधयति॥३७॥**

**पैङ्गिव्याख्यानेऽपि हि योऽसौ क्षेत्रज्ञ इत्युपन्यस्तः।  
सत्त्वोपाधिविवर्जितपरमात्मैवेति तेन न विरोधः॥३८॥**

**तस्मादेतद्वाक्यं यथोक्तलक्षणसमन्विते शुद्धे।  
ब्रह्मणि परमे ज्ञेये समन्वितं तेन सकलमनवद्यम्॥३९॥**

**नन्विह मुण्डकवाक्ये द्युप्रभृतीनां यदेतदायतनम्।  
तच्चाऽऽत्मशब्दयोगात्परमात्मैवेति दर्शितं पूर्वम्॥४०॥**

**तत्रेदमनुपपन्नं यदात्मशब्दो ह्यचेतनेऽपि स्यात्।  
छान्दोग्ये भूमवाक्ये ह्युपक्रमे पठित आत्मशब्दो यः॥४१॥**

**उपसंहारे सोऽयं शब्दो दृष्टो ह्यचेतने प्राणे।  
तत्रोपक्रमवाक्ये सनत्कुमारं हि नारदोऽभ्येत्य॥४२॥**

**श्रुतमित्याद्यैर्ना(रा)त्मविद्य(द)न्तैरात्मविविदिषां चक्रे।  
तत्र च सनत्कुमारोऽप्यृगादिपारगमृषिप्रवीरं तम्॥४३॥**

**नाम ब्रह्मेत्यादीन्युपासनानि प्रदर्शयामास।  
प्रश्नप्रतिवचनाभ्यां प्राणान्तं सम्यगेनमुपदिश्य॥४४॥**

**प्रश्नादिकं विनैव हि भूयः प्राणं प्रसञ्जयामास।  
प्राणो हेति हि वाक्यैः प्राणे सर्वात्मकत्वमुपदिष्टम्॥४५॥**

**सर्वात्मकत्वसिद्धौ तस्याऽऽत्मत्व च दर्शितप्रायम्।  
सर्वसमर्पणमुक्तं तस्मिन्प्राणे यथेति मन्त्रेण॥४६॥**

**प्राणविदो निर्दिष्टा ह्यतिवाद्यस्मीति मन्त्रभागेण।  
अतिवादिता तथोक्ता ह्यतिवादित्वापवादनिन्दा च॥४७॥**

**सर्वसमर्पणकथनाद्भूमत्वं प्राण एव संभवति।  
यद्भूमलक्षणं स्याद्यत्रेत्यादौ प्रदर्शितं तदपि॥४८॥**

**सौषुप्तावस्थायां प्राणे सर्वं समञ्जसं भवति।  
यच्च सुखत्वं भूम्नो दर्शितममृतत्वमपि च यच्चोक्तम्॥४९॥**

**प्राणेऽपि तदुभयं स्याद्यतो हि मन्त्रान्तरे तथा दृष्टम्।  
यत्रैष इति च मन्त्रे सुखरूपः प्राण एव निर्दिष्टः॥५०॥**

**अमृतत्वमपि च तस्मिन्निर्दिष्टं प्राणवाक्यशेषे हि।  
तस्माद्योऽसौ भूमा प्राणोऽयं भवति नैव परमात्मा॥५१॥**

**इममाक्षेपं निरसितुमिदमधिकरणं चकार मुनिमान्यः।**

**भूमा संप्रसादादध्युपदेशात्॥८॥**

**नायं भूमा प्राणः प्राणादूर्ध्वं यतोऽयमुपदिष्टः॥५२॥**

**परमात्मैवायं स्याल्लक्षणभेदात्प्रमाणभेदाच्च।  
श्रुतमित्यादौवाक्ये ह्युपक्रमे चाऽऽत्मविविदिषा दृष्टा॥५३॥**

**शोकं तरतीत्यस्मात्फलमपि निर्दिष्टमात्मबोधस्य।  
प्राणोऽयं यदि भूमा कथं स आत्मा कथं फलं चैतत्॥५४॥**

**एतत्प्राणं ज्ञात्वा सोऽयं शोकं कथं तरेल्लोकः।  
नामादिप्राणान्तं प्रतीतभावेन वर्णितं ह्यत्र॥५५॥**

**तच्च यदि ब्रह्म स्वादात्मा वा शास्त्रदृष्टविपरीतम्।  
वागादिप्राणान्ते भूयःशब्दः प्रदर्शितो योऽसौ॥५६॥**

**सावधिकबहुलभाव पूर्वस्मादुत्तरस्य दर्शयति।  
निरवधिकबहुलभावं भूमञ्शब्दोऽथ एष वर्णयति॥५७॥**

**यस्मात्पञ्चम्यन्तं पदान्तरं नेह सनिधो दृष्टम्।  
निरवधिकं च बहुत्वं परात्मनोऽन्यत्र न क्वचिद्दृष्टम्॥५८॥**

**यो धर्मवाचकः स्याच्छन्दो नियमेन धर्मिसाकाङ्क्षः।  
भूमञ्शब्दः सोऽयं धर्मपरो नियतधर्मिसाकाङ्क्षी(क्षः)॥५९॥**

**आकाङ्क्षतेऽनुरूपं धर्मिणमानन्दबोधपरिपूर्णम्।  
तस्माद्भूमञ्शब्दः सर्वगतं ब्रह्म सच्चिदानन्दम्॥६०॥**

**वोधयति नान्यमर्थं तेन प्राणः कथं स भूमा स्यात्।  
सर्वसमर्पणमेतत्सर्वात्मत्वं च यच्च पूर्वोक्तम्॥६१॥**

**तत्र च सर्वपदं स्याद्वागादिपरं न चाखिलार्थपरम्।  
उक्तं हि सुप्तिवाक्ये वागादीनां समर्पण प्राणे॥६२॥**

**प्राणावस्थात्मकतां पित्रादीनां प्रबोधयत्येषाम्।  
प्राणो हीति प्रथिता श्रुतिर्न सर्वात्मतां ब्रवीत्यस्य॥६३॥**

**अतिवादित्वं यदपि प्राणविदो दर्शितं हि पूर्वत्र।  
अतिवादित्वं तदपि प्राणविदः श्रुतिरपोद्य भूयोऽपि॥६४॥**

**सत्यविदो दर्शयति ह्येष तु वेत्यादिवाक्यशेषेण।  
अत्र तुशब्दो योऽसावुत्तरभाङ्नैव पूर्वभाग्भवति॥६५॥**

**सत्यपदं ब्रह्मपरं सत्यं ज्ञानमितिमन्त्रनिर्देशात्।  
सत्यज्ञानेनैव ह्यतिवादित्वं न चेतरज्ञानात्॥६६॥**

**इति मन्त्रार्थे सिद्धे ब्रह्मविदश्चातिवादिता सिद्धा।  
अत्रत्यमेव सत्यं विज्ञानादीनि साधनान्युक्त्वा॥६७॥**

**आकृष्य भूमवाक्ये बहुप्रपञ्चं निरूपितं ब्रह्म।  
प्राणो यदि भूमा स्यादात्मा वा यदि तदाऽऽत्मतः प्राणः॥६८॥**

**इति मन्त्रबाधनं स्याद्यदात्मजस्याऽऽत्मता विरुद्धा हि।  
देहैकदेशसंस्थो योऽसौ प्राणः कथं भवेद्भूमा॥६९॥**

**तस्मादिहं परमात्मा भूमा नान्य इति निश्चितं भवति।**

**धर्मोपपत्तेश्च॥९॥**

**ये चेह भूम्नि धर्माः श्रूयन्ते वाक्यशेषभागेषु॥७०॥**

**ते सर्वे परमात्मन्युपपन्ना न ह्यतादृशे प्राणे।  
यत्रेतिवाक्यदर्शितलक्षणमस्यैव सम्यगुपपन्नम्॥७१॥**

**यस्मिन्दृष्टे नान्यत्पश्यति नान्यच्छृणोति लोकोऽयम्।  
न हि भूमेति च लक्षणमस्यैव स्यान्न चेतरस्यापि॥७२॥**

**यो वैभूमातदमृतमितिमन्त्रोक्तं यदेतदमृतत्वम्।  
तदपि परात्मन एव ह्युपदिष्टं सर्ववेदवाक्येषु॥७३॥**

**तत्सकलमित्युपदिष्ट सुखत्वमपि तस्य सुप्रसिद्धं हि।  
आनन्दो ब्रह्मेति हि मन्त्रे चान्यत्र दर्शितं भूयः॥७४॥**

**आनन्दत्वं यदि चेद्ब्रह्मणि सिद्धं सुखत्वमप्येवम्।  
उपसंहृतौ हि कथितं तमसः पारत्वमुचितमेवास्य॥७५॥**

**सकलनिगमान्तवाक्यैस्तमःपरत्वेन वर्ण्यते योऽसौ।  
यः सत्येनेत्येतन्मन्त्रोक्तं रूढमस्य सत्यत्वम्॥७६॥**

**स्वे महिमनीतिमन्त्रे श्रुतं च यत्स्वमहिमप्रतिष्ठत्वम्।  
यदपि च सर्वात्मत्वं सर्वगतत्वं च यदपि निर्दिष्टम्॥७७॥**

**तदखिलमपि परमात्मनि भूम्न्येव समञ्जसं न चान्यत्र।  
उपसंहृतिवाक्यस्य ह्युपक्रमेणैकवाक्यभावोऽपि॥७८॥**

**भूम्नः परमात्मत्वं साधयति न चेतरस्य कस्यापि।  
तस्मादेतद्वाक्यं छान्दोग्ये सप्तमे विनिर्दिष्टम्॥७९॥**

**भूमपरमखिलमात्मनि समन्वितं निर्विशेषचिन्मात्रे।  
नन्विहतत्सत्यपदंब्रह्मणि रूढमिति भूमवाक्यमिदम्॥८०॥**

**तत्साहचर्ययोगाद्ब्रह्मपरं चेत्तथैव तत्रास्तु।  
बृहदारण्यकवाक्ये ह्येतद्द्वै तदितिवाक्यनिर्दिष्टम्॥८१॥**

**अक्षरमिह वर्णः स्यादक्षरशब्दश्च वर्णरूढो हि।  
यद्यपि योगाश्रयणे ब्रह्मपरत्वं प्रतीयते तस्मिन्॥८२॥**

**तदपि च योगाश्रयणं रूढिविरोधान्न चेह संभवति।  
तस्मादक्षरशब्दादोंकारो ह्यत्र गृह्यते नान्यः॥८३॥**

**सर्वात्मकत्वकथनादाकाशान्तस्य धारकत्वेन।  
निर्दिश्यते स एव ह्योंकार इति प्रदर्शितां शङ्काम्॥८४॥**

**निरसितुमवहितहृदयश्चकार मुनिवर्य एतदधिकरणम्।**

**अक्षरमम्बरान्तधृतेः॥१०॥**

**प्रथमे गार्गीप्रश्ने ह्याकाशो भूतधारकोऽभिहितः॥८५॥**

**तस्मिन्निति द्वितीये ह्याकाशान्तस्य धारकत्वेन।  
अक्षरमिदमुपदिष्टं मुनिप्रवीरेण याज्ञवल्क्येन॥८६॥**

**अस्थूलादिपदैरिह लक्षणमुक्तं च तस्य तेनैव।  
एतल्लक्षणलक्ष्यं ब्रह्मैवाक्षरपदेन निर्दिष्टम्॥८७॥**

**उपदिश्यते यदक्षरमाकाशान्तस्य धारकत्वेन।  
वर्णात्मक ओंकारे ह्याकाशान्तस्य धारकत्वं वा॥८८॥**

**अस्थूलादिपदोक्तं लक्षणमपि वा यतो न संभवति।  
सर्वात्मकत्त्वमपि वा तस्योंकारस्य यदपि निर्दिष्टम्॥८९॥**

**तदिदं ध्यानार्थं स्यान्न वस्तुयाथात्म्यनिर्णयस्य कृते।  
ननु यद्यक्षरशब्दादोंकारो नेह गृह्यते तर्हि॥९०॥**

**भवतु प्रधानमक्षरमस्मिन्पूर्वोक्तलक्षणं युक्तम्।  
अपि चाम्बरान्तविधरणमपि युक्तं तस्य कारणत्वेन॥९१॥**

**शारीरो वा स्यादिह यदक्षरं याज्ञवल्क्यनिर्दिष्टम्।**

**सा च प्रशासनात्॥११॥**

**या चाम्बरान्तविधृतिः परात्मनः स्यान्न च प्रधानस्य॥९२॥**

**जगतः प्रशासितृत्वं यदत्र वाक्येऽक्षरे विनिर्दिष्टम्।  
सर्वज्ञे परमात्मनि तदेतदुचितं न च प्रधानेऽपि॥९३॥**

**शारीरेऽपि न युक्तं यदसौ देहादिभिः परिच्छिन्नः।**

**अन्यभावव्यावृत्तेश्च॥१२॥**

**अत्राक्षरशब्देन हि यदन्यदाशङ्कितं प्रधानादि॥९४॥**

**तद्भावरहितमेव ह्यक्षरमेषा श्रुतिर्हिबोधयति।  
द्रष्टृत्वादृष्टत्वाद्यखिलं यच्चोपदर्शितं श्रुत्या॥९५॥**

**तेनाचेतनभावः सकलोऽयं बाधितो भवत्यस्य।  
अक्षरशब्दः सोऽयं योगबलाद्ब्रह्मबोधको भवति॥९६॥**

**यत्र हि रूढिर्योगस्तत्र हि योगाद्बलीयसी रूढेः(ढिः)।  
अत्र च रूढेर्बाधाद्योगबलेनाक्षरं परं ब्रह्म॥९७॥**

**तस्मादक्षरवाक्यं ज्ञेये ब्रह्माणिसमन्वितं भवति।  
ननु यदि बृहदारण्ये यदक्षरं याज्ञवल्क्यनिर्दिष्टम्॥९८॥**

**लिङ्गवशेनाक्षरपदरूढेर्बाधाद्भवेत्परं ब्रह्म।  
प्रश्नोपनिषदि या खलु निरूपिता सत्यकामसंज्ञाय॥९९॥**

**प्रणवालम्बनविद्या यः पुनरित्यादिवाक्यनिवहेन।  
तत्र च यः परशब्दः पुरुषविशेषणपरो हि निर्दिष्टः॥१००॥**

**गतिलिङ्गयोगतः स्यात्परकार्यपर एव रूढिबाधेन।  
गतिरिह दृष्टा कार्ये ब्रह्मणि सा खलु न कारणे दृष्टा॥१०१॥**

**ईक्षत इत्यन्तेन हि मन्त्रेण यदीक्षणं विनिर्दिष्टम्।  
अन्वेतीत्यन्तेन हि तत्प्राप्तिफलं यदेतदुपदिष्टम्॥१०२॥**

**तदुभयमपि कार्ये स्याद्युक्तं न हि कारणे कथंचिदपि।  
तस्माद्यदभिध्यानं तदपि च कार्यस्य युक्तमाभाति॥१०३॥**

**इत्याक्षेपप्राप्ताविदमधिकरणं कृतं मुनीन्द्रेण।**

**ईक्षतिकर्मव्यपदेशात्सः॥१३॥**

**इह पिप्पलादनामा मुनिवर्यःसत्यकाममुपसन्नम्॥१०४॥**

**ओंकारं च सतत्त्वं तदवयवांश्च प्रबाधयन्भूयः।  
ब्रह्मध्यानालम्बनभावं द्विविधं हि दर्शयामास॥१०५॥**

**ब्रह्मप्राप्त्यात्मकमपि फलमुभयविधं निरूपयामास।  
एतद्वा इत्याद्येनान्वेतीत्यन्तमन्त्रभागेण॥१०६॥**

**पश्चान्निर्दिष्टेन हि यः पुनरित्यादिमन्त्रभागेण।  
यः साधको हि पुरुषस्त्रिमात्रमोंकारमनिशमालम्ब्य॥१०७॥**

**ध्यायन्परं पुमांसं विसृष्टदेहश्चसूर्यमुपयाति।  
सूर्ये संपन्नः सन्स सामभिर्ब्रह्मलोकमुपनीतः॥१०८॥**

**योऽसौ हिरण्यगर्भो जीवघनो यश्चपर इति प्रथितः।  
तस्मात्परं पुमासं स ईक्षते पुरिशयं परं ब्रह्म॥१०९॥**

**इममर्थमुपदिदेश हि स पिप्पलादश्च सत्यकामाय।  
अत्रायं परशब्दो ब्रह्मणि रूढ इति सुप्रसिद्धं हि॥११०॥**

**अत्र च रूढेर्बाधे न कारणं किमपि शक्यते वक्तुम्।  
यत्कार्यगमनमुक्तं लिङ्गं तत्स्यान्न बाधकं रूढेः॥१११॥**

**कार्यगतस्य हि पुंसः कारणसाक्षात्कृतिर्यतो दृष्टा।  
कार्यात्यय इति सूत्रे तस्मात्कारणपरोऽत्र परशब्दः॥११२॥**

**यदि परशब्दो योऽयं कार्यपरः स्यात्तदैतदफलं स्यात्।  
उभयात्मकत्वकीर्तनमुभयप्राप्तिस्वरूपफलकथनम्॥११३॥**

**एतद्वा इति मन्त्रे दृष्टं यदिद निरर्थकं तत्स्यात्।  
ध्येयत्वव्यपदेशो ह्यतथाभूतस्य दृश्यते शास्त्रे॥११४॥**

**पञ्चाग्निध्यानादावीक्षतिकर्मत्वकीर्तनं न तथा।  
तस्यादत्र ध्येयः परः पुमानेव नापरं ब्रह्म॥११५॥**

**यस्मात्परस्य पुंसः श्रुतिरीक्षतिकर्मतां ब्रवीत्यस्य।  
तस्मादेतद्वाक्यं यथोपदिष्ट हि पिप्पलादेन॥११६॥**

**ज्ञेये प्रणवध्येये ब्रह्मणि परमे समन्वितं भवति।  
नन्विह परशब्दोऽयं परमात्मन्येव मुख्य इति मत्वा॥११७॥**

**परमात्मपरतयाऽयं निर्दिष्टश्चेत्तथैव चात्रास्तु।  
इह दहरवाक्यमेतच्छान्दोग्ये दृश्यते ह्यथेत्यादि॥११८॥**

**तत्र ब्रह्मपुरेऽस्मिन्दहरं यत्पुण्डरीकमुपदिष्टम्।  
तस्यान्तरप्रकाशं दहरत्वेनेह दर्शयित्वाऽथ॥११९॥**

**तस्यान्तस्थं यत्स्यात्तस्यान्वेष्टव्यता विनिर्दिष्टा।  
भूताकाशः स्यादिह योऽसावाकाशशब्दनिर्दिष्टः॥१२०॥**

**यस्माद्भूताकाशे रूढो ह्याकाशशब्द इह दृष्टः।  
दहरायतनापेक्षं दहरत्वं तस्य सम्यगुपपन्नम्॥१२१॥**

**अन्वेष्टव्यत्वादिकमस्यैव स्यान्न चेतरस्यात्र।  
अन्वेष्टव्यत्वादिकमाकाशान्तस्थ एव दृष्टमिति॥१२२॥**

**यद्युच्यते तदाऽयं शारीरः स्यान्न चेह परमात्मा।  
दहरत्वादिकमखिलं तस्मिन्नाराग्रमात्र उपपन्नम्॥१२३॥**

**जीवपुर एव तस्मिन्ब्रह्मपुरत्वं श्रुतिर्हिबोधयति।  
जीवकृतकर्मजन्यं शरीरमेतद्धि जीवपुरमेव॥१२४॥**

**जीवे च ब्रह्मपदं भाक्तं स्यान्नैव मुख्यभावेन।  
यो हि पुरस्वामी स्यात्पुरैकदेशे स्थितिर्भवेत्तस्य॥१२५॥**

**बुद्ध्याद्युपाधिकत्वाच्छारीरोऽयं भवेत्पुरस्वामी।  
परमात्मनो विभुत्वाद्दहरत्वादिकमयुक्तमेतस्मिन्॥१२६॥**

**इत्याशङ्कां निरसितुमधिकरणमिदं चकार मुनिरत्र।**

**दहर उत्तरेभ्यः॥१४॥**

**हृत्पुण्डरीकवेश्मनि दहरो योऽसाविहान्तराकाशः॥१२७॥**

**स च परमात्मा नासौ भूताकाशो न चापि शारीरः।  
यस्मादुत्तरवाक्ये ह्येतच्छब्देन दहरमनुकृष्य॥१२८॥**

**आत्मत्वाद्युपदिष्टं तस्माद्दहरः परः पुमानेव।  
आत्मत्वं च यदुक्तं ह्यपहतपाप्मत्वमपि च यच्चोक्तम्॥१२९॥**

**यदिदं हि सत्यसंकल्पत्वान्तं विजरतादिमध्यमपि।  
तत्सर्वं परमात्मन उचितं न व्योम्नि नापि शारीरे॥१३०॥**

**यस्माद्भूताकाशोह्यचेतनस्तेन भवति नाऽऽत्माऽसौ।  
यद्यप्यात्मा जीवस्तथाऽपि नापहतपाप्मतादिगुणः॥१३१॥**

**भूताकाशौपम्यं तद्गुणसारस्य नैव संभवति।  
ब्रह्माभेदेन यदा तदेतदापाद्यते तदा भाक्तम्॥१३२॥**

**मुख्यासंभवपक्षे गौणार्थो गृह्यते न चेतरथा।  
यद्यप्याकाशपदं भूताकाशे तु मुख्यमेव स्यात्॥१३३॥**

**पूर्वोक्तधर्मबाधात्तथाऽपि सोऽयं न गृह्यते दहरः।  
आकाशस्तल्लिङ्गादित्यधिकरणेन पौनरुक्त्यमपि॥१३४॥**

**नैवाऽऽशङ्क्यंयस्माद्यदत्र दृष्टं हि लिङ्गमस्पष्टम्।  
अन्वेष्टव्यत्वादिकमन्तस्थस्यैव वस्तुनो दृष्टम्॥१३५॥**

**दहरस्याऽऽकाशस्य तु नैतद्दृष्टमिति नैवमाशङ्क्यम्।  
यद्याकाशो दहरो नान्वेष्टव्यो भवेत्तदैवं स्यात्॥१३६॥**

**द्यावाभूमीत्यादिकमन्वेष्टव्यं भवेदतो नैवम्।  
इह दहरवाक्यशेषे ह्यपहतपाप्मत्वगुणकमात्मानम्॥१३७॥**

**हृत्पुण्डरीकवेश्मन्यन्विष्य तदाश्रितांश्च सत्यादीन्।  
अन्विष्य भोगशेषं क्षपयित्वा ये व्रजन्ति परलोकम्॥१३८॥**

**तेषामुपासकानामकुण्ठितः कामचार उपदिष्टः।  
यस्मात्तस्मादत्र हि दहरं च तदाश्रितं च सत्यादि॥१३९॥**

**अन्वेष्टव्यं तदुभयमिति बोधयितु यदन्तरिति कथितम्।  
ब्रह्मोपलब्धिसाधनमिदं शरीरमिति सुप्रसिद्धं हि॥१४०॥**

**ब्रह्मपुरशब्दयोगोऽप्यनुकूलो भवति नैव विपरीतः।  
आकाशौपम्यादिकमखिलं परमात्मनो हि युक्ततरम्॥१४१॥**

**यस्मात्सर्वगतोऽसावायतनापेक्षमस्य दहरत्वम्।  
ये वाक्यशेषदर्शितधर्मास्ते साधकाः स्युरत्रेति॥१४२॥**

**पञ्चम्यन्तार्थमिमं सूत्रैर्वर्णयति सूत्रकारोऽयम्।**

**गतिशब्दाभ्यां तथा हि दृष्टं लिङ्गं च॥१५॥**

**इह दहरवाक्यशेषे ब्रह्मगतिर्दर्शिता हि जीवानाम्॥१४३॥**

**सा ब्रह्मभावमस्य हि साधयति ब्रह्मलोकशब्दोऽपि।  
अहरहरिमाः सुषुप्ताः प्रजाः खलु ब्रह्मलोकमिमम्॥१४४॥**

**न विदुर्गच्छन्त्योऽपीत्ययमर्थश्च प्रदर्शितस्तत्र \।  
हृत्पुण्डरीकनिलयो दहरो योऽयं न चेत्परात्मा स्यात्॥१४५॥**

**नैतत्सुषुप्तिसमये जीवानां ब्रह्मलोकगमनं स्यात्।  
यो ब्रह्मलोकशब्दः सोऽप्यस्य परात्मतां हि साधयति॥१४६॥**

**न हि सत्यलोकगमनं सुप्ताद्दृष्टं हि सर्वजन्तूनाम्।  
ब्रह्मैव लोक इति खलु सहसा इह भवति नैव तत्पुरुषः॥१४७॥**

**तस्माद्गतिशब्दाभ्यां दहराकाशो हि भवति परमात्मा।  
ब्रह्मगमनं हि दृष्टं सुषुप्तिकाले च सर्वजन्तूनाम्॥१४८॥**

**सति संपद्येत्यादौ श्रुतिनिर्दिष्टं तदेतदिह लिङ्गम्।**

**धृतेश्चमहिम्नोऽस्यास्मिन्नुपलब्धेः॥१६॥**

**अथ य इतिवाक्यदर्शितसेतुपदेनोपदिष्ट आत्माऽसौ॥१४९॥**

**अस्य चराचरलक्षणजगतो विधृतेश्चभवति परमात्मा।  
अत्र च विधृतिपदार्थो धारयिता न खलु धारणं भवति॥१५०॥**

**आत्मपदसाहचर्यादयं च महिमा न दृश्यतेऽन्यत्र।  
बृहदारण्यकवाक्ये ह्येतस्येत्यादिवाक्यशेषेऽपि॥१५१॥**

**सोऽयं महिमा जगतो ह्यसंकरायोपवर्ण्यते भूयः।**

**प्रसिद्धेश्च॥१७॥**

**अत्राऽऽकाशपदेन हि परमात्मा गृह्यते न चान्योऽपि॥१५२॥**

**आकाशो हेत्यादावाकाशपदं परात्मनि प्रथितम्।**

**इतरपरामर्शात्स इति चेन्नासंभवात्॥१८॥**

**अथ य इति वाक्यशेषो दहराध्याये हि दृश्यते तत्र॥१५३॥**

**यः संप्रसादशब्दः सुषुप्तरूढोऽपि जीववचनः स्यात्।  
अत्र हि शारीरोऽस्माच्छरीरदेशात्समुत्थितो भूत्वा॥१५४॥**

**ज्योतिः संपद्य परं रूपेण स्वेन युज्यते योऽसौ।  
स ह्यात्मेत्युपदेशात्स एव जीवोऽत्र दहर इति चेन्न॥१५५॥**

**जीवो यदि दहरः स्यात्पूर्वोपन्यस्तधर्मबाधः स्यात्।  
तस्माद्योऽसौ दहरः स हि परमात्मा न चेतरः कश्चित्॥१५६॥**

**तद्वाक्यशेषदर्शितगुणजातं तत्र युक्तमखिलमपि।**

**उत्तराच्चेदाविर्भूतस्वरूपस्तु॥१९॥**

**जीवस्य दहरतायामसंभवादिति च हेतुरुपदिष्टः॥१५७॥**

**न हि युक्तो यदि बाधो धर्माणां पारमेश्वराणां स्यात्।  
न च न हि दृष्टो बाधः शारीरेऽस्मिन्यथोक्तधर्माणाम्॥१५८॥**

**यस्मादुत्तरवाक्ये दृश्यन्ते जीव एव ते धर्माः।  
आदौ चोदशरावब्रह्मणि वाक्येन दर्शयित्वाऽन्यम्॥१५९॥**

**देहात्मवादपक्षं तस्मिन्दोषे मरुत्वताभिहिते।  
तस्मै प्रजापतिरसाविन्द्रायाऽऽत्मानमुपदिदेशेत्थम्॥१६०॥**

**एतं त्वेवेत्याद्यैर्बहुप्रपञ्चं ह्यनेकपर्यायः।  
योऽसौजाग्रत्पुरुषो य एष इत्यादिवाक्यनिर्दिष्टः॥१६१॥**

**सोऽयममृतादिलक्षणपरमात्मैवेति वर्णयामास।  
तद्वत्स्वाप्निकपुरुषोऽप्यमृताभयलक्षणो विनिर्दिष्टः॥१६२॥**

**सौषुप्तिकोऽपि पुरुषो यथोक्तलक्षणसमन्वितोऽभिहितः।  
पर्यायत्रितयेऽस्मिन्दूषणजाले हि मघवताऽभिहिते॥१६३॥**

**मघवन्नित्यारभ्य हि स एव जीवस्तुरीय उपदिष्टः।  
सशरीरतानिमित्तं यदप्रियं यदपि च प्रियं वाऽन्यत्॥१६४॥**

**न ह्यशरीरस्य सतः प्रियं च किंचिन्न चाप्रियं वाऽपि।  
अविवेकमूलकं स्यात्सशरीरत्वं यदस्य निर्दिष्टम्॥१६५॥**

**श्रुतिकृतविवेकबोधादविवेके शिथिलभावमापन्ने।  
व्युत्थायास्माद्देहात्साक्षात्कुर्वन्परं पुमांसं यः॥१६६॥**

**संपद्यते परात्मा स उत्तमः पुरुष इति हि तत्रोक्तम्।  
सोऽयममृतादिलक्षण आत्मा जीवः कथं न दहरः स्यात्॥१६७॥**

**अपहतपाप्मत्वादिकमखिलं तस्योपपन्नमेव यतः।  
इति नाऽऽशङ्क्यं तत्र ह्याविर्भूतस्वरूप उपदिष्टः॥१६८॥**

**स च परमात्मैव स्यात्तस्य च नापहतपाप्मताबाधः।  
बाधोऽयं तत्र स्याद्योऽसौ देहात्मभावमुपयातः॥१६९॥**

**तदभिप्रायेणैव ह्यसभवादिति निरूपितो हेतुः।  
स व्यज्यते कदाचिद्धर्मः स्वाभाविको हि सोपाधौ॥१७०॥**

**नीलाद्युपाधियोगात्स्फटिकादौशौक्ल्यतादिधर्म इति।  
स्वाभाविकधर्माणां बाधो निर्दिश्यते हि सोपाधौ॥१७१॥**

**तद्वदविद्योपाधिक आत्मनि बाधोऽत्र सूत्रकारोक्तः।  
जीवे हि पारमेश्वरधर्माणां च प्रदर्शिते बाधे॥१७२॥**

**जीवाद्विलक्षणत्वं परमात्मन्यपि निरूपितं भवति।  
परमेश्वरस्य जीवाद्विलक्षणत्वे प्रपञ्चिते पश्चात्॥१७३॥**

**तस्यासंसारित्वं सर्वज्ञत्वं समर्थितं भवति।  
एतदितिवाक्यजालैर्ब्रह्माभेदेन दर्शिते जीवे॥१७४॥**

**यदविद्यापरिकल्पितसंसारित्वं निवर्त्यते तस्मिन्।  
संसारित्वनिवृत्तौ जीवोऽयं ब्रह्मभावमुपयाति॥१७५॥**

**ब्रह्मात्मभावसिद्धौभवति ब्रह्मैव जगदिदं सर्वम्।  
प्राग्बोधात्स्वाभाविककर्तृत्वादिकमिहावलम्ब्यैव॥१७६॥**

**कर्मविधयः प्रवृत्तास्तथैव चोपासनादिविधयोऽपि।**

**अन्यार्थश्चपरामर्शः॥२०॥**

**जीवपरामर्शोऽसौ दृष्टो यो दहरवाक्यशेषे हि॥१७७॥**

**स च खलु न हि जीवपरः किंतु परात्मप्रवृत्तिसिद्ध्यर्थः।  
यज्ज्योतिःसंपन्नो जीवो निष्पद्यते स्वरूपेण॥१७८॥**

**अपहतपाप्मा चायं ह्यन्वेष्टव्य इति बोधयत्येषः।**

**अल्पश्रुतेरिति चेत्तदुक्तम्॥२१॥**

**दहरत्वमस्य नोचितमिति नाऽऽङ्क्ययतश्च तस्यापि॥१७९॥**

**वर्णितमेतत्पूर्वं निचाय्यतापेक्षमर्भकौकस्त्वम्।  
नन्विह मुण्डकवाक्ये न तत्र सूर्य इति मन्त्र उपदिष्टः॥१८०॥**

**तत्र च मन्त्रे सूर्यश्चन्द्रो नक्षत्रविद्युदादीनि।  
तत्र न भान्तीत्युक्त्वा तद्भासा भाति सर्वमिति चोक्तम्॥१८१॥**

**तत्र हि तच्छब्दोक्तस्तेजोधातुः स किं परात्मा वा।  
विनिगमकाभावादिह संदेहोऽयं समर्थितो भवति॥१८२॥**

**पूर्वत्र दहरवाक्ये ह्यात्मत्वादिश्रुतेर्विरोधेन।  
तत्राऽऽकाशपदस्य हि रूढेर्बाधात्परात्मपरतोक्ता॥१८३॥**

**तद्वदिह भासमाने भाननिषेधश्रुति(ते)र्विरोधेन।  
लट इह रूढेर्बाधाद्भविष्यदर्थत्वमुचितमाश्रयितुम्॥१८४॥**

**सत्यर्था चेयं स्यात्तत्रेतिपदे च सप्तमी या सा।  
तस्मिन्सति सूर्यादिकमग्न्यवसानं न भास्यतेकिमपि॥१८५॥**

**इति वाक्यार्थे ज्ञाते तेजोधातुर्हि तत्परार्थः स्यात्।  
अहनि च भास्करबिम्बे प्रकाशमाने हि चन्द्रतारादि॥१८६॥**

**किमपि न भास्यत इति यत्तदेतदस्माकमनुभवारूढम्।  
यदिहानुभासमुक्तं तदपि च तुल्यस्वभावयोर्युक्तम्॥१८७॥**

**अनुगमनादिकमखिलं लोके तुल्यस्वभावयोर्दृष्टम्।  
तस्मात्तेजोधातुः शस्तः कोऽप्यत्र तत्परार्थः स्यात्॥१८८॥**

**इति शङ्कां वारयितुं मुनिना रचित तदेतधिकरणम्।**

***अनुकृतेस्तस्य च॥२२॥***

**तत्र च मुण्डकवाक्ये न तत्र सूर्य इतिमन्त्रनिर्दिष्टः॥१८९॥**

**तच्छब्दार्थः सोऽयं परमात्मा भवति नेतरः कश्चित्।  
यस्मादस्मिन्मन्त्रे तस्यानुकृतिर्हि दर्शिता जगतः॥१९०॥**

**अनुकृतिरनुभान स्यादनुभातीत्यादिवाक्य निर्दिष्टम्।  
तस्येति सूत्रशेषश्चतुर्थपादोपदिष्टबोधार्थः॥१९१॥**

**मन्त्रे तस्येत्यत्र च षष्ठी संबन्धवाचिका भवति।  
तत्संबन्धिकभानप्रयोज्यभानाश्रयत्वमस्यार्थः॥१९२॥**

**तत्संबन्धिकभानप्रयोज्यभानावलम्बि जगदेतत्।  
न हि तत्पदोपदिष्टः कथमन्यः स्यात्परं तु परमात्मा॥१९३॥**

**नन्वसुकृतिरिह लोके दृष्टा तुल्यस्वभावयोरेव।  
चिज्जडयोरिह साधकमिति शङ्काऽप्यत्र नैव कर्तव्या॥१९४॥**

**संतप्तायःपिण्डे ह्यग्न्यनुकरणं हि दृश्यते लोके।  
रजसि च वाय्वनुकरणं तस्मात्तुल्यत्वमत्र न निमित्तम्॥१९५॥**

**यच्चैवकारघटित मन्त्रस्थतृतीयपादवाक्यमपि।  
तद्भानव्यतिरेकादन्याभासं स्वमर्थमाचष्टे॥१९६॥**

**एवं च लक्षणद्वयमत्र परात्मन इहोपदिष्टं स्यात्।  
यद्भानव्यतिरेकादन्यस्याभासमानता तत्त्वम्॥१९७॥**

**सर्वार्थभासकत्वं मन्त्रस्थचतुर्थपादनिर्दिष्टम्।  
मन्त्रे प्रथमे पादे भातेर्णिज्योग एव कर्तव्यः॥१९८॥**

**विषयार्थिका हि सा स्यात्तत्रेतिपदस्थसप्तमी या हि।  
सूर्यो वा चन्द्रो वा नक्षत्राण्यपि च विद्युदादीनि॥१९९॥**

**बाह्यार्थभासकान्यपि तानि परं तन्न भासयन्तीति।  
इति वाक्यार्थे फलिते न बाधकं किमपि मनसि संस्फुरति॥२००॥**

**सतिसप्तम्याश्रयणे श्रुतहान्यादीनि दूषणानि स्युः।  
पूर्वोपदर्शितार्थप्रतिपत्तिपरं हि तत्परं दृष्टम्॥२०१॥**

**पूर्वोपदर्शित किल सर्वज्ञ ब्रह्म निर्विशेषं यत्।  
यस्मिन्द्यौरित्याद्यैस्तच्छब्दार्थस्ततः परात्मैव॥२०२॥**

**तुल्यस्वभावयोः स्यादनुकृतिरित्यत्र कोऽपि न विरोधः।  
तं देवा इतिमन्त्रे ज्योतिष्ट्वं ह्यात्मनो विनिर्दिष्टम्॥२०३॥**

**तच्छुभ्रमिति च मन्त्रेऽप्यतः परात्मैव तत्पदेनोक्तः।**

***अपि च स्मर्यते॥२३॥***

**यद्रूपं ब्रह्मोक्तं न तत्र सूर्य इति मन्त्रवाक्येण॥२०४॥**

**तद्रूपं गीतायां न तदित्यारभ्य वर्णितं भूयः।  
तस्मादेतद्वाक्यं न तत्र सूर्य इति मुण्डके पठितम्॥२०५॥**

**भारूपे परमात्मनि विज्ञेये तत्समन्वित भवति।  
नन्वस्या कठवल्ल्यां मन्त्रो योऽङ्गुष्ठमात्र इत्यादिः॥२०६॥**

**अङ्गुष्ठमात्र इह खलु पुरुषोऽय देहमध्यमध्यास्ते।  
न च भूतभव्यराशेरीशानः सर्वकालसंनिहितः॥२०७॥**

**इत्युपदिष्टो योऽसौ स किं परात्माऽथ भवति जीवो वा।  
इत्यत्र संशयः किल भवत्यसावुभयलिङ्गयोगेन॥२०८॥**

**मुण्डकवाक्यस्थस्य च न तत्र सूर्य इति मन्त्रभागस्य।  
अध्याहारेण णिचस्तत्र च दृष्टानुभानलिङ्गेन॥२०९॥**

**ब्रह्मपरत्वं साधितमनात्मपरतां व्युदस्य पूर्वत्र।  
अङ्गुष्ठमानलिङ्गादध्याहृत्य क्रियामिहास्मीति॥२१०॥**

**ध्यानविधिशेषभावाज्जीवपरत्वं हि युक्तमस्यापि।  
अथ सत्यवतः कायादितिस्मृतिर्ह्यत्र साधिका भवति॥२११॥**

**योऽङ्गुष्ठमात्रपुरुषस्तत्रोक्तो जीव एव न तदन्यः।  
तत्रोक्तपाशबन्धनलिङ्गान्यखिलानि जीव एव यतः॥२१२॥**

**स्मृत्यनुसारादत्राप्युपदिष्टो जीव एव न परात्मा।  
इति शङ्कां वारयितुं परात्मपरतां च तस्य बोधयितुम्॥२१३॥**

**अधिकरणमेतदमलं चकार मुनिसघमाननीयोऽसौ।**

**शब्दादेव प्रमितः॥२४॥**

**योऽङ्गुष्ठपरिमितोऽसौ पुरुषो मन्त्रेण दर्शितः सोऽयम्॥२१४॥**

**परमेश्वर एव स्याद्यत ईशानादिशब्दयोगोऽत्र।  
यो भूतभव्यराशेरीशानः स च कथं हि जीवः स्यात्॥२१५॥**

**प्रकरणमपि यदिह स्यात्तदपि च दृष्टं परात्मपरमेव।  
अन्यत्रेत्यारम्भे प्रश्नो योऽसौ परात्मपर एव॥२१६॥**

**तस्य प्रतिवचनपथे पठितो योऽङ्गुष्ठमात्र इत्यादिः।  
स कथं जीवपरः स्यात्तस्मादिह दर्शितः परात्मैव॥२१७॥**

**अङ्गुष्ठपरिमितत्वं कथमात्मन इति च नैवमाशङ्क्यम्।**

**हृद्यपेक्षया तु मनुष्याधिकारत्वात्॥२५॥**

**यद्यपि परमात्माऽयं सर्वगतः सर्वशक्तिसंपन्नः॥२१८॥**

**मनुजहृदयाधिवासात्तस्य ह्यङ्गुष्ठपरिमितत्वमपि।  
योऽसौ हि मनुजकायः प्रायो दृष्टो हि नियतपरिमाणः॥२१९॥**

**मनुजहृदयं यदेतत्प्रायेणाङ्गुष्ठपरिमितं दृष्टम्।  
तस्मादसौ परात्मा निर्दिष्टोऽङ्गुष्ठमात्र इति तत्र॥२२०॥**

**अविशेषतः प्रवृत्ते शास्त्रेऽधिकृतो हि मनुज एवासौ।  
शक्तत्वार्थित्वादिकमधिकारिविशेषणं च तस्यैव॥२२१॥**

**यदि च परिमाणलिङ्गाज्जीवपरत्वे भवेद्धृदावेशः।  
परमात्मैकत्वेन हि जीवे तात्पर्यमस्य वाक्यस्य॥२२२॥**

**सकलनिगमान्तवचसां द्विधाप्रवृत्तिस्तु शास्त्रदृष्टा हि।  
प्रत्यगभिन्नब्रह्मणि सविशेषे सत्यकामतादिगुणे॥२२३॥**

**ज्ञानोपासनभेदात्तस्मात्पक्षद्वयेऽपि न विरोधः।  
उत्तरनिर्दिष्टो यो मन्त्रो ह्यङ्गुष्ठमात्र इत्यादिः॥२२४॥**

**तस्य प्रत्यगभिन्नब्रह्मार्थत्वं स्फुटं हि तत्रैव।  
ज्ञेयपरत्वं वा स्यादुपास्यपरताऽथ वाऽस्य मन्त्रस्य॥२२५॥**

**परमेश्वरपरतायां न बाधकं किमपि मनसि संस्फुरति।  
कठवल्लीवाक्यस्थो योऽसावङ्गुष्ठमात्र इतिमन्त्रः॥२२६॥**

**ब्रह्मण्युपास्यरूपे विज्ञेये वा समन्वितो भवति।  
मनुजाधिकारिकं चेच्छास्त्रं देवाधिकारिकं न स्यात्॥२२७॥**

**तदनधिकारे यानि क्रममुक्त्यर्थान्युपास्तिवाक्यानि।  
बाध्येरन्नितिशङ्कां निरस्य देवाधिकारकथनेन॥२२८॥**

**तदुपष्टम्भपुरःसरमिदमधिकरणं चकार मुनिवर्यः।**

**तदुपर्यपि बादरायणः संभवात्॥२६॥**

**मनुजानामुपरितना ये देवाः सन्ति तेऽपि चाधिकृताः॥२२९॥**

**श्रवणमननादिसहकृतविशुद्धपरमात्मविषयविद्यायाम्।  
विद्याग्रहणाङ्गानि ह्यर्थित्वादीनि संभवन्त्येषाम्॥२३०॥**

**मन्त्रार्थवादवाक्यैर्विग्रहवत्त्व हि दृश्यते तेषाम्।  
विद्याग्रहणाङ्गानि हि लिङ्गानि ब्रह्मचर्यमुख्याणि॥२३१॥**

**इन्द्रादिदैवतात्म(न्य)नु दहराध्याये प्रदर्शितान्येव।  
स्वोद्देश्यके हि कर्मणि न त्वस्त्येवाधिकार इति मत्वा॥२३२॥**

**इन्द्रादीनां कर्मण्यधिकारो नेति वर्णितं भूयः।  
विद्यायामधिकारे नैतद्बाधकमुदाहृतं किमपि॥२३३॥**

**तस्माद्देवादीनामधिकारः स्यादिहाऽऽत्मविद्यायाम्।**

**विरोधः कर्मणीति चेन्नानेकप्रति-  
पत्तेर्दर्शनात्॥२७॥**

**विद्याग्रहणाङ्गं ननु विग्रहवत्त्वं यदा हि देवानाम्॥२३४॥**

**कर्मणि विरोधशङ्का परिहर्तुं नेह शक्नुयात्कोऽपि।  
विग्रहवतो हि लोके स्वरूपसंनिधिवशेन चाङ्गत्वम्॥२३५॥**

**ऋत्विक्प्रभृतिषु दृष्टं तथैव कर्माङ्गभाव इह वाच्यः।  
बहुभिः क्रियमाणेषु हि बहुषु च यागेषु संनिधानेन॥२३६॥**

**एकः सन्निन्द्रादिःकथमिह यागाङ्गभावमुपगच्छेत्।  
यागे संनिहितास्ते विग्रहवन्तः कुतो न दृश्यन्ते॥२३७॥**

**तस्मान्न देहिनस्ते किंत्वर्थोपहितशब्दरूपाः स्युः।  
इति चेन्नेयं शङ्का यतश्च ते योगवीर्यसमुपचिताः॥२३८॥**

**योगैश्वर्यबलेन च बहूनि गात्राणि संसृजन्त्येते।  
निजयोगसृष्टगात्रैर्युगपदनेकत्र चाङ्गता यान्ति॥२३९॥**

**योगैश्वर्यबलेन च देवानां बहुशरीरसंपत्तिः।  
शाकल्ययाज्ञवल्क्यप्रश्नप्रतिवचनसरणिषु प्रथिता॥२४०॥**

**इह वैश्वदेवशस्त्रे कति दृष्टाः शस्यमानदेवाः स्युः।  
इति शाकल्यप्रश्ने प्रतिवचनं याज्ञवल्क्यमुनिनोक्तम्॥२४१॥**

**त्रीणि सहस्राणि तथा त्रीणि शतानि च षडुत्तराणीति।  
तेषां संख्याकथनात्संख्येया दर्शिता भवन्त्येव॥२४२॥**

**केषामेते देवा विभूतयः स्युरिति पुनरपि प्रश्ने।  
वस्वादिदेवतानां विभूतयस्ते प्रदर्शितास्तेन॥२४३॥**

**वस्वादयश्च षण्णा पृथ्व्यादीनां विभूतयः कथिताः।  
कतमस्यैते देवा विभूतयः स्युरिति चान्तिमप्रश्ने॥२४४॥**

**प्राणोऽसौ निर्दिष्टो हिरण्यगर्भः समष्टिरूपाोयः।  
आत्मन इत्याद्या या स्मृतिरप्यणिमादियोगसिद्धस्य॥२४५॥**

**युगपदनेकशरीरैर्योगं च तथाऽपि यागमाचष्टे।  
योगाङ्गभावकलिता अपि देवास्ते परैर्न दृश्यन्ते॥२४६॥**

**ऋत्विज इव ते न स्युर्ये ह्यन्तर्धानशक्तिसंपन्नाः।  
अर्थान्तरमपि भवति हि सूत्रे निर्दिष्टचरमभागस्य॥२४७॥**

**विग्रहवानेकोऽपि हि युगपदनेकाङ्गभावमुपयाति।  
एको यथा हि लोके बहुभिर्युगपज्जनो नमस्क्रियते॥२४८॥**

**तद्वद्यजिक्रियायामेकोऽनेकत्र चाङ्गतां गच्छेत्।  
यज्यर्थस्त्यागः स्यात्त्यागोद्देश्यत्वमेव चाङ्गत्वम्॥२४९॥**

**एतच्चैकस्यापि हि युगपदनेकत्र दृश्यते लोके।  
तस्मादिह देवानां विग्रहवत्त्वेऽपि बाधकाभावात्॥२५०॥**

**देवानामधिकारो विद्यायामिति यदेतदनवद्यम्।**

**शब्द इति चेन्नातः प्रभवात्प्रत्यक्षा-  
नुमानाभ्याम्॥२८॥**

**नन्विह विग्रहवत्त्वेऽपीन्द्रादीनां विरोधपरिहारः॥२५१॥**

**कर्मणिपरं कृतः स्याच्छब्दे तु विरोध एव जागर्ति।  
औत्पत्तिकसूत्रे किल नित्यस्यार्थस्य नित्यसंबन्धात्॥२५२॥**

**वैदिकशब्दे सकले नित्यत्वं स्थापितं हि पूर्वत्र।  
संप्रति विग्रहवत्त्वे देवादीनामिहास्मदादीनाम्॥२५३॥**

**जननमरणादिसाम्यादनित्यता सेयमपरिहार्यैव।  
तदनित्यत्वे सिद्धे तद्वाचकवेदवाक्यजातस्य॥२५४॥**

**सिद्धा ह्यनित्यता सा वेदाप्रामाण्यमेव साधयति।  
इति शङ्काऽत्र न कार्या प्रभवत्यखिलं हि वैदिकाच्छब्दात्॥२५५॥**

**यत इदमखिल प्रभवति तस्य च नित्यत्वमपरिहार्यं हि।  
ब्रह्मप्रभवत्व हि प्रथमे सूत्रे प्रदर्शितं जगतः॥२५६॥**

**शब्दप्रभवत्वमिह प्रपञ्चित जगत एतदसमरसम्।  
इति नात्र शङ्कनीयं यतस्तयोर्भिन्नरूपता भवति॥२५७॥**

**ब्रह्मप्रभवत्वं यद्ब्रह्मोपादानकत्वमेवेह।  
इह शब्दपूर्वकत्वं शब्दप्रभवत्वमत्र निर्दिष्टम्॥२५८॥**

**तेन ततो न विरोध वर्णयितुं कोऽपि शक्नुयादत्र।  
शब्दप्रभवत्वेन च देवादीनामनित्यता सिद्धा॥२५९॥**

**देवाद्यनित्यतायां वेदप्रामाण्यमपगतं भवति।  
इत्येतद्दूषणमपि नास्मत्पक्षं स्पृशेत्कथंचिदपि॥२६०॥**

**देवाद्युत्पत्तावपि वेदाप्रामाण्यमत्र नाऽऽशङ्क्यम्।  
आकृत्या संबन्धः शब्देन व्यक्तिभिः कथाचेदपि॥२६१॥**

**व्यक्तीनां नानात्वात्तत्संबन्धो हि दुर्ग्रहो येन।  
शब्दप्रभवत्वमिह श्रुतिस्मृतिभ्या हि निश्चितं भवति॥२६२॥**

**एत इतिमन्त्रदर्शितपदपङ्क्तिस्मरणपूर्विकां सृष्टिम्।  
एत इतिस्मृतिरेषा वर्णयति यतोऽस्य शब्दमूलत्वम्॥२६३॥**

**श्रुत्यन्तराणि जगतः शब्दप्रभवत्वमेव कथयन्ति।  
स्मृतिरप्यनादिनिधनेत्याद्या जगतश्च मूलत्वम्॥२६४॥**

**प्रथयति तस्माच्छब्दे न विरोधः कश्चिदत्र संभवति।  
ननु शब्दप्रभवत्वं जगतो यद्वर्णितं हि पूर्वत्र॥२६५॥**

**स च शब्दः किं वर्णः किं वा स्फोटोऽयमिति भवेच्छङ्का।  
तत्र च शब्दस्फोटोभवेदयं न खलु वर्णरूपः स्यात्॥२६६॥**

**वर्णा एते यस्मादुत्पन्नध्वंसिनश्च गृह्यन्ते।  
वर्णात्मकत्वपक्षे पूर्वोक्त सकलमनुपपन्नं स्यात्॥२६७॥**

**नित्याच्छब्दादखिलं जगदेतत्प्रभवतीति पूर्वोक्तम्।  
प्रत्युच्चारणमेते वर्णा भिन्ना यतः प्रतीयन्त॥२६८॥**

**तारत्वाद्यैरर्थैभिन्नत्वेन प्रतीयमानानाम्।  
अर्थावबोधकत्वं नित्यत्वं वा कथं हि वर्णानाम्॥२६९॥**

**एकैकस्मिन्वर्णे नार्थप्रत्यायकत्वमिह दृष्टम्।  
क्रमवत्त्वाद्वर्णानां तत्समुदायः कथं प्रतीयेत॥२७०॥**

**न ह्यप्रतीयमान स्वार्थप्रत्यायकत्वमुचितं स्यात्।  
पूर्वाक्षरानुभूतिजसंस्कारैः सहकृतोऽन्त्यवर्णोऽपि॥२७१॥**

**स्वयमप्रतीयमानो नार्थप्रत्यायकत्वमुपयाति।  
संस्कारानवबोधे न तत्सहकृतान्त्यवर्णबोधः स्यात्॥२७२॥**

**तस्मान्न वर्णरूपः शब्दोऽयं स्फोटरूप एव स्यात्।  
एकैकवर्णबोधजसंस्कारपुरस्कृतान्त्यवर्णमतौ॥२७३॥**

**एकमतिगोचरतया स्फुरणात्स्फोट इति वर्ण्यते सोऽयम्।  
एकमतिगोचरत्वं वर्णानां स्यादितीह नाऽऽशङ्क्यम्॥२७४॥**

**तेषामनेकभावादसिद्धमेकश्रुतीतिविषयत्वम्।  
उच्चारयितृविभेदेऽप्येकाकारप्रतीतिगम्यत्वात्॥२७५॥**

**स्फोटोऽयं नित्यः स्यात्प्रभवति तस्मादिदं हि जगदखिलम्।  
इति पक्षोऽयमयुक्तो यत उपवर्णो हि नैवमाचष्टे॥२७६॥**

**किं तु स भगवानेतत्प्रोवाच हि वर्ण एव शब्द इति।  
तत्प्रत्यभिज्ञया किल वर्णानां नित्यता परं सिद्धा॥२७७॥**

**उत्पन्नध्वंसित्वं वर्णेषु न दृष्टमेव केनापि।  
नाऽऽशङ्क्यं सादृश्यात्सेयं हि प्रत्यभिज्ञेति॥२७८॥**

**यत्रोत्तरकालंचेद्बोधो निर्णीयते तदैवं स्यात्।  
शब्दाभेदे सत्यप्युच्चारणभेदतो हि भेदमतिः॥२७९॥**

**तारत्वं मन्द्रत्वं यच्चोदात्तत्वमन्यदपि यच्च।  
ध्वनिकृतमेतत्सकलं न वर्णकृतमिति न भेदशङ्काऽत्र॥२८०॥**

**दूरादाकर्णयतः प्रथमं कर्णपथमवतरेद्यस्तु।  
स ध्वनिरिति निर्दिष्टस्तद्भेदेनात्र भेदनिर्देशः॥२८१॥**

**गौरित्येकं पदमित्येकत्वप्रत्ययोऽत्र यो दृष्टः।  
समुदायविषयकत्वाद्वनसेनादाविवेह निरवद्यः॥२८२॥**

**जारा राजेत्यादौ भवति क्रमभेदतो हि भेदमतिः।  
तस्माद्वर्णा एव क्रमोपदिष्टा भजन्ति पदसंज्ञाम्॥२८३॥**

**पदसंज्ञां लभमाना वर्णाः स्वार्थान्प्रबोधयन्त्याशु।  
स्फोटस्य वाचकत्वे गौरवमधिकं न कश्चिदिह लाभः॥२८४॥**

**वर्णाः क्रमादिकलिताः स्फोटमभिव्यञ्जयन्ति न स्फोटः।  
अर्थं प्रत्याययतीत्यत्र फलं गौरवं न चान्यदपि॥२८५॥**

**वर्णेभ्यो भिन्नोऽयं स्फोटः स्वार्थाभिधायकश्च यदि।  
स्फोटप्रतीतिविषया वर्णा न स्युर्विलक्षणा हि यतः॥२८६॥**

**यदि च विलक्षणयोरपि नियमेनैकप्रतीतिगम्यत्वम्।  
गोमहिषशब्दयोरपि नियतैकज्ञानगम्यता भूयात्॥२८७॥**

**तस्माद्योऽयं शब्दः स च न स्फोटः परं तु वर्णः स्यात्।  
वर्णात्मकाद्धि शब्दात्प्रभवति जगदखिलमेतदिति सिद्धम्॥२८८॥**

***अत एव च नित्यत्वम्॥२९॥***

**नित्यनियताकृतेरिह जगतः सर्वस्य वेदमूलत्वात्।  
वेदस्य तादृशस्य हि कर्तुरसिद्धेश्चवेदनित्यत्वम्॥२८९॥**

**यज्ञेन वाच इति हि श्रुतिरुपपादयति वेदनित्यत्वम्।  
यानि स्मृतिवचनानि हि युगान्त इत्यादिनोपदिष्टानि॥२९०॥**

**तान्यखिलान्यपि भूयः प्रथयन्ति हि वेदशब्दनित्यत्वम्।  
आकृतिसंबन्धेन हि वेदप्रामाण्यमपि च निरवद्यम्॥२९१॥**

**समाननामरूपत्वाच्चाऽऽवृत्तावप्य  
विरोधो दर्शनात्स्मृतेश्च॥३०॥**

**शब्दार्थयोर्हि लोके व्यवहाराद्भासते हि संबन्धः।  
संबन्धभास एव हि शब्दस्यार्थाभिधायकत्वं स्यात्॥२९२॥**

**अर्थावबोधकत्वे वेदप्रामाण्यमखिलमुपपन्नम्।  
जगतः स्थितिकाले स्याद्यथोपदिष्टं हि सकलमुपपन्नम्॥२९३॥**

**जगदेतदखिलमपि यत्प्रलीयतेऽप्यभिनवं च जायेत।  
अभिनवसृष्टौपूर्वव्यवहारः सर्व एव लुप्तः स्यात्॥२९४॥**

**व्यवहर्तृमूलकोऽसौ व्यवहारो दृश्यते न चेतरथा।  
स्वापे वागादिलये पुनः प्रबोधे हि तदनुसंधानात्॥२९५॥**

**पूर्वानुरूप एव व्यवहारस्तत्र भवति नात्र तथा।  
व्यवहर्तृव्यवहारव्यवहार्याणां लये समुत्पन्ने॥२९६॥**

**अनुसंधातुरभावात्तद्व्यवहारः कथं पुनः सर्गे।  
व्यवहारो यदि न स्याद्योऽसौ शब्दार्थयोर्हि संबन्धः॥२९७॥**

**न स विज्ञायेत तदा कथमस्यार्थावबोधकत्वं स्यात्।  
तदभावे वेदस्य प्रामाण्यकथाऽपि दूरवार्तैव॥२९८॥**

**इति शङ्काऽत्र न कार्या समनामजगत्समानरूपं हि।  
जगति समनामरूपे ह्यावृत्त्यभ्युपगमेऽपि न विरोधः॥२९९॥**

**यदि नामरूपभेदः पूर्वोत्तरयोर्भवेत्तदा तत्र।  
व्यवहारलोपतःस्यादर्थानभिधायकत्वमनिवार्यम्॥३००॥**

**जगति समनामरूपे व्यवहारविलोपकारणाभावात्।  
अर्थावबोधकत्वे सिद्धे प्रामाण्यमनपवदनीयम्॥३०१॥**

**कल्पान्तरं गतानां व्यवहारो नैव कस्यचिद्भवति।  
अनुसंधातुरभावादित्युक्त दूषण च नात्र स्यात्॥३०२॥**

**ये चेह पूर्वकल्पे प्रकृष्टविज्ञानकर्मसंपन्नाः।  
अपि वर्तमानकल्पे प्रादुर्भूता हिरण्यगर्भाद्याः॥३०३॥**

**कल्पान्तरगतमखिलं स्मर्तुं व्यवहर्तुमधिकृतास्ते स्युः।  
यो ब्रह्माणमितिश्रुतिरिममेवार्थं हि सकलमाचष्टे॥३०४॥**

**काण्डर्षिप्रभृतीनां व्यतीतकल्पाभिसंधिसामर्थ्यम्।  
प्रथयन्ति श्रुतयोऽन्याः स्मृतयस्तस्मान्न कश्चिदिह दोषः॥३०५॥**

**समनामरूपतां खलु जगतो दर्शयति नामनिर्देशात्।  
सूर्याचन्द्रमसावितिमन्त्रोऽयं तैत्तिरीयके पठितः॥३०६॥**

**नक्षत्रेष्टिविधावप्यग्निर्वेत्यादिका श्रुतिश्चैवम्।  
अग्न्यादिदेवतानां कल्पान्तरनामरूपतां ब्रूते॥३०७॥**

**श्रुतयोऽन्याः कथयन्ति हि जगतः समनामरूपतामस्य।  
नामभिरेवेत्यन्ताः स्मृतयोऽप्युक्तार्थमेव कथयन्ति॥३०८॥**

**मध्वादिष्वसंभवादनधिकारं जैमिनिः॥३१॥**

**देवानामधिकारो विद्यायां बादरायणेनोक्तः।  
स च खलु न समञ्जस इति जैमिनिराचार्य एवमाचष्टे॥३०९॥**

**छान्दोग्ये मधुविद्या या चासावित्यनेन निर्दिष्टा।  
तत्राऽऽदित्यो योऽयं मध्विति शब्देन मन्त्रनिर्दिष्टः॥३१०॥**

**मधुभावेनोपास्यो ह्यादित्य इति प्रतीयते तस्मात्।  
नेयं मधुविद्या स्यात्तत्राऽऽदित्यस्य नाधिकारः स्यात्॥३११॥**

**आदित्यसंश्रितानि ह्यमृतानि च पञ्च तत्र दृष्टानि।  
वस्वाद्युपजीव्यानि प्रथितान्येतानि रोहितादीनि॥३१२॥**

**तदुपासनाफलं यद्वस्वादिप्राप्तिलक्षणं तदपि।  
तत्रैव दृष्टमन्त्रे ह्यधिकारो नैव देवतानां स्यात्॥३१३॥**

**योऽयमुपास्योपासकभावः सकलो हि भेदमूलः स्यात्।  
भेदाभावादत्र ह्यधिकारो नैव शक्यते वक्तुम्॥३१४॥**

**कर्णादिसप्तकेष्वपि यान्ययमित्यादिमन्त्रदृष्टानि।  
ऋषिभावनात्मकानि ह्युपासनान्यपि च सुप्रसिद्धानि॥३१५॥**

**तदुपासनेष्वृषीणामधिकारोऽयं न शक्यते वक्तुम्।  
तस्मादिन्द्रादीनां मध्वादिष्वनधिकारसंसिद्धौ॥३१६॥**

**विद्यान्तरानधिकृते निरुक्तविद्याधिकारभङ्गेण।  
ब्रह्मात्मगोचरायां विद्यायामनधिकार एव स्यात्॥३१७॥**

**ज्योतिषि भावाच्च॥३२॥**

**यदिदं ज्योतिर्मण्डलमाश्रित्य नभो विभासयत्यखिलम्।  
आदित्याद्याः शब्दास्तत्प्रतिपादनपरा हि लक्ष्यन्ते॥३१८॥**

**ज्योतिर्मण्डलरूपा देवाः सर्वे ह्यचेतना दृष्टाः।  
विद्याग्रहणाङ्गं यत्सामर्थ्यंतत्कथं भवेत्तेषाम्॥३१९॥**

**विग्रहवतां हि भूयस्तदेतदखिलं हि दृश्यते लोके।  
न हि विग्रहादिरहिता देवा विद्याधिकारिणस्ते स्युः॥३२०॥**

**विग्रहयोगो हविषां भोगश्चैश्वर्यसुप्रसन्नत्वे।  
फलदातृत्वमपीदं पञ्चकमितिहासदर्शित यदपि॥३२१॥**

**तत्पौरुषेयवाक्यप्रदर्शितं न प्रमाणसिद्धं स्यात्।  
विधिविनियुक्ता मन्त्राः प्रयोगनिहितार्थबोधमात्रपराः॥३२२॥**

**न हि देवविग्रहादिप्रदर्शनार्थे प्रमाणभूताः स्युः।  
इति जैमिन्याक्षेपो निरस्यते बादरायणेनेह॥३२३॥**

**भावं तु बादरायणोऽस्ति हि॥३३॥**

**इह बादरायणो मुनिरधिकारं देवतात्मनां ब्रूते।  
ब्रह्मत्वगोचरायां विद्यायामर्थितादियोगेन॥३२४॥**

**यद्यपि मधुविद्यादौ देवानामनधिकार एव स्यात्।  
नैतावताऽधिकारे प्रसरति दोषः परात्मविद्यायाम्॥३२५॥**

**एकत्रानधिकारे ह्यन्यत्राप्यनधिकार एवेति।  
नायं नियमो दृष्टः केनापि हि कुत्रचित्कदाचिदपि॥३२६॥**

**अप्राप्तराजसूयोऽप्यधिकारी भवति दर्शयागादौ।  
तत्र च यो न्यायः स्यादत्रापि स एव निर्णये हेतुः॥३२७॥**

**तद्यो यो देवानामित्यादिश्रुतिरपीह देवानाम्।  
विद्यायामधिकारं विद्याफलभूतमोक्षमभिधत्ते॥३२८॥**

**इन्द्रो हेत्याद्या या श्रुतिरपि देवाधिकारमभिधत्ते।  
गन्धर्वयाज्ञवल्क्यस्मृतयोऽप्युक्तार्थमेव कथयन्ति॥३२९॥**

**ज्योतिर्मण्डलरूपा देवास्ते देहधारिणो न स्युः।  
इति शङ्का हि न युक्ता यस्माद्देवास्तु शक्तिसंपन्नाः॥३३०॥**

**ज्योतिर्मयात्मना हि स्थातुं विग्रहविशेषमादातुम्।  
निपुणा इति खलु दृष्टं सुब्रह्मण्यार्थवादवाक्येषु॥३३१॥**

**गङ्गातटेऽतिविमले कुन्तीं स्वध्यानतत्परां दृष्ट्वा।  
आदित्य एष भगवान्पुरुषाकृतिमास्थितो जगामाऽऽशु॥३३२॥**

**इत्यादिस्मृतयोऽपि हि देवानां विग्रहादियोगं च।  
यज्ज्योतिरात्मना हि स्थितिमपि कथयन्ति तेन न विरोधः॥३३३॥**

**विग्रहयोगाभावे देवानां तदिदमनुपपन्नं स्यात्।  
मघवान्प्रजापतावितिवाक्ये यद्ब्रह्मचर्यमुपदिष्टम्॥३३४॥**

**अन्यदपि श्रुतिवचनं प्रथितं यद्वज्रहस्त इति यच्च।  
इन्द्रं सहस्रनयनं गोत्रभिदं वज्रबाहुमभिधत्ते॥३३५॥**

**विग्रहयोगाभावे यागोद्देश्यत्वमनुपपन्नं स्यात्।  
ध्यायेद्वषट्करिष्यन्नित्यन्तानीह वेदवाक्यानि॥३३६॥**

**ध्यानारूढस्यैव हि यागोद्देश्यत्वमामनन्ति यतः।  
लोके विग्रहरहितो ध्यातुं शक्यो न नियतभावेन॥३३७॥**

**इह विग्रहादिमत्त्वप्रतिपत्तिपरं हि वाक्यजातं यत्।  
तच्चार्थवादरूपं स्वार्थपरं नेति नैवमाशङ्क्यम्॥३३८॥**

**येनार्थवादवाक्यान्यवान्तरान्वयधियं हि जनयित्वा।  
कैमर्थक्यवशेन स्तुतिलक्षकतां प्रयान्ति नैवाऽऽदौ॥३३९॥**

**नैतावताऽर्थवादः स्वार्थपरो नेति युक्तमभिधातुम्।  
श्रुतिवचनदृष्टमर्थं न शक्नुयात्कोऽपि वा निराकर्तुम्॥३४०॥**

**इतिहासादिकमपि यत्तदखिलमत्र प्रमाणमेव स्यात्।  
यस्मात्समूलमेतन्महर्षिजुष्टं न चाप्रमाणं स्यात्॥३४१॥**

**इह पौरुषेयभावादप्रामाण्ये तु शास्त्रमफलं स्यात्।  
वर्णाश्रमव्यवस्थाभिधायि शास्त्रं यदाऽप्रमाणं स्यात्॥३४२॥**

**जगदखिलमव्यवस्थितवर्णाश्रमधर्मकलुषितं प्रभवेत्।  
तस्माद्यदिदं सकलं प्रमाणभूतं न चान्यथा भवति॥३४३॥**

**ये चाणिमादियोगैः सिद्धा व्यासादयश्च ये चान्ये।  
ते देवान्पश्यन्तीत्येषा शास्त्रप्रसिद्धिरपि युक्ता॥३४४॥**

**तस्माद्विग्रहवत्त्वं देवादीनां प्रमाणसंसिद्धम्।  
विग्रहवत्त्वादेव हि विद्यायामधिकृता हि देवाः स्युः॥३४५॥**

**विद्याधिकारिवाक्यं समन्वितं विग्रहादिभूतार्थे।  
तद्वद्ब्रह्मणि भूते समन्वितं सकलनिगमवाक्यमपि॥३४६॥**

**ननु यदि विग्रहवत्त्वाद्देवा विद्याधिकारिणः स्युरिति।  
शूद्रा अप्यविशेषाद्विद्यायामधिकृताः कुतो न स्युः॥३४७॥**

**इह शूद्रयोनिजनिता विशिष्टविज्ञानसंपद्नुकम्प्याः।  
विदुरप्रमुखा ये स्युर्विख्याता ब्रह्मवित्समाजेषु॥३४८॥**

**अर्थित्वं सामर्थ्यं विद्याङ्गं यच्च सकलमुपदिष्टम्।  
तत्सर्वं शूद्राणां विग्रहयोगात्समञ्जसं भवति॥३४९॥**

**तस्माच्छूद्रो यज्ञेऽनवक्लृप्त इति प्रदर्शितं यदपि।  
यज्ञानवक्लृप्तत्वं तच्च न विद्याधिकारविद्वेषि॥३५०॥**

**यच्चाग्निहोत्रसाधनसंपद्रहितोऽत्र नाधिकारीति।  
नायं नियमो यस्माद्विदुरादिष्वपि च दृश्यते विद्या॥३५१॥**

**संवर्गवाक्यशेषे ह्ययमेवार्थः प्रदर्शितो भवति।  
जानश्रुतिर्हि कश्चिद्विख्यातः परमधार्मिको भूपः॥३५२॥**

**स च हंसवाक्यदर्शितरैक्वमहामुनिचरित्रमाकर्ण्य।  
षट्छतसंख्याकैः सह गोभी रथमेकमाददानोऽयम्॥३५३॥**

**विद्याग्रहणार्थं तं जगाम दृढभक्तिभावितस्वात्मा।  
तमृषी रैक्वोदृष्ट्वा जानश्रुतिमाह शूद्रशब्देन॥३५४॥**

**तस्माच्छूद्रोऽप्यस्यां विद्यायामधिकृतो भवत्येव।  
इत्याक्षेपं सकलं निरसितुमधिकरणमेतदाह मुनिः॥३५५॥**

***शुगस्य तदनादरश्रवणात्तदाद्रवणात्सूच्यते हि॥३४॥***

**विग्रहयोगाच्छूद्रोऽप्यधिकुर्यादिति हि नैवमाशङ्क्यम्।  
यो वै गृहीतवेदो योऽसौ सम्यग्गृहीतवेदार्थः॥३५६॥**

**ब्रह्मात्मगोचरायां विद्यायामधिकृतः स एव स्यात्।  
असति हि सामर्थ्ये स्यादर्थित्वं केवलं न विद्याङ्गम्॥३५७॥**

**शास्त्रोपदिष्टमेव हि सामर्थ्यं यत्तदेव विद्याङ्गम्।  
अध्ययनविध्यधिकृते विचारशक्तिं हि शास्त्रमाचष्टे॥३५८॥**

**उपनयनपूर्वकेऽस्मिन्वेदाध्ययने न चायमधिकारी।  
उपनयनादिकमखिलं विहितं वर्णत्रयस्य नान्यस्य॥३५९॥**

**विदुरादिषु दृष्टा या विद्या सा पूर्वसाधनायत्ता।  
यज्ञानवक्लृप्तत्वे प्रमाणभूतं यदेव वाक्यं स्यात्॥३६०॥**

**विद्यानवक्लृप्तत्वे तदेव मानं हि युक्तिसामान्यात्।  
शूद्रपदं यच्चैतलिङ्गं संवर्गवाक्यनिर्दिष्टम्॥३६१॥**

**नैतन्न्यायाभावान्न्यायानुगृहीतमेव लिङ्गं स्यात्।  
तत्र च रूढेर्बाधाद्योगार्थाश्रयणमेव कर्तव्यम्॥३६२॥**

**कम्वर इति हंसोक्तेरस्य च जानश्रुतेः शुगुत्पन्ना।  
शुचमेतां सूचयितुं रैक्वमुनिः प्राह त च राजानम्॥३६३॥**

**आत्मापरोक्षबोधं प्रख्यापयितुं स एष मुनिवर्यः।  
योऽयं रथो हारेत्वा गोभिः सहितस्तवास्तु शूद्रेति॥३६४॥**

**तत्र च शूद्रपदस्य हि योगार्थोगृह्यते न रूढ्यर्थः।  
शुचमभिदुद्रावाय शुचा हि दुद्राव रैक्वमयमिति वा॥३६५॥**

**योगबलबोधितोऽसौ राजा जानश्रुतिर्न शूद्रः स्यात्।  
क्षत्त्रप्रेषणरूपादैश्वर्यात्सूच्यतेऽयमेवार्थः॥३६६॥**

***क्षत्त्रियत्वगतेश्चोत्तरत्र चैत्ररथेन लिङ्गात्॥३५॥***

**संवर्गवाक्यशेषात्क्षत्त्रियता हि प्रतीयते तत्र।  
चित्ररथवंशजन्मा ह्यभिप्रतारी नृपो विनिर्दिष्टः॥३६७॥**

**तद्याजको हि योऽसौ कापेयः शौनकोऽपि तत्रोक्तः।  
चित्ररथः क्षत्त्रिय इति कापेया याजकाश्च तस्येति॥३६८॥**

**निर्दिष्टमेव तस्मादभिप्रतारी हि भवति राजाऽसौ।  
तेन च सह निर्देशाल्लिङ्गाज्जानश्रुतिर्भवेद्राजा॥३६९॥**

***संस्कारपरामर्शात्तदभावाभिलापाच्च॥३६॥***

**इह खलु विद्याग्रहणे संस्कारो वैदिकः परामृष्टः।  
ब्रह्मपरा इत्याद्यैस्तदभावश्चाभिलष्यते शूद्रे॥३७०॥**

**शूद्रे न पातकं स्याद्भक्षणमूलं न चास्य संस्कारः।  
इममर्थमुपदिशन्ति हि न शूद इत्यादिकानि वाक्यानि॥३७१॥**

***तदभावनिर्धारणे च प्रवृत्तेः॥३७॥***

**गौतममुनिरिह भगवाञ्जाबालं निकटमागतं दृष्ट्वा।  
सत्यवचनेन तस्मिञ्शूद्रत्वाभावनिश्चये जाते॥३७२॥**

**अनुशासितुमुपनेतुं जाबालमिमं प्रवृत्त इति दृष्टम्।  
तस्माद्योऽसौ शूद्रो विद्यायामधिकृतः कथं न स्यात्॥३७३॥**

***श्रवणाध्ययनार्थप्रतिषेधात्स्मृतेश्च॥३८॥***

**वेदस्य श्रवण वाऽप्यध्ययनं वा निषिध्यते शूद्रे।  
तदुभयनिषेधने स्यादर्थावगमो निषिद्ध एवास्य॥३७४॥**

**अयमर्थः सकलोऽपि ह्यथास्य वेदमितिसूत्रवाक्येषु।  
उपदिष्टस्तत्करणे प्रायश्चित्तं च तत्र निर्दिष्टम्॥३७५॥**

**संस्कारादिविहीनः श्रवणाध्ययनादिसंपदा रहितः।  
विद्यायां प्रतिषिद्धो विद्याधिकृतः कथं भवेच्छूद्रः॥३७६॥**

**तस्मादेतद्वाक्यं समन्वितं क्षत्त्रिये यथा सिद्धे।  
सकलमपि श्रुतिवाक्यं सिद्धे ब्रह्मणि समन्वितं भवति॥३७७॥**

**ननु कठवल्ल्यामस्यां यदिदं किं चेतिवाक्यमुपदिष्टम्।  
तत्र च जगदखिलमपि प्राणाश्रितमेव चेष्टते यदिदम्॥३७८॥**

**सुमहत्तरभयहेतुः समुद्यतं वज्रमिव हि लोकेऽस्मिन्।  
यच्चैवं विदुरेनं ते सर्वे यान्ति मोक्षमित्युक्तम्॥३७९॥**

**अङ्गुष्ठमात्रवाक्यं जीवे ब्रह्मैक्यबोधजनकतया।  
ब्रह्मपरमेतदिति खलु वर्णितमत्र तु तथा न संभवति॥३८०॥**

**एजयितृत्वाद्विदिते प्राणे ब्रह्मैक्यबोधनायोगात्।  
ब्रह्मपरत्वायोगे प्राणपरत्वं हि युक्तमाश्रयितुम्॥३८१॥**

**वज्रोपमितत्वं यद्वायोः पर्जन्यभावयोगेन।  
युक्तं स्यादिति शङ्कां निरसितुमधिकरणमेतदाह मुनिः॥३८२॥**

***कम्पनात्॥३९॥***

**अत्र हि योऽसौ प्राणः स हि परमात्मा न वायुमात्रं स्यात्।  
न हि केवलो हि वायुः सर्वपरिस्पन्दकारणं भवति॥३८३॥**

**न प्राणेनेत्याद्यै सर्वपरिस्पन्दकारणत्व यत्।  
परमात्मन्युपदिष्टं तस्मात्प्राणोऽत्र भवति परमात्मा॥३८४॥**

**भयहेतुत्वादिकमपि परमात्मन्येव दृश्यते यस्मात्।  
अत्र भयादित्यादौ तस्मात्प्राणो हि भवति परमात्मा॥३८५॥**

**भीषाऽस्मादित्यादावेतत्सर्वं प्रपञ्चितं भूयः।  
भयहेतुत्वं यदपि च सर्वपरिस्पन्दकारणत्वं च॥३८६॥**

**पूर्वस्मिन्नपि भागे तदेव शुक्रमितिवाक्यनिर्दिष्टः।  
परमात्मैव हि तस्मादत्र प्राणः कथं स वायुः स्यात्॥३८७॥**

**प्रकरणसमाश्रयेऽपि हि परमात्मैव प्रतीयते नान्यः।  
अन्यत्रेत्यारम्भात्प्रकरणमखिलं परात्मपरमेव॥३८८॥**

**तद्विज्ञानफलं यद्ध्यमृतत्वं तत्परात्मपक्षे स्यात्।  
न हि वायुमात्रपक्षे तस्मात्प्राणोऽत्र भवति परमात्मा॥३८९॥**

**कठवल्लीवाक्यस्थं यदिदं किं चेतिवाक्यमखिलमपि।  
ब्रह्मणि परमानन्दे विज्ञेयात्मनि समन्वितं भवति॥३९०॥**

**नन्विह दहराध्याये प्राजापत्यं य एष इत्यादि।  
वाक्यं दृष्टं तत्र ज्योतिःशब्दो हि दृश्यते योऽसौ॥३९१॥**

**ब्रह्मपरो वा किं वा सूर्यपरो वेति संशये जाते।  
पूर्वत्र सर्वशब्दं ब्रह्मपरत्वप्रसाधकं मत्वा॥३९२॥**

**तत्पदयोगेनायं प्राणो ब्रह्मेति युक्तमाश्रयितुम्।  
अत्र तु न तथा लिङ्गं प्रकरणमप्यात्मगोचरं दूरे॥३९३॥**

**तस्माज्ज्योतिःशब्दं न परं ब्रह्मेति शङ्कितं दोषम्।  
निरसितुमिदमधिकरणं कृपया रचितं मुनिप्रवीरेण॥३९४॥**

***ज्योतिर्दर्शनात्॥४०॥***

**अत्र ज्योतिःशब्दं भवति परं ब्रह्म नैव सूर्यादि।  
यस्मादस्मिन्वाक्ये स उत्तमः पुरुष इति तु दृष्ट हि॥३९५॥**

**उत्तमपुरुषपदं तत्प्रकरणसाहाय्ययोगमालम्ब्य।  
ज्योतिःशब्दस्यास्य ब्रह्मपरत्वं प्रसाधयितुमीष्ट॥३९६॥**

**क्रममुक्तिबोधनार्थं नेदं वाक्यं प्रवृत्तमिह यस्मात्।  
इह निर्विशेषगोचरमखिलं वाक्यं तु दृश्यते ह्येतत्॥३९७॥**

**अशरीरं वावेतिश्रुत्युक्तं यदशरीरतारूपम्।  
तच्च न मार्गायत्तं तस्माद्युक्ता न सूर्यपरताऽत्र॥३९८॥**

**सूर्यप्राप्तिद्वारा ब्रह्मप्राप्तिर्विवक्षिता यत्र।  
तत्र च सूर्यपरत्वं ज्योतिःशब्दस्य युक्तमाश्रयितुम्॥३९९॥**

**सगुणोपास्तौ तदिदं युक्तं न हि निर्विशेषविद्यायाम्।  
तस्मादस्मिन्वाक्ये ज्योतिःशब्दः परात्मपर एव॥४००॥**

**अशरीरतात्मकोऽसौ मोक्षो ब्रह्मापरोक्षसापेक्षः।  
व्यादायेत्यत्रेव ह्यत्र क्त्वान्तस्य विनिमयो भवति॥४०१॥**

**तस्माद्दहराध्याये ज्योतिर्वाक्यं यदत्र निर्दिष्टम्।  
तत्स्वप्रकाशरूपे ब्रह्मणि परमे समन्वितं भवति॥४०२॥**

**नन्वत्र च्छान्दोग्ये ह्याकाशो हेतिवाक्यमुपदिष्टम्।  
तत्राऽऽकाशो योऽसौ निर्वहिता नामरूपयोर्भवति॥४०३॥**

**ते चापि नामरूपे यस्माद्भिन्ने हि तत्परं ब्रह्म।  
तदमृतमात्माऽपि स्यादित्याकाशः प्रदर्शितो भूयः॥४०४॥**

**स च किं भूताकाशः किं परमात्मेति भवति संदेहः।  
पूर्वमुपक्रमवाक्यश्रुतात्मपदयोगबलसहायेन॥४०५॥**

**ज्योतिष्पदंयदेतद्ब्रह्मपरं हीति वर्णित भूयः।  
तद्वदिहोपक्रमगतमाकाशश्रुतिबलं समालम्ब्य॥४०६॥**

**भूताकाशपर स्यादखिलं वाक्यं यदेतदुपदिष्टम्।  
इत्याक्षेपं निरसितुमधिकरणमिदं चकार मुनिवर्यः॥४०७॥**

***आकाशोऽर्थान्तरत्वादिव्यपदेशात्॥४१॥***

**अत्राऽऽकाशो योऽसौ ब्रह्मैव स्यान्न भूतमात्रं हि।  
अर्थान्तरत्वमस्मिन्निर्दिष्टं येन नामरूपाभ्याम्॥४०८॥**

**तन्निर्देशादस्मिन्न कार्यरूपत्वमभिहितं भवति।  
निर्वहितृत्वमिहोक्तं परात्मनोऽन्यत्र नैव संभवति॥४०९॥**

**तद्ब्रह्म तदमृतमिति व्यपदेशो योऽत्र दृश्यते भूयः।  
न हि सर्वो युक्तः स्याद्ब्रह्मणि परमे न भूतमात्रेऽपि॥४१०॥**

**आकाशश्रुतिरेषा बहुभिर्लिङ्गैरुपद्रुता भूयः।  
स्वविषयविकलादीनां विषयान्तरमगतिक समाश्रयते॥४११॥**

**तस्मादेतद्वाक्यं छान्दोग्ये दृश्यमानमखिलमपि।  
अमृतामयस्वरूपे ब्रह्मणि परमे समन्वितं भवति॥४१२॥**

**नन्विह बृहदारण्ये योऽयं विज्ञानमय इति प्रथितम्।  
वाक्यं दृष्टं तत्किं जीवपरं स्यात्परात्मपरमथ वा॥४१३॥**

**पूर्वस्मिन्नधिकरणे लिङ्गं ह्यर्थान्तरत्वमुपदिष्टम्।  
तच्च न लिङ्गं यस्मादभिन्नरूपेऽपि भेद उपदिष्टः॥४१४॥**

**एवमितिवाक्य एव हि विज्ञानमयो दृश्यते न शारीरः।  
इत्याशङ्कां निरसितुमधिकरणमिदं कृतं हि सूत्रकृता॥४१५॥**

***सुषुप्त्युत्क्रान्त्योर्भेदेन॥४२॥***

**व्यपदेशादितिसूत्रे पञ्चम्यन्तस्य पूरणं कार्यम्।  
विज्ञानमयो योऽसौ न हि शारीरः परं तु परमात्मा॥४१६॥**

**यस्मात्स खलु सुषुप्तावुत्क्रान्तावुच्यते हि भेदेन।  
एवमितिवाक्यजालैः शारीरविलक्षणो हि यः प्राज्ञः॥४१७॥**

**निर्दिश्यते स एव हि विज्ञानमयः स एव परमात्मा।  
यस्माद्विज्ञानमयो महानजश्चेति पूर्वनिर्दिष्टः॥४१८॥**

**अयमिह सलिलादिपदैर्यदुत्तरत्रापि दर्शितो भूयः।  
प्रश्नप्रतिवचनानि हि परमात्मपराणि तत्र दृश्यन्ते॥४१९॥**

***पत्यादिशब्देभ्यः॥४३॥***

**पत्यादयश्च शब्दाः स एष इत्यादिवाक्यनिर्दिष्टाः।  
ते खलु परमात्मपरा विज्ञानमये हि दर्शिता ह्यत्र॥४२०॥**

**तस्माद्विज्ञानमयः पर एवाऽऽत्मा न चेतरः कश्चित्।  
यदिदं वाक्यमिहोक्तं समन्वितं निर्विशेषचिन्मात्रे॥४२१॥**

**शारीरकमीमांसा मुनिना व्यासेन विरचिता सेयम्।  
चतुरध्यायी तस्यां प्रथमो योऽसौ समन्वयाध्यायः॥४२२॥**

**तत्र हि तृतीयपादे सूत्रार्थो यश्च भाष्यकारोक्तः।  
आर्यावृत्तैरमलैः प्रकाशितो जयतु सोऽयमनवद्यः॥४२३॥**

**इति प्रथमाध्यायस्य तृतीयः पादः  
समाप्तः॥३॥  
—————**

**अथ चतुर्थपादप्रारम्भः।  
\_\_\_\_\_\_\_\_\_\_**

**त्रिभिरप्येतैः पादैर्ब्रह्मणि वेदान्तवाक्यनिचयस्य।  
लिङ्गैरूपक्रमादिभिरन्यैश्चसमन्वयो हि निर्णीतः॥१॥**

**ईक्षत्यधिकरणे हि प्रधानवादश्चपरिहृतः पूर्वम्।  
तद्यत्प्रधानमस्य त्वीक्षणलिङ्गादशब्दता कथिता॥२॥**

**अत्र च वेदान्तानां गतिसामान्यं च चेतने गदितम्।  
तत्रेदमनुपपन्नं यदशब्दत्वं निरूपितं तस्य॥३॥**

**ब्रह्मणि गतिसामान्यं प्रधानमिह येन शब्दवद्दृष्टम्।  
तेन च गतिसामान्यं प्रधानपक्षेऽपि युक्तमाश्रयितुम्॥४॥**

**कठवल्ल्यामेतस्यां महतः परमिति हि वाक्यमुपदिष्टम्।**  
**तत्र च वाक्ये महतः परमव्यक्तं प्रदर्शितं भवति॥५॥**

**विज्ञानमयपदस्य ब्रह्मपरत्व प्रदर्शितं पूर्वम्।  
अस्याव्यक्तपरस्य प्रधानपरतेह तद्वदेव स्यात्॥६॥**

**पत्यादिशब्दयोगाद्विज्ञानमयो यथा परं ब्रह्म।  
महदादिशब्दयोगादव्यक्तमिह प्रधानमेव स्यात्॥७॥**

**तस्माच्छब्दवदेतत्प्राधानमत्रोपलभ्यते वाक्ये।  
तस्य च सशब्दतायां गतिसामान्य च तत्र सुगमं स्यात्॥८॥**

**तस्यैव युक्तमेतज्जगतो जन्मादिकारणत्वमपि।  
सकलागमान्तवचसां समन्वयो यश्च पूर्वनिर्दिष्टः॥९॥**

**ब्रह्मणि स कथं सिध्येद्यतः प्रधाने प्रतीयते सोऽयम्।  
इत्याक्षेपं निरसितुमिदमधिकरणं चकार मुनिवर्यः॥१०॥**

***आनुमानिकमप्येकेषामिति चेन्न शरीर-  
रूपकविन्यस्तगृहीतेर्दर्शयति च॥१॥***

**कपिलस्मृतिवचनैरिदमचेतनं यत्प्रधानमुपदिष्टम्।  
कठवल्ल्यामेतस्यामव्यक्तपदोक्तमेतदेव स्यात्॥११॥**

**रूढिबलाद्योगबलादव्यक्तपदं समञ्जसं तत्र।  
इति तस्य शब्दवत्त्वादशब्दता त्वनुचिताऽस्य वक्तुं स्यात्॥१२॥**

**इति चेन्नेयं शङ्का यतः प्रधानं न चतदव्यक्तम्।  
रूपकविन्यस्तं यच्छरीरमव्यक्तशब्दयोग्यं स्यात्॥१३॥**

**पूर्वस्मिन्वाक्ये किल योऽसावात्मा रथी विनिर्दिष्टः।  
तस्य च रथः शरीरं बुद्धिः सारथिरिदं मनो यदपि॥१४॥**

**प्रग्रह इति निर्दिष्टं हयाश्च सकलेन्द्रियाणि मार्गाश्च।  
शब्दादयो हि विषया भोक्ता संघातरूप आत्मेति॥१५॥**

**निर्दिश्य सकलमेतद्रथिनो मार्गद्वयं च निर्दिष्टम्।  
बुद्धीन्द्रियैरशुद्धैःपुरस्कृतश्चेत्स याति संसारम्॥१६॥**

**योऽसौ रथी यदा स्याद्विशुद्धबुद्ध्यादिपरिवृतः शुद्धः।  
स हि मार्गपारभूतं विष्णोः परमं पदं प्रयातीति॥१७॥**

**तदिदं परमपदं यद्दर्शयितुं वाक्यमेतदुपदिष्टम्।  
तच्चेन्द्रियेभ्य इति खलु तत्र च दृष्ट त एव निर्दिष्टाः॥१८॥**

**ये पूर्ववाक्यदृष्टा आत्मप्रमुखा भवन्ति विषयान्ताः।  
आत्मान्ता येऽत्र स्युः पूर्वत्रेहापि तुल्यशब्दा हि॥१९॥**

**अव्यक्तपदमिहोक्तं पूर्वस्मिन्नोपलभ्यते वाक्ये।  
तदपि प्रकरणबलतः पूर्वोक्तशरीरपरमिति न्याय्यम्॥२०॥**

**पूर्वात्राऽऽत्मानन्तरमुपदिष्टं यच्छरीरमवशिष्टम्।  
बुद्ध्यारूढं यस्मादव्यक्तपदेन गृह्यते तदिदम्॥२१॥**

**प्रकरणविधुरं हि कथं प्रधानमव्यक्तशब्दयोग्यं स्यात्।  
अव्यक्तपदं चैतद्रूढिबलाद्बोधकं प्रधानस्य॥२२॥**

**सांख्यानामेवेयं रूढिर्दृष्टा न चेतरस्यापि।  
तत्प्रत्यभिज्ञया स्याद्वस्तुग्रहणं न हि क्रमादेव॥२३॥**

**अश्वस्थाने पश्यन्गामश्व नो बुधो विजानाति।  
प्रकरणमपि यदिदं स्यात्परात्मपरमेव न प्रधानपरम्॥२४॥**

**यच्छेदितिवाक्योक्तो योगः सर्वः परात्मधीहेतुः।  
एष इतिवाक्यनिवहैर्दुर्विज्ञेयत्वमात्मनः प्रथयन्॥२५॥**

**तद्विज्ञानायैव हि योगो रथरूपकल्पना चेयम्।  
तत्र प्रधानवार्ता न दृश्यते केनचित्क्वचिद्वाऽपि॥२६॥**

**अव्यक्तपदं चैतद्योगेन स्याच्छरीरपरमेव।  
ननु कथमिदं शरीरं व्यक्तपदार्हं भवेदिहाव्यक्तम्॥२७॥**

**तस्मात्प्रधानमेवाव्यक्तपदार्हंन चान्यदिति चेन्न।**

***सूक्ष्मं तु तदर्हत्वात्॥२॥***

**यदिदं सूक्ष्मशरीरं तदेव चाव्यक्तशब्दनिर्देश्यम्॥२८॥**

**तद्वाचको हि शब्दस्तत्कार्यपरोऽपि दृश्यते लोके।  
गोभिरितिवाक्य एव हि गोशब्दः क्षीरवाचको दृष्टः॥२९॥**

**तद्वदिहाव्यक्तपदं सूक्ष्मपर स्थूलबोधकं भवति।  
यदिदं सूक्ष्मं लोके तत्रैवाव्यक्तशब्द उपलब्धः॥३०॥**

**सूक्ष्मे मुख्ये भूत्वा गौण्या स्थूले प्रवर्तते सोऽयम्।**

***तदधीनत्वादर्थवत्॥३॥***

**अव्यक्तशब्दयोग्यं यदिदं सूक्ष्मं शरीरमुपदिष्टम्॥३१॥**

**रथिनोऽस्य चेतनस्य हि न तद्विना भवति तस्य संसारः।  
सूक्ष्म शरीरमेव ह्यव्यक्तपदेन गृह्यते नान्यत्॥३२॥**

**तदधीनः संसारो यस्मादिति केचिदत्र कथयन्ति।  
तदयुक्तं पूर्वत्र हि रथरूपतया शरीरमुभयविधम्॥३३॥**

**निर्दिष्टं यद्यत्र ह्येकं चेत्तर्हि वाक्यभेदः स्यात्।  
ननु यद्यव्यक्तपदप्रतिपाद्यं सूक्ष्ममिह शरीरं चेत्॥३४॥**

**तदिदं प्रधानमेव ह्यत्रोक्त स्यादितीह नाऽऽशङ्क्यम्।  
यदिदमविद्यात्मकमिह सूक्ष्मशरीरं तदात्मपरतन्त्रम्॥३५॥**

**यच्च प्रधानमुक्तं स्वतन्त्रमेतदिति वर्ण्यते सांख्यैः।  
तस्मात्प्रधानवादः सोऽयं वेदान्तिभिर्निराक्रियते॥३६॥**

**यदि च प्रधानमेव ह्यव्यक्तपदार्हमत्र निर्दिष्टम्।**

***ज्ञेयत्वावचनाच्च॥४॥***

**ज्ञेयत्वमत्र वाक्ये तदिहाव्यक्ते कुतो न निर्दिष्टम्॥३७॥**

**पदमात्रमेतदिह किल निर्दिष्टं दृश्यते हि वाक्येऽस्मिन्।  
गुणपुरुषान्तरबोधान्निःश्रेयसमिति च तेन तद्युक्तम्॥३८॥**

**ज्ञेयत्वावचने किल तन्निर्देशो वृथैव तेषां स्यात्।  
तस्मात्प्रधानमेतत्प्रदर्शयितुमत्र नेदमुपदिष्टम्॥३९॥**

**अपि तु परमेश्वरं तं बोधयितु वाक्यमेतदुपयुक्तम्।  
रथरूपकल्पनाद्यैः परमेश्वर एव चित्तमवतार्य॥४०॥**

**निःश्रेयसफलकतया परात्मविज्ञानमुपदिशत्येतत्।**

***वदतीति चेन्न प्राज्ञो हि प्रकरणात्॥५॥***

**ज्ञेयत्वानिर्देशादव्यक्तं न प्रधानमिति नैतत्॥४१॥**

**यस्मादस्यां वल्ल्यामशब्दमित्यादिवाक्यमखिलमपि।  
यदशब्दतादिगुणकं प्रधानमेतन्निचाय्यमभिधत्ते॥४२॥**

**इति चेन्नेयं शङ्का यस्मात्प्राज्ञोऽयमत्र निर्दिष्टः।  
यदिदं प्रकरणमेतत्परमात्मपरं न हि प्रधानपरम्॥४३॥**

**येनासौ परमात्मा न जायते म्रियत इत्यनेनोक्तः।  
मृत्युमुखमोक्षफलकं यदस्य विज्ञानमत्र निर्दिष्टम्॥४४॥**

**तदपि परमात्मपक्षे समञ्जसं न प्रधानपक्षेऽपि।**

***त्रयाणामेव चैवमुपन्यासः प्रश्नश्च॥६॥***

**अस्यां कठवल्ल्यां खल्वग्निर्जीवस्तथैव परमात्मा॥४५॥**

**त्रय एते निर्दिष्टाः प्रश्नप्रतिवचनवाक्यजालेन।  
प्रश्न उपन्यासो वा प्रधानविषयो न दृश्यते क्वापि॥४६॥**

**तस्मादस्मिन्वाक्ये नाव्यक्तपदं प्रधानमभिधत्ते।  
नन्वेतदनुपपन्नं प्रश्नोपन्यासरूपलिङ्गं यत्॥४७॥**

**नचिकेताः किल पित्रा प्रहितो मृत्योः सकाशमुपयातः।  
मुत्युः किल तं दृष्ट्वा परितुष्टस्त्रीन्वरानिमान्प्रादात्॥४८॥**

**जनकस्य सौमनस्यं तथाऽग्निविद्यां तथाऽऽत्मविद्यां च।  
जनकस्य सौमनस्ये प्रथमं दत्ते वरद्वयं शिष्टम्॥४९॥**

**या चेयमग्निविद्या या च परात्मप्रकाशिका विद्या।  
शिष्टे वरद्वयेऽस्मिन्प्रश्नत्रयमेतदनुपपन्नं हि॥५०॥**

**प्रतिवचनं च तथैवानुपपन्नमितीह नैवमाशङ्क्यम्।  
यस्माद्वरप्रदानव्यतिरेकेणात्र किमपि न हि दृष्टम्॥५१॥**

**प्रश्नव्यतिरेकेण च नेहोपन्यस्तमेव किंचिदपि।  
एवं सत्यपि नात्र प्रश्नत्रयमङ्गलेशशङ्काऽपि॥५२॥**

**शिष्टे वरद्वयेऽस्मिन्प्रश्नत्रयमेतदुचितमेव स्यात्।  
भिन्नार्थकं यदा स्यात्प्रश्नान्तरमत्र भवति दोषोऽयम्॥५३॥**

**जीवेशगोचरस्य प्रश्नयुगस्यैकविषयकत्वेन।  
एकत्वादिह न भवति वरप्रदानव्यतिक्रमाशङ्का॥५४॥**

**प्रश्नत्रित्वोक्तिरियं विशेषभेदप्रवादमाश्रित्य।  
तस्मादिह मात्रार्थे परात्मपक्षे न कोऽपि दोषः स्यात्॥५५॥**

**दोषः प्रधानपक्षे भवति ततो न प्रधानमव्यक्तम्।**

***महद्वच्च॥७॥***

**सांख्यैः सत्तामात्रे प्रयुज्यमानो यथा महच्छब्दः॥५६॥**

**न हि वैदिके प्रयोगे तामभिधातु यथा न शक्तः स्यात्।  
अव्यक्तशब्द एष प्रधानपर इति हि वर्णितः सांख्यैः॥५७॥**

**न हि स प्रधानवाची भवति ततोऽव्यक्तमिह शरीरं स्यात्।  
यदिदं प्रधानमस्य ह्यशब्दता निरपवादमिह सिद्धा॥५८॥**

**तस्माद्वेदान्तानां ब्रह्मणि परमे समन्वयः सुगमः।  
अव्यक्तपदायोगादशब्दमेतत्प्रधानमित्युक्तम्॥५९॥**

**नन्वत्राजामन्त्रादशब्दता दुर्लभैव पुनरस्य।  
तत्र च काचिदजोक्ता या लोहितशुक्लकृष्णवर्णा सा॥६०॥**

**बह्वीः प्रजाः सरूपाः सृजति हि तामेक एष जुषमाणः।  
अनुशेते ह्यविवेके जहाति चान्यस्तु भुक्तभोगां ताम्॥६१॥**

**इति तत्र च निर्दिष्टा ह्यजा प्रधानं ततो न चान्यत्स्यात्।  
पूर्वं प्रधानपक्षे लिङ्गं किंचिदपि नोपलब्धमिति॥६२॥**

**प्राज्ञप्रकरणबलतो ह्यव्यक्तपदं शरीरपरमुक्तम्।  
इह लोहितादिशब्दैः सत्त्वादिगुणत्रयं हि निर्दिष्टम्॥६३॥**

**तच्चाजाशब्दस्य प्रधानपरताप्रसाधकं लिङ्गम्।  
स्रष्टृत्वमपि च तस्मादशब्दता स्यात्कथं प्रधानस्य॥६४॥**

**इत्याक्षेपं निरसितुमधिकरणमिदं चकार मुनिमान्यः।**

***चमसवदविशेषात्॥८॥***

**अर्वाग्बिल इति मन्त्रश्चमसप्रतिपत्तिसाधनो दृष्टः॥६५॥**

**तत्रार्वाग्बिलशब्दो विशेषतो नार्थबोधको भवति।  
येन स्वार्थं ब्रूते ग्रहादिसाधारणेन धर्मेण॥६६॥**

**एष इतिवाक्यशेषाद्विशेषतः स्वार्थनिर्णयो भवति।  
तद्वदिहाजामन्त्रः सामान्यार्थप्रदर्शको भवति॥६७॥**

**नात्र प्रधानवाचकशब्दो दृष्टो न दृश्यते लिङ्गम्।  
यदजापदमत्र स्याद्योगेनान्यार्थकं च तद्भवति॥६८॥**

**रूढिश्चाजायां किल दृष्टा नास्मिंस्तथा प्रधानेऽपि।  
ये लोहितादिशब्दास्तेऽपि न सत्त्वादिवाचकाः स्युरिह॥६९॥**

**रूपविशेषपरत्वं लोके वेदे च दृष्टमेतेषाम्।  
मुख्यार्थसंभवे किल गौणार्थो गृह्यते न केनापि॥७०॥**

**तस्मादिदं प्रधानं नाजाशब्देन गृह्यते किंतु।**

***ज्योतिरुपक्रमा तु तथा ह्यधीयत एके॥९॥***

**येयं ज्योतिष्प्रमुखा भूतत्रयलक्षणा जगद्योनिः॥७१॥**

**परमेश्वरपरतन्त्रा या लोहितशुक्लकृष्णवर्णाऽपि।  
छान्दोग्यवाक्यदृष्टा सेयमजा गृह्यतेऽत्र न तदन्या॥७२॥**

**तस्या हि वाक्यशेषे दृष्टोऽसौ लोहितादिगुणयोगः।  
संदिग्धासंदिग्धौ यद्येकत्रैव संगतौ भवतः॥७३॥**

**तत्रासंदिग्धेन हि संदिग्धार्थस्य निगमनं न्याय्यम्।  
तेनाजामन्त्रेऽपि हि भूतत्रयलक्षणा ह्यजा ग्राह्या॥७४॥**

**उपभुज्यते ह्यविदुषा विदुषा संत्यज्यते हि सैवाजा।  
क्षेत्रज्ञभेदसिद्ध्यै विद्वदविद्वत्प्रदर्शनं न कृतम्॥७५॥**

**भेदमनूद्य तयोरिह बन्धविमोक्षव्यवस्थितिः कथिता।  
नन्वत्राजाशब्दो ज्योतिष्प्रमुखां कथं हि बोधयति॥७६॥**

**इह योगरूढिबाधादित्याशङ्का निरस्यते सपदि।**

***कल्पनोपदेशाच्च मध्वादिवदविरोधः॥१०॥***

**योगेन वाऽपि रूढ्या ज्योतिष्प्रमुखां न चायमभिधत्ते॥७७॥**

**सादृश्योपाधिकया कल्पनया ता प्रबोधयत्येषः।  
लोके काचिदजा हि स्याल्लोहितशुक्लकृष्णवर्णाढ्या॥७८॥**

**जनयति सरूपवर्गं तथेयमिति बोधयत्ययं शब्दः।  
तस्मात्काल्पनिकत्वं तत्राजाशब्द एष उपपन्नः॥७९॥**

**मध्वादयश्चशब्दा आदित्यादौ यथोपपन्नाः स्युः।  
तस्मादशब्दतैषा सिद्धा सांख्योचितप्रधानस्य॥८०॥**

**ब्रह्मणि वेदान्तानां समन्वयो निरपवाद एवात्र।  
नन्वत्राजामन्त्रादिह प्रधाने सशब्दता मा भूत्॥८१॥**

**यस्मिन्नितिमन्त्रात्किल सशब्दता स्यादिह प्रधानस्य।  
तस्मिन्मन्त्रे पञ्च हि पञ्चजनास्तद्वदेव चाऽऽकाशः॥८२॥**

**यस्मिन्प्रतिष्ठिताः स्युस्तमेव मन्ये सदाऽहमात्मानम्।  
एवं विद्वानमृतो ब्रह्मामृतरूप एव भूयासम्॥८३॥**

**इत्येवमर्थजातं प्रपञ्चितं पञ्चकद्वयं तत्र।  
तदिदं हि पञ्चविंशतितत्त्वानि स्मृतिगतानि निर्दिशति॥८४॥**

**मूलप्रकृतिरविकृतिर्महदाद्याः प्रकृतिविकृतयः सप्त।  
षोडशकश्च विकारो न प्रकृतिर्न विकृतिश्च पुरुष इति॥८५॥**

**स्मृतिनिर्दिष्टामेव हि तत्त्वानां पञ्चविशतिं ब्रूते।  
रूढिं त्यक्त्वा ज्योतिष्प्रमुखार्थकता ह्यजापदस्योक्ता॥८६॥**

**तद्वज्जनशब्दस्य हि रूढिं परिहृत्य तत्त्वपरता स्यात्।  
मन्त्रान्तरावलम्बात्सांख्यैरुद्भावितामिमां शङ्काम्॥८७॥**

**वारयितुमादृतात्मा चकार मुनिवर्य एतदधिकरणम्।**

***न संख्योपसंग्रहादपि नानाभावादतिरेकाच्च॥११॥***

**सनिबन्धनैव संख्या द्वित्राद्या दृश्यते हि लोकेऽस्मिन्॥८८॥**

**धर्मनिबन्धनविरहे पञ्चत्वाद्या कथं भवेत्संख्या।  
पञ्चपदद्वययोगात्संख्यैव हि पञ्चविंशतिर्लब्धा॥८९॥**

**तावन्मात्रेण कथं तत्त्वानां पञ्चविंशतेर्बोधः।  
जनशब्देन समस्तं पञ्चपदंवा कथं विशेष्यं स्यात्॥९०॥**

**उपसर्जनं हि लोके विशेष्यत्वे न केनचिद्दृष्टम्।  
पञ्चजना इत्येतत्समस्तमेवेह न भवति व्यस्तम्॥९१॥**

**भाषिकवाक्यादस्य ह्येकपदत्वं विनिश्चितं भवति।  
पञ्चजना इत्यस्मात्संख्यालाभे कुतस्तदाकाङ्क्षा॥९२॥**

**संख्याकाङ्क्षाविरहे पञ्चेति पदं पुनर्वृथैव स्यात्।  
इह पञ्च पञ्च पूल्यः स्युरिति च दृष्टा हि सा समाहारे॥९३॥**

**पञ्चजना इत्यत्र तु समास इह कर्मधारयो येन।  
दिक्संख्ये संज्ञायामित्यस्मादिह समास उपदिष्टः॥९४॥**

**संख्याबोधार्थं किल पञ्चपदं जनपदेन न समस्तम्।  
सप्तर्षय इत्यादौ संज्ञायां किल समास उपदिष्टः॥९५॥**

**तद्वदिहापि स्यादिति स पञ्चविंशतिरितः प्रतीयेत।  
सूत्रे ह्यात्माकाशौ तत्त्वान्तःपातिनौ विनिर्दिष्टौ॥९६॥**

**यस्मिन्नितिमन्त्रे खलु तौ पृथगेवोपदर्शितौ भवतः।  
आधारत्वेनाऽऽत्मा ह्याकाशश्चप्रतिष्ठितत्वेन॥९७॥**

**निर्दिष्टौ तस्मात्किल तत्त्वानां पञ्चविंशतेर्भङ्गः।  
तस्मादस्मिन्मन्त्रे निरुक्तसूत्रैकवाक्यताभङ्गात्॥९८॥**

**सेयमयुक्ता शङ्का तत्त्वानां पञ्चविंशतीनां या।  
इह पञ्चजनपदे किल समासविधिना प्रतीयते संज्ञा॥९९॥**

**सेयं प्रतीयमाना संज्ञिनमाकाङ्क्षते हि नियमेन।  
तस्यामाकाङ्क्षायां रूढिबलात्सज्ञिनं प्रबोधयति॥१००॥**

**सोऽयं हि वाक्पशेषः प्राणस्य प्राणमित्युपन्यस्तः।**

***प्राणादयो वाक्यशेषात्॥१२॥***

**यस्मिन्नितिमन्त्रोत्तरमिहोपलब्धो हि वाक्यशेषोऽयम्॥१०१॥**

**तत्र प्राणाश्चक्षुः श्रोत्रं चान्नं च मन इति ह्येते।  
पञ्च पदार्थाः कथितास्त एव मन्त्रे भवन्ति जनाः॥१०२॥**

**जनशब्दः प्राणादिषु कथं प्रवर्तत इतीह नाऽऽशङ्क्यम्।  
भवतां तत्त्वेषु यथा प्राणादिष्वपि तथा प्रवर्तेत॥१०३॥**

**इह सुप्रसिद्धसंनिधिपठितो यो ह्यप्रसिद्धवचनः स्यात्।  
तस्य प्रसिद्धपरता दृष्टाऽन्यत्रोद्भिदादिशब्देषु॥१०४॥**

**जनपदसमार्थकं च प्राणादिषु दृश्यते हि पुरुषपदम्।  
ते वा एते पञ्चेत्यस्मिंस्तस्मान्न कश्चिदिह दोषः॥१०५॥**

**माध्यदिनाश्च ये स्युस्तेषामेते भवन्तु पञ्चजनाः।  
काण्वानां कथमेते प्राणादिषु नाऽऽमनन्ति ये चान्नम्॥१०६॥**

**न हि तत्र पञ्चसंख्या तत्पारे स्यादितीह नाऽऽशङ्क्यम्।**

***ज्योतिषैकेषामसत्यन्ने॥१३॥***

**येषां पाठे चान्न प्राणादिषु नोपलभ्यते तत्र॥१०७॥**

**पूर्वत्र दर्शित यज्ज्योतिष्प्राणादिसमुदये योज्यम्।  
तस्मात्त एव मन्त्रे पञ्चजनाः स्युर्न सांख्यतत्त्वानि॥१०८॥**

**कापिलसूत्रं यदिदं तस्य च मूलं न दृश्यते किमपि।  
तस्माद्यदशब्दत्वं पूर्वोक्तं तच्च निरपवादं स्यात्॥१०९॥**

**ब्रह्मणि वेदान्तानां समन्वयो निरपवाद इति सिद्धम्।  
ब्रह्मणि वेदान्तानां गतिसामान्यं प्रपञ्चितं हि ननु॥११०॥**

**तदनुपपन्न यस्माद्वेदान्तानां विगानमिह दृष्टम्।  
श्रुतिवचनवैपरीत्ये जगज्जनिप्रभृतिकारणत्वमपि॥१११॥**

**तत्रासिद्धं तेन च लक्षणवाक्यं कथं समन्वेति।  
तत्र श्रुतिवचनानि ह्यनेकविधसृष्टिमामनन्त्येवम्॥११२॥**

**आत्मन इति चैका श्रुतिरादावाकाशजन्म निर्दिशति।  
तत्तेजोऽसृजतेतिश्रुतिरादौ जन्म तेजसो वदति॥११३॥**

**स प्राणमसृजतेति श्रुतिरादौ प्राणजन्म निर्दिशति।  
स इमानित्याद्या हि श्रुतिरादौ लोकसृष्टिमुपदिशति॥११४॥**

**तत्कर्तृकां हि सृष्टिं बोधयति श्रुतिरियं सदवेति।  
जगदेतदसत्कर्तृकमुपदिशति श्रुतिरियं ह्यसद्वेति॥११५॥**

**श्रुतयोऽन्या अप्येव सृष्टिं नानाविधां हि कथयन्ति।  
सृष्टिश्रुतिवाक्यानि स्रष्टव्येषु क्रमादिवैचित्र्यात्॥११६॥**

**विप्रतिपन्नानि यतो लक्षणबोधः कथं भवत्येभ्यः।  
जन्मादिकारणत्वं लक्षणमुक्तं हि तस्य यत्पूर्वम्॥११७॥**

**तदसिद्धं चेद्ब्रह्मणि गतिसामान्यं हि दुरुपपादं स्यात्।  
योऽयं प्रधानपक्षे दोषः सोऽयं परात्मपक्षेऽपि॥११८॥**

**इत्याशङ्का निरसितुमिदमधिकरणं प्रपञ्चितं मुनिना।**

***कारणत्वेन चाऽऽकाशादिषु यथाव्यपदिष्टोक्तेः॥१४॥***

**इह सृज्यमानविषये विगानमुपलभ्यते हि वेदेषु॥११९॥**

**स्रष्टरि वेदान्तानां विगानमुपलभ्यते न किंचिदपि।  
ईक्षणपूर्वकमस्य हि कारणतां वर्णयन्ति वेदान्ताः॥१२०॥**

**सत्यं ज्ञानमनन्तं सर्वज्ञं ब्रह्म दर्शयन्ति तथा।  
सोऽकामयतेत्येवं कामयितृत्वं हि तस्य निर्दिष्टम्॥१२१॥**

**अन्यत्रापि तथैव हि तदैक्षतेत्यत्र तद्धिनिर्दिष्टम्।  
मन्त्रान्तरे तदेव हि स ईक्षतेत्यादिवाक्यनिर्दिष्टम्॥१२२॥**

**एवं किलेक्षितृत्वं हीक्षांचक्र इतिवाक्यनिर्दिष्टम्।  
तच्चेतनस्य धर्मो नान्यस्येत्युक्तमेव पूर्वत्र॥१२३॥**

**सर्वज्ञत्वादिकमपि सर्वत्रैव प्रपञ्चितं तस्य।  
ब्रह्मेह यादृशं हि प्रपञ्चितं कारणत्वधर्मेण॥१२४॥**

**मन्त्रान्तरे तथैव ब्रह्म प्रतिपादितं हि सर्वत्र।  
कार्यविगाने सत्यपि कारणमविगीतमेव सर्वत्र॥१२५॥**

**नैतावन्मात्रेण हि लक्षणभङ्गोऽत्र शङ्कितुं शक्यः।  
ब्रह्मैकरूपमेव तु कारणमुपदिश्यते हि वेदान्ते॥१२६॥**

**सत्कर्तृका हि सृष्टिश्छान्दोग्ये या प्रतीयते साऽपि।  
परमात्मकर्तृकैवेत्येवं निर्धारितं हि पूर्वत्र॥१२७॥**

**नन्विह लक्षणमेतद्ब्रह्मणि नैवोपपद्यते यस्मात्।  
असतोऽपि कारणत्वं दर्शयति श्रुतिरियं ह्यसद्वेति॥१२८॥**

***समाकर्षात्॥१५॥***

**असदित्यस्मिन्मन्त्रे निरात्मकं नासदुच्यते किंतु।  
ब्रह्म सदेवासदिति ह्यव्याकृतनामरूपमुपदिष्टम्॥१२९॥**

**यद्यन्यथा हि पूर्वं सत्यज्ञानादिलक्षणं ब्रह्म।  
आकृष्य सम्यगस्य हि कामयितृत्वं च दर्शयत्येव॥१३०॥**

**तस्मात्सृष्टिं विततां निर्दिश्यानन्तरं हि तस्यैव।  
असदित्युपदेशोऽसावसंगतः स्यादतो ह्यसच्छब्दः॥१३१॥**

**ब्रह्म सदात्मकमेव ह्यव्याकृतनामरूपमुपदिशति।  
यत्रासच्छब्दोऽयं छान्दोग्ये दृश्यते सदित्यादिः॥१३२॥**

**सोऽपि स्ववाक्यदर्शितसत्पदयोगात्सदर्थको भवति।  
व्याक्रियतेत्यादौ हि व्याकरणं कर्तृतन्त्रमुपदिष्टम्॥१३३॥**

**सर्वत्र व्याकर्ता परमात्मैवेति वर्णितं श्रुत्या।  
व्याकरवाणीत्यनया तस्मान्नेहास्ति बाधकं किमपि॥१३४॥**

**लक्षणवाक्यविरोधो न केनचिच्छङ्कितुं हि शक्योऽत्र।  
तस्माल्लक्षणवाक्यं ब्रह्मणि परमे समन्वितं भवति॥१३५॥**

**नन्विह लक्षणवाक्यं सकलं ब्रह्मणि समन्वितं कथितम्।  
तदनुपपन्नं यस्मात्कौषीतकिवाक्यमन्यथा दृष्टम्॥१३६॥**

**तत्र च बालाकिरसौ राजानमजातशत्रुमुपयातः।  
तं चोपगम्य सोऽयं बालाकिरजातशत्रुमाहैवम्॥१३७॥**

**ब्रह्म ब्रवाणि त इति हि संबोध्यैनं प्रबोधयामास।  
आदित्ये चन्द्रमसि च योऽसौ पुरुषो भवेत्परात्मेति॥१३८॥**

**तच्छ्रुत्वा राजाऽसौत्वयोक्तमखिलं मृषेति निर्दिश्य।  
एतेषां पुरुषाणां योऽसौ कर्ता हि यस्य तत्कर्म॥१३९॥**

**स हि वेदितव्य इति खलु राजा बालाकिमुपदिदेशेत्थम्।  
तत्र च योऽसौ कर्ता प्राणो वा स्यादथापि जीवो वा॥१४०॥**

**इत्येवं संदेहःकर्मपदश्रवणयोगतो भवति।  
पूर्वमसत्पदमेतत्स्ववाक्यगतसत्पदावलम्बेन॥१४१॥**

**सद्ब्रह्मपरतया तद्वर्णितमत्र तु न साधकं किमपि।  
बालाकिवाक्यदृष्टं ब्रह्मपद तन्न राजवाक्येऽस्ति॥१४२॥**

**तस्मात्प्राणोऽयं स्याद्योऽसौ कर्ता हि दर्शितो राज्ञा।  
चलनात्मकं हि कर्म च तस्योचितमेव वायुरूपतया॥१४३॥**

**पुरुषाणां कर्तृत्वं समष्टिरूपेण युक्तमेवास्य।  
जीवो वाऽयं तस्य च धर्माधर्मात्मकं हि कर्म स्यात्॥१४४॥**

**पुरुषाणां कर्तृत्वं भोक्तृत्वात्तस्य युक्तमेव स्यात्।  
पूर्वोक्तलक्षणं हि प्राणस्यापि प्रदर्शितं ह्यत्र॥१४५॥**

**तस्माल्लक्षणवाक्यंब्रह्मणि कथमिह समन्वितं भवति।  
इत्याक्षेपं निरसितुमिदमधिकरणं प्रदर्शितं मुनिना॥१४६॥**

***जगद्वाचित्वात्॥१६॥***

**यदिदं कर्मपदं तच्चलनात्मककर्मबोधकं न भवेत्।  
एतच्च सुप्रसिद्धं ह्यप्रकृतमशब्दितं च भवति यतः॥१४७॥**

**कर्तृव्यापारं वा क्रियाफलं वा न बोधयत्येतत्।  
कर्तृपदात्तल्लाभे कर्मपदं स्यादिदं हि पुनरुक्तम्॥१४८॥**

**अत्र प्रदर्शितानां पुरुषाणां बोधकं न कर्मपदम्।  
पूर्वोपदर्शितत्वादुभयत्र च लिङ्गवचनवैरूप्यात्॥१४९॥**

**तस्मादिह कर्मपदं योगेन स्वार्थबोधकं वाच्यम्।  
यत्क्रियते तत्कर्मेत्येवं योगेन कार्यपरमेव॥१५०॥**

**जगदेकदेशभूत्या कार्यत्वेन प्रदर्शयन्पुरुषान्।  
प्रादेशिककर्तृत्वाशङ्कां वारयितुमेवमाह पुनः॥१५१॥**

**यन्नामरूपभिन्नं जगदखिलं तत्पदेन निर्दिश्य।  
तदिदं यस्य हि कार्यं स वेदितव्य इति निर्दिशत्येनम्॥१५२॥**

**तस्मादिह कर्मपदं जगत्परं सत्क्रियापरं भवति।  
यः सर्वस्य च जगतः कर्ता सोऽयं भवेत्परात्मैव॥१५३॥**

**सर्वेषां भूतानामित्यस्मिन्वाक्यशेष उपदिष्टम्।  
तद्विज्ञानफलं यन्निरतिशयं ब्रह्म भवति तेनायम्॥१५४॥**

***जीवमुख्पप्राणलिङ्गान्नेति चेत्तद्व्याख्यातम्॥१७॥***

**नन्वत्र वाक्यशेषे बालाकिमसौ बुबोधयिषुरादौ।  
आमन्त्र्य सुप्तपुरुषं प्राणस्याभोक्तृतां प्रदर्शयति॥१५५॥**

**यष्ट्यभिघातोत्थानात्तद्व्यतिरिक्तं च जीवमुपदिशति।  
तत्रैव दर्शितोऽसौ मुख्यप्राणो ह्यथेति वाक्येन॥१५६॥**

**एवं जीवोऽपि तथा निर्दिष्टस्तद्यथेति वाक्येन।  
तस्माज्जीवो वा स्यात्प्राणो वेत्यत्र नैवमाशङ्क्यम्॥१५७॥**

**जीवादिलिङ्गयोगात्तत्तदुपास्तिर्यदा विवक्ष्येत।  
त्रिविधमुपासनमत्र प्रसज्यते तत्तु नैव युक्तमिह॥१५८॥**

**प्राणपदस्य हि वृत्तिः परमात्मनि दर्शितैव पूर्वत्र।  
जीवपरात्मैक्येन हि परमात्मनि जीवलिङ्गमुपपन्नम्॥१५९॥**

***अन्यार्थं तु जैमिनिः प्रश्नव्याख्यानाभ्यामपि चैवमेके॥१८॥***

**जीवपरामर्शोऽयं जीवलक्षणपरात्मबोधपरः।  
प्रश्नव्याख्याने किल परमात्मपरे यतः प्रतीयेते॥१६०॥**

**इति जैमिनिराचार्यो जीवपरामर्शकारणं ब्रूते।  
क्वैष इति वाक्यशेषे प्रश्नोऽयं स्यात्परात्मपरमेव॥१६१॥**

**प्रतिवचनमपि हि दृष्टं यदेतिमन्त्रे परात्मपरमेव।  
अप्येके शाखिन इह वदन्ति बालाकिराजसंवादे॥१६२॥**

**विज्ञानमयं जीवं निर्दिश्य स्वापमुपदिशन्त्यस्य।  
हार्दाकाशे ब्रह्मणि तस्मादिह दर्शितः परात्मैव॥१६३॥**

**अत्र परात्मन एव हि निर्दिष्टं सर्वकारणत्वमपि।  
यदपि च गतिसामान्यं ब्रह्मणि वेदान्तवाक्यनिचयस्य॥१६४॥**

**अनवद्यं हि तदस्मात्कौषीतकिवाक्यमेतदखिलमपि।  
जगतः कारणरूपे ब्रह्मणि परमे समन्वितं भवति॥१६५॥**

**नन्विह बृहदारण्ये मैत्रेयीब्राह्मणे समाम्नातम्।  
पत्युः कामाय पतिः प्रिय इत्यादिकमनेकमात्मपरम्॥१६६॥**

**वाक्यं तत्र प्रथमं मैत्रेयी याज्ञवल्क्यमुनिमाह।  
भगवन्यच्च रहस्यं वेत्सि तदेतन्ममाद्य कथयेति॥१६७॥**

**तच्छ्रुत्वा मुनिवर्योमैत्रेय्यै तदिदमुपदिदेश किल।  
पत्युः कामाय पतिर्न हि प्रियो भवति चाऽऽत्मकामाय॥१६८॥**

**पतिजायापुत्राद्या ये चान्ये भोगसाधनीभूताः।  
आत्मार्थतया सर्वे प्रिया भवन्त्यत्र न स्वकामाय॥१६९॥**

**सोऽयं प्रियतम आत्मा सर्वेषां भोगसाधनानां यः।  
द्रष्टव्यः श्रोतव्यो मन्तव्योऽसौ तथा निदिध्यास्यः॥१७०॥**

**अस्मिन्नात्मनि दृष्टे श्रुते मते तद्वदेव विज्ञाते।  
सर्वमिदं विदितं स्यादिति मैत्रेयीमुवाच मुनिवर्यः॥१७१॥**

**एवं मध्येऽपि तथा श्रुत्या वर्णितमिदं महद्भूतम्।  
तद्वदनन्तमपारं विज्ञानघनः स एव चाऽऽत्माऽयम्॥१७२॥**

**एतेभ्यो भूतेभ्यः समुत्थितस्तान्यनु प्रणश्यति हि।  
तामेवमुपदिदेश हि योऽसावात्मेह दर्शितो मुनिना॥१७३॥**

**स हि किं परमात्मा स्याज्जीवो वाऽयमिति संशयप्राप्तौ।  
पूर्वमुपक्रमवाक्ये ब्रह्मपदश्रुतिबलावलम्बेन॥१७४॥**

**बालाक्यजातशत्र्वोः प्रश्नप्रतिवचनवाक्यमखिलमपि।  
ब्रह्मपरं तद्वर्णितमत्र तु वाक्ये ह्युपक्रमे दृष्टः॥१७५॥**

**प्रियससूचित आत्मा भोक्ताऽयं जीव एव कि न स्यात्।  
यच्च समुत्थानं स्याद्भूतेभ्यस्तदपि जीवलिङ्गं हि॥१७६॥**

**द्रष्टव्यत्वादिकमपि तस्यैवोक्त न चेतरस्य स्यात्।  
सर्वं विदितमिहोक्तं भोक्त्रर्थत्वाच्च भोग्यपरमेव॥१७७॥**

**तस्मादस्मिन्वाक्ये निर्दिष्टो जीव एव न परात्मा।  
इत्याक्षेपं निरसितुमिदमधिकरणं प्रदर्शितं मुनिना॥१७८॥**

***वाक्यान्वयात्॥१९॥***

**योऽसावस्मिन्वाक्ये निर्दिष्टः स खलु भवति परमात्मा।  
यस्मादेतद्वाक्यं परमात्मन्येव सम्यगन्वेति॥१७९॥**

**अत्र ह्युपक्रमे किल मैत्रेयीं याज्ञवल्क्यमुनिराह।  
अमृतत्वस्य त्वाशा वित्तेनानेन काऽपि नास्तीति॥१८०॥**

**येन च वित्तेनाहं न स्याममृतादि तेन वित्तेन।  
किमहं कुर्यामिति सा तत्साधनमेनमिति हि पप्रच्छ॥१८१॥**

**तत्पृष्टेन च मुनिना य एष आत्मा हि सम्यगुपदिष्टः।  
स हि कथमिह जीवः स्यात्परमात्मैवोपदिष्ट इह भवति॥१८२॥**

**ब्रह्मज्ञानादेव ह्यमृतत्वं वर्णयन्ति वेदान्ताः।  
यद्यत्र दर्शितोऽयं न चेत्परात्मा वृथोपदेशः स्यात्॥१८३॥**

**अमृतत्वसाधने किल पृष्टे तत्साधन हि वक्तव्यम्।  
परमात्मानुपदेशे कथमिह तत्साधनं हि कथितं स्यात्॥१८४॥**

**आत्मनि विदिते सर्वं विदितं स्यादिति च यच्च निर्दिष्टम्।  
सर्वात्मके परात्मनि विदिते तदिदं समञ्जसं भवति॥१८५॥**

**यद्येतज्जीवपरं तदेदमिति वाक्यमनुपपन्नं स्यात्।  
बुद्ध्याद्युपाधिको न ह्यनन्ततापारतादिगुणयोगी॥१८६॥**

**यस्येतिवाक्यदर्शितसकलजगत्कारणत्वमपि जीवे।  
असमञ्जसमेव स्यात्तस्मादिह दर्शितः परात्मैव॥१८७॥**

**इदं सर्वं यदितिश्रुतिबोधितसर्वकार्यरूपत्वम्।  
सर्वस्य कारणत्वात्परमात्मन्येव तदपि युक्ततरम्॥१८८॥**

**दुन्दुभ्याद्या अपि ये दृष्टान्ताश्चात्र दर्शिता भूयः।  
तेऽपि च परात्मपक्षं प्रसञ्जयम्त्यत्र न हि ततोऽन्यमपि॥१८९॥**

**आत्मनि विज्ञाते सति निर्दिष्टं यच्च सर्वविज्ञानम्।  
येनाश्रुतमित्यादौ प्रदर्शितं तत्परात्मलिङ्गं हि॥१९०॥**

**तस्मादिह परमात्मा मैत्रेयीब्राह्मणे विनिर्दिष्टः।  
द्रष्टव्यत्वादिकमिह तस्यैव स्यान्न चेतरस्यापि॥१९१॥**

**नन्विह यदि परमात्मा विवक्षितः स्यात्तदेतदसमरसम्।  
पत्यादिसूचितस्य हि भोक्तुर्द्रष्टव्यतादिनिर्वचनम्॥१९२॥**

**यच्च समुत्थानं स्याद्भूतेभ्यो दर्शितं हि तदयुक्तम्।  
परमात्मबोधने किल विज्ञानात्मा यतो निराकाङ्क्षः॥१९३॥**

***प्रतिज्ञासिद्धेर्लिङ्गमाश्मरथ्यः॥२०॥***

**प्रियसूचितस्य भोक्तुर्द्रष्टव्यत्वादिकीर्तनं यत्स्यात्।  
सर्वं विदितं भवतीत्येवंरूपा हि या प्रतिज्ञा स्यात्॥१९४॥**

**तस्याः सिद्धेः सूचकलिङ्गमिति ह्याश्मरथ्य आचार्यः।  
जीवपरमात्मनोरिह भेदाशङ्कां भृशं निवर्त्य किल॥१९५॥**

**साधयति तां प्रतिज्ञां तदिदं लिङ्गमिति सूत्रवाक्यार्थः।  
यदि च तयोर्भेदः स्यात्तदा प्रतिज्ञा हि बाधितैव स्यात्॥१९६॥**

***उत्क्रमिष्यत एवंभावादित्यौडुलोभिः॥२१॥***

**ज्ञानध्यानाभ्यामिह विवेकविज्ञानसुप्रसन्नस्य।  
देहेन्द्रियसंघातादुच्चिक्रमिषोः परात्मभावेन॥१९७॥**

**प्रियसूचितस्य भोक्तुर्निर्देशोऽसावुपक्रमे सफलः।  
इत्यौडुलोमिरार्यो भोक्तृग्रहणं हि सफलयत्यादौ॥१९८॥**

***अवस्थितेरिति काशकृत्स्त्रः॥२२॥***

**इह चोपक्रमवाक्ये प्रियादिसंसूचितस्य भोक्तुरयम्।  
द्रष्टव्यतानिर्देशः सकलोऽयं सफल एव न विरुद्धः॥१९९॥**

**परमात्मनो यदा स्याद्भिन्नो भोक्ता तदा हि विफलं स्यात्।  
यत इह परमात्माऽसाववस्थिता भोक्तृभावमालम्ब्य॥२००॥**

**तत एतस्मिन्वाक्ये न कोऽपि दोष इति काशकृत्स्नमुनिः।  
तस्मादेतद्वाक्यं ब्रह्मणि परमे समन्वितं भवति॥२०१॥**

**नन्विह वेदान्तानां ब्रह्मणि परमे समन्वयः कथितः।  
बुद्ध्यारूढे वस्तुनि तात्पर्यस्यावधारणं मत्वा॥२०२॥**

**बुद्ध्यारोहार्थं किल लक्षणमुक्तं हि तस्य पूर्वत्र।  
तदपि च लक्षणमस्य हि जगतो जन्मादिकारणत्वं हि॥२०३॥**

**किमुपादानं तत्त्वं किं वा तत्स्यान्निमित्ततारूपम्।  
इत्येतन्निर्णेतुं सपदि विचारः प्रवर्तितो मुनिना॥२०४॥**

**लक्षणसूत्रानन्तरमयं विचारस्तु कर्तुमुचितः स्यात्।  
निर्धारिततात्पर्यैर्वेदान्तैस्तस्य निर्णयार्थं हि॥२०५॥**

**अध्यायान्ते तस्य हि विचार एष प्रवर्तितो मुनिना।  
जन्मादिकारणत्वं निमित्ततारूपमत्र युक्तं हि॥२०६॥**

**ईक्षणपूर्वकमेव हि कारणतां दर्शयन्ति वेदान्ताः।  
सा कर्तृता स्वरूपनिमित्तत्तायां हि पयवस्थेत॥२०७॥**

**यत ईश्वरत्वमस्य प्रसिद्धमस्मान्निमित्तता युक्ता।  
वैवस्वतादिषु परं राजानुकूल्ये निमित्तता दृष्टा॥२०८॥**

**यदिचेन्निमित्तताऽस्य हि जगत उपादानमन्यदिह वाच्यम्।  
कार्यानुरूपमेव हि दृष्टमुपादानकारणं लोके॥२०९॥**

**जगदिदमचेतनं स्यात्तदुपादानं च तादृश भवति।  
त्रिगुणात्मकं प्रधानं ह्यचेतनं भवति जगदुपादानम्॥२१०॥**

**तस्मात्परात्मलक्षणमचेतनेऽस्मिन्भवेत्प्रधानेऽपि।  
इत्याशङ्कां निरसितुमिदमधिकरणं प्रदर्शितं मुनिना॥२११॥**

***प्रकृतिश्चप्रतिज्ञादृष्टान्तानुपरोधात्॥२३॥***

**जिज्ञास्यं ब्रह्मैतज्जगन्निमित्तं च जगदुपादानम्।  
नोचेत्तथा प्रतिज्ञादृष्टान्तावत्र कुण्ठितौ स्याताम्॥२१२॥**

**ब्रह्म जगतो यदा स्यान्निमित्तमात्रं तदा तयोर्भेदात्।  
ब्रह्मणि विदिते सर्वं विदितं स्यादिति हि या प्रतिज्ञा सा॥२१३॥**

**उपरुध्येत यदा तज्जगत उपादानकारणं भवति।  
ब्रह्माभेदाज्जगतस्तदा प्रतिज्ञा समर्थिता भवति॥२१४॥**

**ब्रह्म यदि केवलं स्याज्जगत उपादानकारणं हि तदा।  
कर्तर्यन्यस्मिन्सति तदनुपपन्नं हि सर्वविज्ञानम्॥२१५॥**

**तस्मादुभयविधं स्याज्जगतो जन्मादिकारणत्वं हि।  
उक्तार्थकाच्चशब्दात्समर्थितं भवति सर्वविज्ञानम्॥२१६॥**

**दृष्टान्ताश्च मृदाद्या यदेतिवाक्ये प्रदर्शितास्तेऽपि।  
प्रथयन्ति कारणत्वं प्रकृतित्वात्मकमतोऽत्र न विरोधः॥२१७॥**

**शाखान्तरे प्रतिज्ञादृष्टान्तावेतदर्थकौ भवतः।  
तस्मात्परमात्माऽयं प्रकृतिः कर्ता च भवति नैकतरम्॥२९८॥**

***अभिध्योपदेशाच्च॥२४॥***

**सोऽकामयत बहु स्यामित्येवं तैत्तिरीयकं वाक्यम्।  
आध्यानपूर्विका हि प्रवृत्तिरत्रोपलभ्यते तस्य॥२१९॥**

**तत्राभिध्यानस्य प्रतीयते स्वात्मगोचरत्वं हि।  
ध्यातृत्वात्कर्तृत्वं ध्येयत्वात्प्रकृतिताऽपि तस्य स्यात्॥२२०॥**

***साक्षाच्चोभयाम्नानात्॥२५॥***

**छान्दोग्ये किल दृष्टं सर्वाणि ह वेति वाक्यमात्मपरम्।  
इतरानपेक्षता किल बोधयति ह्येवकार इह पठितः॥२२१॥**

**तेनेतरानपेक्षसृष्टिप्रलयौ परात्मनः कथितौ।  
कर्तृत्वप्रकृतित्वेतस्माद्वाक्यात्परात्मनो लब्धे॥२२२॥**

***आत्मकृतेः परिणामात्॥२६॥***

**आत्मानं स्वयमकरोदित्येवं तैत्तिरीयवाक्यमिह।  
स्वयमकुरुतेतिवाक्यात्कर्तृत्वं तस्य भवति निर्दिष्टम्॥२२३॥**

**आत्मानमित्यनेन प्रकृतित्वं तस्य दर्शितं भवति।  
कर्मत्वं कर्तृत्व कथमेकस्यैव भवति हीत्येतत्॥२२४॥**

**परिणामादित्यस्मान्निरस्यते सपदि सूत्रशेषेण।  
परिणमयत्यात्मानं स्वशक्तियोगेन हि परात्मेति॥२२५॥**

***योनिश्चहि गीयते॥२७॥***

**सर्वज्ञः परमात्मा योनिरयं गीयते हि वेदान्तैः।  
यत्तदिति चैवमाद्यैर्वाक्यैर्यद्भूतयोनिमित्यन्तैः॥२२६॥**

**तद्वाक्यमध्यपठितैर्विभूमित्येतैर्हि कर्तृता लब्धा।  
तत्रैव योनिशब्दात्प्रकृतित्वं चापि लभ्यते तस्य॥२२७॥**

**जन्मादिकारणत्वं यदुभयविधमत्र दर्शितं तच्च।  
सत्यज्ञानानन्ते परमात्मन्येव समुचितं भवति॥२२८॥**

***एतेन सर्वे व्याख्याता व्याख्याताः॥२८॥***

**इह च प्रधानवादः प्रत्यासन्ने हि वेदवादस्य।  
शिष्टैश्चपरिगृहीतो वैदिकलिङ्गोपबृहितश्चापि॥२२९॥**

**तस्मात्तत्प्रतिषेधे यत्नोऽपि ततः कृतो हि सूत्रकृता।  
तत्प्रतिषेधकलिङ्गैरन्ये वादाश्चनिरसिता एव॥२३०॥**

**तत्रापि तुल्यमेतद्यदशब्दत्वं ह्युदाहृतं लिङ्गम्।  
अत्र पदाभ्यासोऽयं ह्यध्यायसमाप्तिमेव बोधयति॥२३१॥**

**शारीरकमीमांसा मुनिना व्यासेन विरचिता सेयम्।  
चतुरध्यायी तस्या प्रथमो योऽसौ समन्वयाध्यायः॥२३२॥**

**तत्र चतुर्थे पादे सूत्रार्थोयश्च भाष्यकारोक्तः।  
आर्यावृत्तैरमलैः प्रकाशितो जयतु सोऽयमनवद्यः॥२३३॥**

**शारीरकमीमांसाप्रथमाध्यायस्थसकलसूत्रार्थः।  
श्रीभाष्यकारदर्शिततरणिं संश्रित्य वर्णितः सोऽयम्॥२३४॥**

**भाष्यार्थरत्नमाला वैयासकिसूत्रजालसंग्रथिता।  
भगवति परमानन्दे समर्पिता जयतु जगति निरवद्या॥२३५॥**

**इति प्रथमाध्यायस्य चतुर्थः पादः समाप्तः॥४॥**  
**—————**

**इति प्रथमाध्यायः समाप्तः॥१॥**  
***——————***

**अथ द्वितीयाध्यायस्य प्रथम पादः।**  
**—————**

**प्रथमेऽध्याये जगतो जन्मस्थित्यन्तकारणं ब्रह्म।  
जन्माद्यस्येत्याद्यैः सूत्रैरुपदर्शितं हि सूत्रकृता॥१॥**

**व्यापित्वं नित्यत्वं सर्वज्ञत्व तथाऽद्वयत्वमपि।  
सूत्रेण शास्त्रदृष्ट्या त्वित्याद्येनोपदर्शितं मुनिना॥२॥**

**ये च प्रधानवादास्तथाऽणुवादाश्च ये च विख्याताः।  
ते चाऽऽनुमानिकादिकसूत्रैरश्रौतभावपरिभूताः॥३॥**

**सकलनिगमान्तवचसामुपक्रमाद्यैः समन्वयोऽभिहितः।  
ब्रह्मण्युपास्यरूपे विज्ञेये सच्चिदादिपदलक्ष्ये॥४॥**

**ननु सकलश्रुतिवचसां ब्रह्मणि योऽसौ समन्वयोऽभिहितः।  
स्मृत्यनवकाशदोषादसमञ्जस एव सोऽयमाभाति॥५॥**

**न हि कपिलस्मृतिवचसां कर्मण्यवकाशलेशशङ्काऽपि।  
सम्यग्दर्शनमेव हि फलं समुद्दिश्य तानि रचितानि॥६॥**

**न ह्येतादृशवचसामप्रामाण्यं हि शङ्कितुं शक्यम्।  
तेन च तदानुगुण्याच्छ्रुतिवचसामिह समन्वयो वाच्यः॥७॥**

**तस्माद्वेदान्तानां समन्वयो नेह भवति युक्ततमः।  
इति खलु विरोधशङ्कां परिहर्तुं विषयविषयितारूपाम्॥८॥**

**संगतिमालम्ब्येमामध्यायोऽय द्वितीय आरब्धः।  
अज्ञाते विषये न हि विरोधशङ्का समाधियोगो वा॥९॥**

**इत्यविरोधाध्याये समन्वयानन्तरत्वमुचितमिति।  
निश्चित्य सकलमर्थं चकार मुनिवर्य एतदधिकरणम्॥१०॥**

***स्मृत्यनवकाशदोषप्रसङ्ग इति चेन्नान्य-  
स्मृत्यनवकाशदोषप्रसङ्गात्॥१॥***

**सांख्यस्मृतिवचनानां न्यायाभासोपबृंहितत्वमिति।  
प्रथमे तावत्पादे प्रत्यधिकरणं निरूप्यते भूयः॥११॥**

**स्मृतिरिह तन्त्राख्या या कपिलादिमहर्षिभाषिता सा हि।  
तदनुगुणाश्च स्मृतयः समर्थयन्ति प्रधानकारणताम्॥१२॥**

**न हि तासामवकाशः कथयितुमन्यत्र केनचिच्छक्यः।  
मन्वादिस्मृतिवचसां वर्णाश्रमधर्मनिर्णयार्थतया॥१३॥**

**कर्मण्यवकाशः स्यादिह च तथा नैव कर्मपरता स्यात्।  
गुणपुरुषान्तरबोधान्निःश्रेयसमिति वदन्ति कपिलाद्याः॥१४॥**

**ब्रह्मणि वेदान्तानां समन्वयो यश्च दर्शितः पूर्वम्।  
स्मृत्यनवकाशदोषे जाग्रति स कथं हि संस्थितिं यायात्॥१५॥**

**तस्मात्स्मृत्यनुसाराच्छ्रुत्यन्तानां समन्वयो युक्तः।  
नोचेद्वेदान्तानामप्रामाण्यं हि दुर्निवारं स्यात्॥१६॥**

**इति चेन्मैवमिहापि हि दोषोऽयं दुर्निवार एव स्यात्।  
स्मृत्यनवकाशदोषाद्वेदान्ताश्च प्रधानवादपराः॥१७॥**

**मन्वादिस्मृतिवचसामवकाशो नोपलभ्यते तत्र।  
यश्चायमन्तरात्मा क्षेत्रज्ञश्चेति कथ्यते विबुधैः॥१८॥**

**यच्चाव्यक्तं त्रिगुणं तस्मादुत्पन्नमुपदिशत्यन्या।  
मनुना च सर्वभूतेष्वात्मानं चाऽऽत्मनीह भूतानि॥१९॥**

**पश्यन्स आत्मयाजी स्वाराज्यं गच्छतीति निर्दिष्टम्।  
एवमिह भारतादावयमेवार्थः प्रदर्शितो भूयः॥२०॥**

**तव मम चान्तर्यामी ये चान्यदेहसंस्थिताः सर्वे।  
सर्वेषामपि तेषां साक्षी न हि गृह्यते स जडधीभिः॥२१॥**

**सोऽयं हि विश्वमूर्धा विश्वभुजो विश्वपाच्च विश्वाक्षः।  
अनुसरति सर्वभूतेष्वयमात्मा स्वैरचारिमर्यादाम्॥२२॥**

**इत्यादिवचनजातैः सर्वज्ञत्वादिगुणगणोपेतः।  
आदिष्टः परमात्मा नियामकत्वेन न प्रधानमपि॥२३॥**

**आपस्तम्बाद्यैरपि पर एवाऽऽत्मा हि जगदुपादानम्।  
तस्मात्कायाः प्रभवन्तीत्याद्यैवर्णितं हि भूयोऽपि॥२४॥**

**तस्मात्स्मृतिवचनानां श्रुत्यनुसारात्प्रमाणता वाच्या।  
श्रुतिविपरीतार्थानामप्रामाण्यं हि कपिलवाक्यानाम्॥२५॥**

**प्रथमे तन्त्रे चैवं जैमिनिना सूत्रितं हि सूत्रकृता।  
असति विरोधे श्रुत्या स्मृतेः प्रमाणत्वमितरथा नेति॥२६॥**

**कपिलस्मृतिवचसामिह मूलं नैवोपलभ्यते क्वापि।  
निर्मूलैरेतैरिह कथं विरोधः समन्वये श्रौत॥२७॥**

**ननु कपिलस्मृतिवचसामप्रामाण्यं न शङ्कितुं शक्यम्।  
यस्मादृषिप्रसूतं कपिलमितिश्रुतिरिमं हि वर्णयति॥२८॥**

**यस्य ज्ञानातिशयं श्रुतिरियमेवं हि वर्णयत्यमलम्।  
तद्वचसां हि विरोधे श्रौतः कथमिह समन्वयो भवति॥२९॥**

**इति शङ्काऽत्र न कार्या यदयं कपिलो न मन्त्रनिर्दिष्टः।  
सुगतसुतविलयकर्ता भगवान्कपिलो हि मन्त्रनिर्दिष्टः॥३०॥**

**स च खलु न सूत्रकर्ता किं त्वन्यस्तेन तन्निराक्रियते।  
न हि शब्दमात्रसाम्यादभिलषितार्थाः क्वचिच्च सिध्यन्ति॥३१॥**

**स्मृत्यनवकाशदोषस्तस्मादिह नैव शङ्कितुं शक्यः।  
श्रौते समन्वयेऽस्मिन्विरोधशङ्काऽपि दूरवर्तैव॥३२॥**

**नन्वीक्षत्यधिकरणे प्रधानवादो हि निरसितः पूर्वम्।  
कथमिह पुनराशङ्कासंजातैषेति नैवमाशङ्क्यम्॥३३॥**

**परतन्त्रप्रतिभाः स्युः प्रायेण जना हि वेदवाक्यार्थम्।  
निश्चेतुमस्वतन्त्राः स्मृतिषु प्रख्यातकर्तृकास्वेव॥३४॥**

**बहुमानाद्विश्वस्युर्नास्मद्व्याख्यानसरणिषु ह्येते।  
अत इह तत्स्मृतिवचसामसारतां वक्तुमयमुपन्यासः॥३५॥**

***इतरेषां चानुपलब्धेः॥२॥***

**यानीतराणि सांख्यैर्महदादीनि प्रधानकार्याणि।  
निर्दिष्टान्येतानि हि लोके वेदे च नोपलभ्यन्ते॥३६॥**

**भूतेन्द्रियाणि तावल्लोके वेदे च सुप्रसिद्धानि।  
तद्विषयस्मृतिरपि या प्रमाणमिति सा हि नो निराक्रियते॥३७॥**

**महदादीनि हि लोके वेदे न क्वापि चोपलभ्यन्ते।  
षष्ठेन्द्रियार्थकल्पान्यत्र स्मृतिरपि कथं प्रमाणं स्यात्॥३८॥**

**क्वचिदिह तत्परमिव यन्महदादिपदं हि दृश्यते वेदे।  
तच्चातत्परमिति खलु निर्दिष्टं ह्यानुमानिके सूत्रे॥३९॥**

**यदि कार्यस्य स्मरणं न चेत्प्रमाणं हि कारणस्य स्यात्।  
तत्कथमिह प्रमाणं तत्र स्मृत्यनवकाशदोषः स्यात्॥४०॥**

**सांख्यस्मृतिबाधेऽपि हि तदुक्तयुक्त्यादिबाधनं नेति।  
नेयं शङ्का कार्या तदुत्तरत्रोपवर्ण्यते येन॥४१॥**

**नन्विह वेदान्तानां समन्वये हि प्रधानवादेन।  
न भवतु विरोधशङ्का योगस्मृत्या तु सैव जागर्ति॥४२॥**

**इति शङ्कां वारयितुं सोत्कण्ठो बादरायणाचार्यः।  
पूर्वोपदिष्टमेव न्यायं त्वत्रापि सम्यगतिदिशति॥४३॥**

***एतेन योगः प्रत्युक्तः॥३॥***

**यस्मादिह प्रधानं महदादीन्यपि च वेदबाह्यानि।  
निर्दिष्टान्यत्रापि हि तस्माद्योगोऽपि निरसितो भवति॥४४॥**

**नन्वयमतिदेशः किल निरर्थको भाति नात्र फलदेशः।  
सामान्यन्यायत्वाद्योगः पूर्वेण निरसितो येन॥४५॥**

**नायं दोषो यस्माद्योगोऽसौ वेदवाक्यनिर्दिष्टः।  
श्रोतव्यो मन्तव्यस्तथा निदिध्यासितव्य इत्येवम्॥४६॥**

**श्वेताश्वतरादौ हि त्रिरुन्नतं स्थाप्य सममिति प्रथितम्।  
योगविधानपरं किल बहुप्रपञ्चं हि वाक्यमुपलब्धम्॥४७॥**

**लिङ्गानि वैदिकान्यपि योगपराणि स्फुटं प्रतीयन्ते।  
तां योगमित्यधीते मन्त्रे विद्यामिति प्रसिद्धेऽपि॥४८॥**

**अथ तत्त्वदर्शनस्योपायो योग इति योगशास्त्रेऽपि।  
सम्यग्दर्शनकारणभावाद्योगो हि दर्शितो भवति॥४९॥**

**संप्रतिपन्नार्थत्वाद्योगस्मृतिरनपवदनयोग्या स्यात्।  
इत्यभ्यधिका शङ्का निरस्यते सपदि चातिदेशेन॥५०॥**

**क्वचिदपि संप्रतिपत्तौ विप्रतिपत्तिः क्वचिद्यतो दृष्टा।  
अध्यात्मगोचरानुस्मृतिषु च बहुधा सतीष्वपि ह्यनयोः॥५१॥**

**मुनिना तु सांख्ययोगस्मृत्योर्यत्नः कृतो निराकरणे।  
यस्माच्च सांख्ययोगौपुरुषार्थकराविति प्रसिद्धौ हि॥५२॥**

**शिष्टैश्चपरिगृहीतौ लिङ्गेनाऽऽम्नायचोदितेनेद्धौ।  
अयमर्थस्तत्कारणमितिमन्त्रे सांख्ययोगयोर्दृष्टः॥५३॥**

**श्रुतिनिरपेक्षेण न तत्सांख्यज्ञानेन योगमार्गेण।  
निःश्रेयसमधिगम्यत इति हि निराकरणमेतयोर्भवति॥५४॥**

**आत्मैकत्वज्ञानादन्यन्मोक्षैकसाधनं नेति।  
स्फुटतरमिह बाधयति श्रुतिरेषा विश्रुता तमेवेति॥५५॥**

**यस्मात्सांख्या योगा नाऽऽत्मैकत्वं वदन्ति तेनैते।  
श्रुतिबाह्य इति मत्वा सूत्रकृतैतन्मतं निराक्रियते॥५६॥**

**तत्कारणमितिमन्त्रे निर्दिष्टः सांख्ययोगशब्दोऽपि।  
वैदिकमेव ज्ञानं ध्यानं ब्रूते न हि स्मृतिप्रथितम्॥५७॥**

**येनाऽऽसन्नविरोधो न भवति सांख्यैस्तथैव योगैश्च।  
योऽसौ संप्रतिपन्नो वेदान्तैः सोऽद्य नो निराक्रियते॥५८॥**

**योऽयमसङ्गो हीतिश्रुत्युक्तः पुरुष एव सांख्योक्तः।  
योगोक्तमथ परिव्राडितिश्रुतीरितनिवृत्तिनिष्ठत्वम्॥५९॥**

**तदुभयमिष्यत एव ह्यविरुद्धं येन वेदवाक्यानाम्।  
प्रतिवक्तव्यान्येवं तर्कस्मरणानि यानि चान्यानि॥६०॥**

**तस्मात्स्मृतिवाक्यैरिह विरोधशङ्कावकाशपरिहारात्।  
ब्रह्मणि वेदान्तानां समन्वयो निरपवाद इति सिद्धम्॥६१॥**

**नन्वत्र स्मृतिवचनैराक्षेपे परिहृतेऽपि पुनरन्यः।  
तर्कनिमित्तः सोऽयं विरोध इह दुर्निवार एव स्यात्॥६२॥**

**धर्म इवाऽऽम्नायोऽसावनपेक्षोऽत्रेति नैवमाशङ्क्यम्।  
धर्मस्यासिद्धत्वात्स च न हि मानान्तराणि संस्पृशति॥६३॥**

**ब्रह्म च सिद्ध यस्मान्मानान्तरवेद्यभावमुपयाति।  
इत्याम्नायसमन्वयमिह पुनराक्षिपति तर्कसाधनतः॥६४॥**

***न विलक्षणत्वादस्य तथात्वं च शब्दात्॥४॥***

**दृष्टानुसारतोऽसावदृष्टमर्थं समर्पयन्ती या।  
युक्तिर्हि संनिकृष्टा श्रुतिरनुभूतेस्तु विप्रकृष्टैव॥६५॥**

**अनुभूत्यवसानं यद्ब्रह्मज्ञानं हि मोक्षफलकं स्यात्।  
भवति तदेवाविद्यानिवर्तकं न हि परोक्षविज्ञानम्॥६६॥**

**दर्शनसाधनमेतन्मननं श्रवणातिरिक्तमुपदिशति।  
श्रोतव्य इति श्रुतिरप्यावश्यकता हि तेन तर्कस्य॥६७॥**

**तस्मात्तर्कविरोधान्न ब्रह्मप्रकृतिकं हि जगदेतत्।  
यस्मादचेतनं तत्सुखदुःखाकुलमशुद्धमाभाति॥६८॥**

**ब्रह्म त्वानन्दघनं शुद्धं च स्वप्रकाशचिन्मात्रम्।  
प्रकृतिविकारात्मकता विरूपयोः कथमियं भवति॥६९॥**

**न हि रुचकादिविकारा मृदुपादाना भवन्ति लोकेऽस्मिन्।  
ये च शरावाद्या अपि न सुवर्णप्रकृतिका हि दृश्यन्ते॥७०॥**

**यस्माज्जगदिदमखिलं सुखदुःखान्वितमचेतनं तस्मात्।  
सुखदुःखाकलितस्य ह्यचेतनस्यैव कार्यमिह भवति॥७१॥**

**जगदिदमचेतनं सत्स्यादुपकरणं हि चेतनस्यैतत्।  
न हि सत्युभयोरुपकृतिरिह कस्यचित्केनचिद्भवति॥७२॥**

**लोके न हि प्रदीपावन्योन्यस्योपकरणतामेतः।  
उपकृतिरिह चेतनयोरन्योन्यं स्वामिभृत्ययोर्यद्वत्॥७३॥**

**कार्यं करणं चेतनमप्युपकरणं हि भोक्तुरिति चेन्न।  
न हि लोके केवलयोश्चेतनयोरुपकृतिः क्वचिद्दृष्टा॥७४॥**

**स्यात्स्वामिभृत्ययोरप्यचेतनांशस्य चेतनोपकृतिः।  
बुद्ध्याद्यचेतनांशे भवति हि तद्वच्च चेतनोपकृतिः॥७५॥**

**पुरुषाश्चाकर्तारो निरतिशयाश्चेतना विनिर्दिष्टाः।  
तस्मान्नैतेषामिह परस्परं चोपकारिता भवति॥७६॥**

**न ब्रह्मप्रकृतिकमिह जगदेतत्तद्विलक्षणं येन।  
मृत्पाषाणानामपि चैतन्यं स्याद्यदा तदैवं स्यात्॥७७॥**

**ननु सुप्तमूर्छितादौ चैतन्यं सदपि भवति न व्यक्तम्।  
तद्वन्मृदादिकाना चैतन्यं नो विभाव्यत सदपि॥७८॥**

**चेतनविलक्षणत्वं जगतः कथमिति हि नैवमाशङ्क्यम्।  
एवमपि चास्य जगतो विलक्षणत्वं हि दुर्निवारमिति॥७९॥**

**ब्रह्म च शुद्धं जगदिदमशुद्धमुपदिश्यत हि शास्त्रेषु।  
इति शुद्ध्यशुद्धिलक्षणविलक्षणत्वं तु जगति दुर्वारम्॥८०॥**

**तस्मादचेतनस्य हि कार्यं जगदेतदखिलमपि वाच्यम्।  
तदिहाचेतनमेतत्प्रधानमनुरूपकारणं जगतः॥८१॥**

**चेतनविलक्षणत्व जगतः कथयति हि शब्द एवायम्।  
सच्च त्यच्च निरुक्तं तथाऽनिरुक्तं च भवति विज्ञानम्॥८२॥**

**तद्वदविज्ञानमिति ब्रूते चेतनविलक्षणत्वं हि।  
तस्मादचेतनं स्याज्जगन्न हि ब्रह्म जगदुपादानम्॥८३॥**

**ननु चेतनत्वमपि किल मृदादिकाना तथेन्द्रियाणां च।  
श्रूयत एव हि मन्त्रे मृदब्रवीदिति च ते ह वाचमिति॥८४॥**

***अभिमानिव्यपदेशस्तु विशेषानुगतिभ्याम्॥५॥***

**प्रकृताशङ्कां निरसितुमयं तुशब्दो हि सूत्रनिर्दिष्टः।  
न हि खलु मृदब्रवीदित्यनया श्रुत्या मृदादिकानां स्यात्॥८५॥**

**चेतनता ह्यभिमानिव्यपदेशोऽसौ न भूतमात्रस्य।  
वागाद्यभिमानिन्यो ह्यभिमानिन्यो मृदादिकानां याः॥८६॥**

**तास्तु खलु चेतनाः स्युर्व्यपदिश्यन्ते हि वदनकृत्येषु।  
यस्माद्भोक्तृृणामपि तथैव भूतेन्द्रियादिकानां च॥८७॥**

**चेतनताचेतनताप्रविभागोऽयं हि पूर्वमुपदिष्टः।  
सर्वस्य चेतनत्वेप्रविभागोऽयं हि दुरूपपादः स्यात्॥८८॥**

**कौषीतकिवाक्ये किल दृष्टो यः प्राणवाक्यसंवादः।  
तत्र च कारणशङ्का निवर्तिता देवतादिशब्देन॥८९॥**

**सर्वत्र देवताः खल्वभिमानिन्यस्तथैव चानुगताः।  
मन्त्रार्थवादवाक्येष्ववगम्यन्ते तथेतिहासादौ॥९०॥**

**अग्निर्वागितिमन्त्रः करणानुगतां हि देवता ब्रूते।  
अभिमानिव्यपदेशं ते ह प्राणा इति श्रुतिर्वक्ति॥९१॥**

**तत्तेज ऐक्षतेति श्रुतिरपि सद्रूपदेवताया हि।  
स्वविकारानुगताया ईक्षा व्यपदिश्यते न चान्यस्व॥९२॥**

**यस्माद्ब्रह्मविलक्षणमिदं जगद्दृश्यते हि लोकेऽस्मिन्।  
तत्प्रकृतिकमिह न स्यादित्याशङ्कां निराकरोति मुनिः॥९३॥**

***दृश्यते तु॥६॥***

**अत्र तुशब्दो योऽसावाक्षेपं निरसितुं प्रवृत्तो हि।  
ब्रह्मविलक्षणमेतज्जगन्न तत्प्रकृतिकं भवेदितिआह॥९४॥**

**यदिदं दूषणमुक्तं तदत्र पक्षे पदं न विदधाति।  
अत्र च विलक्षणत्वं यत्किंचिद्वाऽथ सर्वतो वा स्यात्॥९५॥**

**किंचिद्वैलक्षण्यं प्रतिकूलं प्रकृतिविकृतिभावे चेत्।  
पुरुषशरीरादिह किल कशनखानां कथं भवेज्जन्म॥९६॥**

**इह चेतनं प्रसिद्धं पुरुषशरीर ह्यचेतनान्येव।  
केशनखादीनि ततस्तत्प्रकृतिकता कथं हि तेषां स्यात्॥९७॥**

**तद्वच्च वृश्चिकानामुत्पत्तिर्भवति गोमयादिभ्यः।  
ते चेतनाः प्रसिद्धा अचेतनान्येव गोमयादीनि॥९८॥**

**ननु \[च\]शरीरमचेतनमचेतनान्यव गोमयादीनि।  
न विलक्षणता तेषामतो भवेत्प्रकृतिविकृतिभावा हि॥९९॥**

**तद्वच्च वृश्चिकानां गात्राणि भवन्त्यचेतनान्यव।  
गोमयकार्याणि यतो न विरोधः प्रकृतिविकृतिभावे स्यात्॥१००॥**

**इति चद्विलक्षणत्वं तथाऽपि दुर्वारमेतयोर्भवति।  
एकं हि चेतनस्याधिष्ठान स्यात्तथा न चान्यत्स्यात्॥१०१॥**

**इति खलु वैलक्षण्यं परिहर्तुं नैव केनचिच्छक्यम्।  
वैलक्षण्ये च कथं तयोर्भवेत्प्रकृतिविकृतिभावोऽपि॥१०२॥**

**सर्वात्मना हि तच्चेद्वैलक्षण्यं हि बाधकं प्रकृते।  
नैतज्जगति यतोऽयं सत्तारूपश्च धर्म उभयत्र॥१०३॥**

**चैतन्यानन्वितमिति जगन्न चेतनावकार इति चन्न।  
चेतनकारणवादे दृष्टान्तो नात्र विद्यते कश्चित्॥१०४॥**

**सर्वस्य जनिमतः किल जगतः प्रकृतिर्हि चेतनं तत्र।  
दृष्टान्तमन्तरेण ह्ययमाक्षेपो न शङ्कितुं शक्यः॥१०५॥**

**पक्षातिरिक्त एव हि दृष्टान्तानैव पक्षकुक्षिस्थः।  
कारणगुणसंक्रमण कासर्वत्र दृष्टमिति मत्वा॥१०६॥**

**चैतन्यं कार्ये स्यादिति शङ्काऽप्यत्र नैव कर्तव्या।  
अण्वादिकारणत्वे दोषोऽयं दुर्निवार एव स्यात्॥१०७॥**

**तत्र च योऽसौ न्यायः स एव चात्रापि निर्णये हेतुः।  
चेतनकार्यत्वे स्याज्जगतश्चैतन्यमिति तु नाऽऽशङक्यम्॥१०८॥**

**न विभाव्यते कदाचित्स्वगता धर्मो हि सुप्तमूर्च्छितयोः।  
तद्वदिहापि स्यादिति दोषो न ब्रह्मकारणत्वे स्यात्॥१०९॥**

**यदपि च वलक्षण्यं जगत्यशुद्धत्वधर्मयोगेण।  
अविभावितत्वमूलकमखिलं स्यान्नैव वस्तुवृत्तमपि॥११०॥**

**चेतनकारणतायामेतद्बाधकमुदाहृतं न भवेत्।  
श्रुतिरपि तदैक्षतेति प्रथयति सत्यादिलक्षणं ब्रह्म॥१११॥**

**जगतः कारणमिति खल्वस्य च सर्वात्मकत्वमुपदिशति।  
या खलु मननं श्रवणव्यतिरेकेण श्रुतिः प्रदर्शयति॥११२॥**

**तर्कावश्यकतायां समानमिति हि प्रपञ्चितं नैतत्।  
यत इह केवलतर्को न भवति कस्यापि निर्णये हेतुः॥११३॥**

**नैषा तर्केणेतिश्रुतिरिममर्थं प्रदर्शयत्येवम्।  
जगतः कारणविषया मतिर्हि तर्केण नापनेया स्यात्॥११४॥**

**श्रुत्युपदिष्टा सेयं यथोक्तविज्ञानसाधन हेतुः।  
श्रुतिबलविरहे को वा तर्केण हि केवलेन निर्णेतुम्॥११५॥**

**प्रभवति को वा वक्तुं कुत आजाता कुतश्चसृष्टिरियम।  
सृष्टेरर्वाचीना देवा नैवास्य निर्णये कुशलाः॥११६॥**

**अस्य च जगतो योऽसावध्यक्षः सत्यलोकनिलयोऽपि।  
वेद न वा वेदेति प्रथयति दुर्बोधरूपतामस्य॥११७॥**

**तस्माच्छ्रुत्यभिगम्ये तर्कविरोधः पदं न विदधाति।  
श्रुतिशतगेये तस्मिन्मननं श्रवणाङ्गमेव निर्देष्टुम्॥११८॥**

**द्रष्टव्यः श्रोतव्यो मन्तव्य इतिश्रुतिः प्रवृत्तेयम्।  
श्रुतिनिर्दिष्टेऽपि भवेत्तस्यासंभावितत्वशङ्काऽपि॥११९॥**

**तामपनेतुं ह्येषा श्रुतार्थसंभावितत्वविज्ञाने।  
मननं परमं साधनमुपदिशति न हि स्वतन्त्रमानमिति॥१२०॥**

**श्रुत्यनुगुणं हि तच्चेद्यथोक्तविज्ञानसाधनं भवति।  
प्रतिकूलं मननं यत्तदप्रमाणं हि तेन न विरोधः॥१२१॥**

**सूत्रकृदिममेवार्थं प्रवक्ति तर्काप्रतिष्ठितत्वेन।  
सिद्धं हि वस्तु लोके दृष्टं मानान्तराभिगम्यमिति॥१२२॥**

**तद्वद्ब्रह्मापीति हि दूषणमेतन्न चेह संभवति।  
ब्रह्म तु यद्यपि सिद्धं तथाऽपि मानान्तरं न संस्पृशति॥१२३॥**

**रूपादियोगरहितं ब्रह्म यतो भवति नेन्द्रियग्राह्यम्।  
नैवानुमानगम्यं लिङ्गाभावात्किमन्यदिह मानम्॥१२४॥**

**तस्माच्छ्रुत्यभिगम्ये तर्कविरोधः स्मृतेर्विरोधो वा।  
ब्रह्मणि पदमाधातुं न शक्नुयात्तेन कोऽपि न विरोधः॥१२५॥**

**ब्रह्मणि परमानन्दे न बाधक श्रुतिसमन्वये किमपि।  
ब्रह्म यदि कारणं स्यात्प्रागुत्पत्तेस्तदात्मना सत्त्वम्॥१२६॥**

**कार्यस्य वाच्यमेतन्न च खलु युक्तं विरुद्धरूपेण।  
यदि च प्रधानमेतज्जगतो जन्मादिकारणं भवति॥१२७॥**

**प्रागुत्पत्तेः सत्त्व तदात्मना जगति युक्तमिति चेन्न।**

***असदिति चेन्न प्रतिषेधमात्रत्वात्॥७॥***

**ननु यदि चेतनमेकं जगतो जन्मादिकारणं यस्मात्।  
शब्दादिमच्च कार्यं स्थूलं परिदृश्यते हि जगदखिलम्॥१२८॥**

**ब्रह्म च तद्विपरीतं कारणमुपवर्ण्यते तदैवं स्यात्।  
असदेव कार्यमेतत्प्रागुत्पत्तेरिति प्रसज्येत॥१२९॥**

**सत्कार्यवादिनस्ते तदनिष्टं स्यादितीह नाऽऽशङ्क्यम्।  
प्रतिषेधमात्रमेतन्नास्य प्रतिषेध्यमस्ति किंचिदपि॥१३०॥**

**सत्त्वं प्रागुत्पत्तेः प्रतिषेद्धुं नैव शक्नुयादेषः।  
यत उत्पत्तः प्रागपि कारणरूपेण सत्त्वमस्य स्यात्॥१३१॥**

**हित्वा कारणसत्ता प्रागुत्यत्तेस्तथैव चेदानीम्।  
कार्यस्य नैव दृष्टं सत्त्वं प्रतिपद्यते हि तच्च कथम्॥१३२॥**

***अपीतौ तद्वत्प्रसङ्गादसमञ्जसम्॥८॥***

**चेतनकारणतायां दोषोऽयं दुर्निवार एव ननु।  
स्थितिसमये जगदेतत्स्थूलमशुद्धं च दृश्यते लोके॥१३३॥**

**अप्ययकाले तदिदं कारणरूप प्रपद्य सकलमपि।  
शुद्धं कारणरूपं स्वीयाशुद्ध्यादिधर्मनिवहेन॥१३४॥**

**संछाद्य दूषयेदिति दूषणमेतच्च दुर्निवारं हि।  
अविभागमुपगतानां भोक्तृृणामपि परेण पुरुषेण॥१३५॥**

**पुनरुत्पत्तौ तेषां भोक्तृविभागोऽपि दुर्लभो भवति।  
असति च नियामकं स्याद्भोक्तृविभागस्तदा हि मुक्तानाम्॥१३६॥**

**पुनरुत्पत्तिरपि स्यादित्येतद्दूषणं हि दुर्वारम्।  
यदि चेदप्ययकाले परेण कार्यं विभक्तमेव स्यात्॥१३७॥**

**स्थितिसमयादविशेषादप्यय एवास्य दुर्लभो भवति।  
अपृथग्व्यवहारे स्यादप्ययवार्ता हि कार्यकारणयोः॥१३८॥**

**यद्यविभक्त यदि वा विभक्तमेवेह कारणे कार्यम्।  
अप्ययसमये सोऽयं दुर्वारो दोष एष इति चेन्न॥१३९॥**

***न तु दृष्टान्तभावात्॥९॥***

**नायं दोषः प्रसरति जगतो जन्मादिकारणे तस्मिन्।  
अविभक्तमेव कार्यं ब्रह्मणि जन्मादिकारणे भवति॥१४०॥**

**अप्ययसमये तत्र \[च\] दृष्टान्तो दोषमेनमपनुदति।  
मृत्प्रकृतिका विकारा घटकरकाद्याः स्थितिव्यतिक्रान्तौ॥१४१॥**

**तामपियन्तोऽपि च ते न संसृजन्त्यात्मधर्मलेशेन।  
रुचकादयः सुवर्णं न संसृजन्त्यप्यये स्वधर्मेण॥१४२॥**

**पृथ्वीविकारभूतो भूतग्रामश्चतुर्विधो योऽसौ।  
उच्चावचप्रभेदोऽप्यप्ययकाले न चाऽऽत्मधर्मेण॥१४३॥**

**यद्वत्पृथिवीमेतां न दूषयति तद्वदेव चेहापि।  
ब्रह्मणि विशुद्धरूपे न दोषसंसर्गलेशशङ्काऽपि॥१४४॥**

**त्वत्पक्षसाधने किल दृष्टान्तो नोपलभ्यत कोऽपि।  
दूषणमपि यच्चैतत्तदल्पमेवोपदर्शितं भवता॥१४५॥**

**स्थितिसमयसुलभमपि यत्तदप्यये दर्शितं यतो भवता।  
चेतनकारणवादे तस्मात्तदिदं न दूषणं किमपि॥१४६॥**

**अविभागमुपगतानामपि भोक्तृृणा परेण चापीतौ।  
शक्त्यवशेषादेव च भोक्तृविभागः पुनः प्रवर्तेत॥१४७॥**

***स्वपक्षदोषाच्च॥१०॥***

**योऽसौ दोषः सोऽयं प्रधानवादेऽपि तुल्य एव स्यात्।  
शब्दादिमच्च कार्यं प्रधानमेतच्च तद्विहीनं हि॥१४८॥**

**स्थूलं सकलं कार्यं प्रधानमेतद्विलक्षणं तस्मात्।  
यदि च विलक्षणयोरिह नैव स्यात्प्रकृतिविकृतिभावोऽयम्॥१४९॥**

**न स्यात्प्रधानजगतोस्तव चायं प्रकृतिविकृतिभावोऽपि।  
जगतः प्रागुत्पत्तेरसत्त्वमपि दुर्निवारमेव स्यात्॥१५०॥**

**अप्ययकालेऽपि तथा कारणमेतच्च कार्यधर्मेण।  
संसृज्येत तथैव हि भोक्तृविभागोऽपि दुर्लभो भाति॥१५१॥**

**मुक्तानां च तथैव हि पुनरुत्पत्तिस्तु दुर्निवारैव।  
यदि केचिदप्ययेऽपि हि विभक्तरूपा परं प्रधानेन॥१५२॥**

**तेषां कथं प्रधानं कारणमेषां प्रधानकार्यत्वम्।  
यस्माद्दूषणमेतत्तुल्यमतो नेह बाधकं भवति॥१५३॥**

***तर्काप्रतिष्ठानादप्यन्यथाऽनुमेयमिति**  
**चेदेवमप्यविमोक्षप्रसङ्गः॥११॥***

**इत्यागमगम्येऽर्थे तर्कविरोधो हि नैवमाशङ्क्यः।  
यस्मान्निरागमास्ते पुरुषोत्प्रेक्षानिबन्धना एव॥१५४॥**

**पुरुषमतिवैरूप्याद्यतो भवन्त्यप्रतिष्ठितास्तर्काः।  
उत्प्रेक्षिताश्च निपुणं कुशलैरनुमातृभिश्च ये तर्काः॥१५५॥**

**अन्यैरभियुक्ततरैराभास्यन्ते हि ते च सर्वेऽपि।  
अथ सुप्रसिद्धकीर्तेः कपिलस्य स्यात्प्रतिष्ठितस्तर्कः॥१५६॥**

**इति नात्र शङ्कनीयं प्रसिद्धमहसोभवन्ति तीर्थकराः।  
बहवः कणभुक्प्रमुखा विप्रतिपत्तिश्चदृश्यते तेषाम्॥१५७॥**

**तर्कविदामप्येषा कपिलः सर्वोत्तमो हि भवतीति।  
कणभुक्प्रमुखैरेतैः कपिलोऽयं नैव परिगृहीतोऽस्ति॥१५८॥**

**अथ वयमन्यथैव ह्यनुमास्यामो यथा न दापोऽयम्।  
नैव हि वक्तुं शक्यं तर्कः सकलः प्रतिष्ठितो नेति॥१५९॥**

**अर्थाभासनिरासद्वारा श्रुत्यर्थनिर्णये सोऽयम्।  
तर्कः कारणमिति हि श्रुतिः प्रदर्शयति मननसाहाय्यम्॥१६०॥**

**तर्कबलादेव यतः सुखसंबन्धे च दुःखपरिहारे।  
लोकः प्रवर्ततेऽसावतीतसाम्यादनागते तस्मिन्॥१६१॥**

**तस्मात्सापद्यमिमं तर्कं हित्वा य एष निरवद्यः।  
तर्कः संश्रयणीयो भवतीत्याशाऽत्र नैव कर्तव्या॥१६२॥**

**क्वचिदपि विषये तर्कः प्रतिष्ठितः स्यात्तथाऽपि न विमोक्षः।  
वागाद्यगम्यमेतद्ब्रह्म यतो दर्शयन्ति वेदान्ताः॥१६३॥**

**तत्र च तर्कः सोऽयं निरागमो हि प्रतिष्ठितो नेति।  
तस्मादागमवशतस्तदनुगुणस्मृतिवचःसहायेन॥१६४॥**

**चेतनमद्वयरूपं ब्रह्मैवैतस्य कारणं सिद्धम्।  
अन्यच्छ्रुतिविपरीत प्रधानमेतस्य कारणं नेति॥१६५॥**

**ब्रह्मणि वेदान्तानां समन्वये नैव बाधक किमपि।  
नन्विह समन्वयेऽस्मिन्पुनर्विरोधो हि दुर्निवारः स्यात्॥१६६॥**

**कपिलस्मृतिवचनैरिह विरोधशङ्का तु परिहृता पूर्वम्।  
द्रव्यं न विभुप्रकृतिकमिति योऽसौ कणभुगभिमतस्तर्कः॥१६७॥**

**संप्रति तेन विरोधो दुर्वारः श्रुतिसमन्वये भवति।  
कपिलस्तर्के कुशलः कणभुक्तस्मादतीव कुशलः स्यात्॥१६८॥**

**कणभुक्तर्कविरोधाच्छ्रुतिवचसामिह समन्वयोऽसिद्धः।  
इति शङ्कामतिदेशादपनेतु रचितमेतदधिकरणम्॥१६९॥**

***एतेन शिष्टापरिग्रहा अपि व्याख्याताः॥१२॥***

**शिष्टपरिग्रहविधुरा ये वै शिष्टा\[परिग्रहा\]स्ते स्युः।  
अतिदेशेन निरस्तास्ते खल्वण्यादिवादमुख्या ये॥१७०॥**

**योऽसौ प्रधानवादः प्रत्यासन्नो हि वेदवादस्य।  
शिष्टश्च परिगृहीतः श्रुतिलिङ्गेनोपबृंहितस्तद्वत्॥१७१॥**

**अणुकारणतावादो नायं कस्यापि संमतो भवति।  
शिष्टैर्न परिगृहीतस्तस्मादत्रात्यनादरोऽभिहितः॥१७२॥**

**तस्य निराकरणेऽपि च तुल्यं साधनमिहोपदिष्टं हि।  
अतिगम्भीरं चैतद्ब्रह्माऽऽगममात्रसमधिगम्यं स्यात्॥१७३॥**

**तर्कानवगाह्यत्व तत्रैव तर्काप्रतिष्ठितत्वमपि।  
अपि चान्यथानुमानेऽप्यविमोक्षः सकलमेतदिह तुल्यम्॥१७४॥**

**ननु यदि जगदखिलमपि ब्रह्मप्रकृतिकमितीष्यत भवता।  
ब्रह्माद्वितीयरूपं कार्यं सकलं हि भिन्नरूपं हि॥१७५॥**

**कारणवैलक्षण्याद्वैलक्षण्यं हि दृश्यते कार्ये।  
मृत्तन्तुभेदतः स्याद्घटपटयोर्भिन्निरूपता दृष्टा॥१७६॥**

**ब्रह्मण्यप्रत्यक्ष श्रुतिः प्रमाणं न चान्यदित्युक्तम्।  
अत्र पुनः प्रत्यक्षे जगति विरुद्धार्थरूपताऽनुचिता॥१७७॥**

**इह भोक्तृभोग्ययोर्यःप्रत्यक्षे चोपलभ्यते भेदः।  
ब्रह्मप्रकृतिकतायां तस्य च बाधो भवत्स चायुक्तः॥१७८॥**

**आदित्यो यूप इतिश्रुतिर्यथा गौणमर्थमाचष्टे।  
तद्वत्सच्च त्यच्चेत्येवंभूता श्रुतिश्चगौणपरा॥१७९॥**

**तस्माज्जगदखिलमपि प्रधानकारणकमुचितमाश्रयितुम्।  
इति शङ्कामपनेतुं मुनिना रचितं तदेतदधिकरणम्॥१८०॥**

***भोक्त्रापत्तेरविभागश्चेत्स्याल्लोकवत्॥१३॥***

**ब्रह्म यदि चाद्वितीयं कारणमुपदिश्यते हि वेदान्तैः।  
भोक्ता हि भोग्यभाव भोग्यं वा भोक्तृभावमुपगच्छेत्॥१८१॥**

**न हि कारणविशेषे कार्यविशेषो हि दृश्यते क्वापि।  
भोक्त्रापत्तौसत्याप्तविभागो दुर्निवार एव तयोः॥१८२॥**

**जगति खलु भोक्तृभोग्यौ विभक्तरूपेण सुप्रसिद्धौ हि।  
अनुचितमिदमाश्रयितुं प्रमाणसिद्धार्थबाधनं श्रुत्या॥१८३॥**

**इतिचेन्नैवं यस्माल्लोकवदेवात्र निर्णयो भवति।  
मृत्प्रकृतिका विकारा घटकरकाद्याः परस्परं भिन्नाः॥१८४॥**

**मृत्खल्वेकाकारा प्रकृतिविकारत्वमत्र दृष्टं हि।  
वीच्यादयो विकाराः समुद्रमूलाः परस्परं भिन्नाः॥१८५॥**

**तेषां कारणभूतः समुद्र एकोऽद्वितीय आभाति।  
रुचकादयो विकाराः सुवर्णमूलास्तथैव दृश्यन्ते॥९८६॥**

**एकस्वरूपमेव हि सुवर्णमाभाति तद्वदेवेह।  
शब्दादयो हि भोग्या भोक्ता चाऽऽविद्यकश्च संघातः॥१८७॥**

**ब्रह्मविकाराः सन्तो भजन्ति भेदं परस्परं सर्वे।  
भेदः प्रमाणसिद्धो वीच्यादिषु दृश्यते यथा लोके॥१८८॥**

**तद्वद्भोक्त्रादिष्वपि भेदे नैवास्ति बाधकं किमपि।  
तस्मात्प्रकृतविभेदे विकारभेद इति नायमेकान्तः॥१८९॥**

**वीच्यादिकार्यजाते यदयं नियमो हि भङ्गमापन्नः।  
तस्माच्छ्रुत्यनुसाराद्ब्रह्मप्रकृतिकमिदं हि जगदखिलम्॥१९०॥**

**ब्रह्मणि कारणरूपे श्रुत्यन्तसमन्वयोऽपि निरवद्यः।  
ब्रह्मप्रकृतिकतायां योऽसौ दोषः प्रदर्शितः पूर्वम्॥१९१॥**

**स च परिहृतो हि दोषः परिणामप्रक्रियां समालम्ब्य।  
यदिदं दूषणमुक्तं विवर्तवादावलम्बनेन पुनः॥१९२॥**

**तदिदं दूषणमखिलं निर्मूलयितुं कृतप्रयत्नेन।  
इह खल्वदृतमनसा मुनिना रचितं तदेतदधिकरणम्॥१९३॥**

***तदनन्यत्त्वमारम्भणशब्दादिभ्यः॥१४॥***

**व्यवहारावसरे किल जगत्समग्रं विभक्तमाभाति।  
परमार्थतो हि सकलं कारणरूपं सकार्यमन्यदिह॥१९४॥**

**यस्मादनन्यतैव हि विमृष्टयोर्भवति कार्यकारणयोः।  
कारणसत्तां हित्वा कार्यासत्त्वं तयोरनन्यत्वम्॥१९५॥**

**मृद्घटयोरिह लोके मृदनन्यत्वं तदेदृशं दृष्टम्।  
सर्वत्र कार्यजाते ह्यनन्यता भवति कारणेनैवम्॥१९६॥**

**आरम्भणशब्दाद्यैस्ततेतमर्थं श्रुतिः प्रदर्शयति।  
येनाश्रुतमित्यादावेकज्ञानेन सर्वविज्ञानम्॥१९७॥**

**निर्दिश्य तत्र चायं दृष्टान्तो हि प्रदर्शितः श्रुत्या।  
मृत्पिण्डेनैकेन च मृन्मयमखिलं यथैव विज्ञातम्॥१९८॥**

**यस्माद्वाचारम्भणमेष विकारा हि नामधेयमिति।  
घटकरकादिविकारो वाचैवाऽऽरभ्यते हि केवलया॥१९९॥**

**परमार्थतो विमर्शे न विकारो नाम कश्चिदन्योऽस्ति।  
अनृतात्मको विकारो नामैव हि मृत्तिकैव सत्यमिति॥२००॥**

**तेजोवन्नेषु तथा त्रीणि हि रूपाणि सत्यमिति चोक्तम्।  
दृष्टान्तोऽयं ब्रह्मण उक्तार्थसमर्थनाय निर्दिष्टः॥२०१॥**

**ब्रह्मप्रकृतिकमेतत्तद्व्यतिरेकेण नास्ति चैतदिति।  
प्रख्याप्य सत्यमेकं ब्रह्मैवेतिश्रुतिः प्रदर्शयति॥२०२॥**

**सूत्रे चाऽऽदिग्रहणाच्छ्रुत्यन्तरमैतदात्म्यमित्येवम्।  
मानमिति सूचितं स्यात्तदनन्यत्वे यथोपदिष्टार्थे॥२०३॥**

**दृष्टान्तैरेतैरिह भवेदनेकात्मकत्वमस्येति।  
नैवाशङ्क्यं यस्मात्कारणमात्रस्य सत्यता कथिता॥२०४॥**

**तस्करदृष्टान्तोऽयं विकारजातः स चानृतत्वं हि।  
प्रथयति न चेत्तदैवं तदुपन्यासो हि विफल एवं स्यात्॥२०५॥**

**दृष्टान्ते चैतस्मिन्बन्धनमिह तस्करे विनिर्दिष्टम्।  
अनृताभिसंधियोगात्तथैव दार्ष्टान्तिकेऽपि वक्तव्यम्॥२०६॥**

**प्रकृतिविकारौ सत्यौ स्यातां को वाऽनृताभिसंधिः स्यात्।  
तस्मादनृतं कार्यं सत्तु स्यात्कारणं परं ब्रह्म॥२०७॥**

**इति खल्वङ्गीकार्थंदृष्टान्तोऽयं तदाऽनुकूलः स्यात्।  
ब्रह्म ननु निर्विशेषं सविशेषं च द्विरूपमुपदिष्टम्॥२०८॥**

**प्रथयन्ति निर्विशेषं ह्यशब्दमित्यादिवाक्यजालानि।  
सविशेषमुपदिशन्ति श्रुतिवचनान्यपि च सर्वकर्मेति॥२०९॥**

**एकत्वं नानात्वं ब्रह्मणि सत्य तदेतदुभयमपि।  
उपयुज्यते तु कर्मणि नानात्वेनास्य यच्च विज्ञानम्॥२१०॥**

**एकत्वेन च सत्यज्ञानं मोक्षैकफलमिति न्याय्यम्।  
तस्मात्तदिदमयुक्तं कारणमात्रस्य सत्यताकथनम्॥२११॥**

**इतिचेन्मवं शङ्क्यं ब्रह्म यतो निर्विशेषरूपमिति।  
यस्मिन्सर्वाणीतिश्रुतिः प्रदर्शयति नेह नानेति॥२१२॥**

**ननु यदि चैवं चेत्स्यात्सविशेषनिरूपणं वृथैव स्यात्।  
श्रुतिवाक्यदर्शितस्य हि वैयर्थ्थंनैव दृश्यते क्वापि॥२१३॥**

**इतिचेन्मैवं यस्मात्सविशेषमुपासनार्थमुपदिष्टम्।  
तस्य च परिणामित्वं जगदाकारेण वर्णितं यदपि॥२१४॥**

**तदपीह निर्विशेषप्रतिपत्त्यर्थं श्रुतिः प्रदर्शयति।  
अन्येन सोम्यशुङ्गेनेतिश्रुतिरेतमर्थमाचष्टे॥२१५॥**

**व्यवहारावस्थायां परात्मनो भवति चेशितृत्वमपि।  
तत्रेशितव्यभावो जगतः सर्वस्य वर्ण्यते शास्त्र॥२१६॥**

**तत्रोपास्योपासकभावोऽसावीशजीवयोर्भवति।  
बोधयितुमेतमर्थं लोकवदित्याह सूत्रकारोऽयम्॥२१७॥**

**परमार्थावस्थायां न चेशितव्य न वाऽपि चोपास्यम्।  
केवलरूपो ह्यात्मा विभाति नान्यत्ततोऽस्ति किंचिदपि॥२९८॥**

**श्रुतिरेषा बोधयति हि यस्मिन्सर्वाणि नेह नानेति।  
दर्शयितुमेतमर्थं तदनन्यत्व हि सूत्रितं मुनिना॥२१९॥**

**ननु चेत्सकलं कार्यं विकारभूतं तथाऽनृतं तर्हि।  
लोकव्यवहारोऽयं विच्छिद्येताव्यवस्थितत्वेन॥२२०॥**

**व्यवहारः सकलोऽयं प्रमाणमूलः प्रमातृमूलश्च।  
सर्वस्य चानृतत्वे न च प्रमाता न हि प्रमाणं वा॥२२१॥**

**व्यवहारस्तदभावे कथं हि लोकप्रवर्तनाहेतुः।  
शास्त्रीयो विधिरूपो ज्योतिष्टोमादिगोचरो योऽसौ॥२२२॥**

**प्रतिषेधश्चापि तथा विच्छिद्येताप्रमाणकत्वेन।  
शास्त्रेण चानृतेन प्रतिपाद्य यदपि चाऽऽत्मतत्त्वमपि॥२२३॥**

**तच्च कथं सत्यं स्यादित्याशङ्काऽत्र नैव कर्तव्या।  
आत्मावबोधतः प्राग्जगदखिलं सत्यरूपमाभाति॥२२४॥**

**तदुपाश्रित्य च सकलः प्रमाप्रमातृप्रमाणविषयोऽसौ।  
व्यवहारश्च तथैव व्यवस्थितार्थो न चान्यथा भवति॥२२५॥**

**स्वप्नव्यवहारः प्राग्यथा प्रबोधान्न बाध्यते तद्वत्।  
स्वप्नेन चानृतेन हि शुभस्य लाभो यथा भवेल्लोके॥२२६॥**

**अनृतेन चाऽऽत्मलाभस्तथा भवत्येव मोक्षशास्त्रेण।**

***भावे चोपलब्धेः॥१५॥***

**एतस्मादपि हेतोरनन्यता भवति कार्यकारणयोः॥२२७॥**

**यस्मात्कारणभावे दृष्टा कार्यस्य नियतमुपलब्धिः।  
सत्यां मृदि करकादिः सति च सुवर्णे तथैव रुचकादिः॥२२८॥**

**उपलभ्यते हि तस्मादनन्यता भवति कार्यकारणयोः।  
नैवान्यस्य च भावे न ह्यन्यस्योपलब्धिरिह दृष्टा॥२२९॥**

**न ह्यश्वो गोरन्यो गोर्भावे चोपलभ्यते ह्यश्वः।  
एवं कुलालभावे घटोपलब्धिश्च नैव दृष्टा हि॥२३०॥**

**सत्यपि निमित्तनैमित्तिकभावे न हि तयोरयं नियमः।  
यदयं नियमो दृष्टो यत्र स्यात्प्रकृतिविकृतिभावोऽयम्॥२३१॥**

**नन्वन्यस्य च भावे न ह्यन्यस्योपलब्धिरिति न स्यात्।  
धूमश्चाग्नेरन्यः स चाग्निभावेऽपि नियतमुपलब्धः॥२३२॥**

**नियतोपलब्धियोगादनन्यता स्यादितीह न हि नियमः।  
मैवं निवातदेशे ह्यग्न्युद्वापेऽपि दृश्यते धूमः॥२३३॥**

**अथ वा तदनन्यत्वे तद्भावेनोपलब्धिविषयत्वम्।  
हेतुं वयं वदामो हेतुरयं नाग्निधूमयोर्भवति॥२३४॥**

**मृद्घटयोरिह दृष्टः सोऽयं तस्मादनन्यता हि तयोः।  
अथ वा भावाच्चेति हि सूत्रावयवोऽयमत्र पठनीयः॥२६५॥**

**तेनोपलब्धिभावादनन्यता साधितैतयोर्भवति।  
पूर्वं शब्दबलेन ह्यनन्यता दर्शिता हि सूत्रकृता॥२३६॥**

**प्रात्यक्षिकोपलब्ध्या तदनन्यत्वं प्रसाधितं ह्यत्र।**

***सत्त्वाच्चावस्स्य॥१६॥***

**हेतोरेतस्मादप्यनन्यता भवति कार्यकारणयोः॥२३७॥**

**यस्मात्प्रागुत्पत्तेः कारणरूपेण सत्त्वमवरस्य।**  
**कार्यस्य वाच(च्य)मेतन्नचेत्ततः स्यात्कथं तदुत्पत्तिः॥२३८॥**

**उत्पत्तिप्राक्समये यदात्मना यन्न वर्तते कार्यम्।**  
**न ततस्तस्योत्पत्तिः सिकताभ्यस्तैलपूर इव भवति॥२३९॥**

**तस्मादनन्यदेव हि कार्यं सकलं च कारणेन स्यात्।**

***असद्व्यपदेशान्नेति चेन्न धर्मान्तरेण वाक्यशेषात्॥१७॥***

**प्रागुत्पत्तेर्ननु यदि सत्त्वं स्यात्कारणात्मना कार्ये॥२४०॥**

**स्यादिह तदैतयोरियमनन्यता तच्च नैव संभवति।  
यस्मात्प्रागुत्पत्तेरसत्त्वमस्योपदर्शयत्येषा॥२४१॥**

**श्रुतिरसदेवेदमिति ह्यन्याऽप्येवं श्रुतिर्ह्यसद्वेति।  
तस्मात्प्रागुत्पत्तेरनन्यता सदसतोः कथं घटते॥२४२॥**

**इति चेन्मेवं यस्मात्प्रागुत्पत्तेरसन्न कार्यं स्यात्।  
किंतु सदेव हि कार्यं प्रागुत्पत्तेरसद्विनिर्दिष्टम्॥२४३॥**

**धर्मान्तरेण चायं व्यपदेशो भवति युक्त एवास्य।  
धर्मान्तरभियमेव ह्यव्याकृतनामरूपतैवास्य॥२४४॥**

**सच्छब्दार्हं लोके यद्व्याकृतनामरूपमिह भवति।  
उत्पत्त्यनन्तरं स्याद्व्याकृतनामस्वरूपता कार्ये॥२४५॥**

**तदभावादुत्पत्तेः प्रागसदिति कथ्यते सदेवेदम्।  
अत्रत्यवाक्यशेषादयमेवार्थः प्रतीयते यस्मात्॥२४६॥**

**तत्रोपक्रमवाक्ये यदसच्छब्देन वर्णितं पूर्वम्।  
उत्तरवाक्येण च तत्सच्छब्देनोपवर्णितं हि पुनः॥२४७॥**

**श्रुत्यन्तरेऽप्यसद्वेत्यत्र च यदसत्प्रदर्शितं तस्य।  
स्वयमकुरुतेति चोत्तरवाक्यात्सद्रूपता भवेत्तस्मात्॥२४८॥**

**युक्त प्रागुत्पत्तेः कारणरूपेण सत्त्वमवरस्य।**

***युक्तेः शब्दान्तराच्च॥१८॥***

**सत्त्वमनन्यत्वं वा प्रागुत्पत्तेश्चकारणेनास्य॥२४९॥**

**कार्यस्य युक्तमेव हि युक्तेः शब्दान्तराच्च भाति यतः।  
अत्र च या युक्तिः स्यात्सैवेदानीं निरूप्यते भूयः॥२५०॥**

**दधिघटरुचकाद्यर्थिभिरेतानि क्षीरमृत्सुवर्णानि।  
नियतमुपादीयन्ते न वैपरीत्येन तानि गृह्यन्ते॥२५१॥**

**सत्कार्यवाद एव हि तदिदं युक्तं न चेतरत्रापि।  
कारणनियमो न स्याद्यत्रासत्कार्यवादवार्ता स्यात्॥२५२॥**

**सर्वत्र चाविशेषे कार्ये सत्त्वे तथैव चान्यत्वे।**

**मृद एव स्यान्नैव क्षीरादिति नियम एष इह न स्यात्।  
प्राक्कार्यस्यासत्त्वेतुल्येऽपि हि कश्चिदतिशयः क्षीरे॥२५४॥**

**दध्नःस्यादेवं किल घटादिकार्यस्य मृत्तिकादिषु च।  
इतिचेदेवं हि तदा तवापि सत्कार्यवाद एव स्यात्॥२५५॥**

**कार्यातिशयो योऽसौ शक्तिविशेषो हि कारणे वाच्यः।  
स च कारणात्मभूतो नापि तदन्यो न चाप्यसन्भवति॥२५६॥**

**यदि चान्यो यदि चासन्क्षीरादपि वा घटः कुतो न भवेत्।  
क्षीरेऽपि चास्य तुल्यं ह्यन्यत्वं वा तथैव चासत्त्वम्॥२५७॥**

**प्रागसदन्यत्कार्यं समवैति कथं हि कारणे पश्चात्।  
समवायकल्पना वा नैव च युक्ता तु कार्यकारणयोः॥२५८॥**

**संबन्धमन्तरा खलु न भवति कार्यस्य कारणे सत्त्वम्।  
अत इह समवायोऽयं संबन्धो युक्त एतयोरिति चेत्॥२५९॥**

**समवायस्यापि तदा संबन्धश्चान्य एव किं न स्यात्।  
संबन्धता च यस्मान्नासंबन्धस्य युज्यते वक्तुम्॥२६०॥**

**यदि खलु संबन्धोऽयं संबन्धान्तरमपेक्षते नैव।  
संयोगः संबन्धो नैवापेक्षेत तं च समवायम्॥२६१॥**

**यदि चेत्समवायोऽयं समवायान्तरमपेक्षते च तदा।  
तस्यान्यस्तस्यान्यः संबन्ध इतीह चानवस्था स्यात्॥२६२॥**

**संयोगो हि गुणत्वात्संबन्धान्तरमपेक्षते नायम्।  
समवायो यस्मादयमगुणः स्यादिति पुनर्न चाऽऽशङ्क्यम्॥२६३॥**

**गुणपरिभाषा सेयं न चात्र तन्त्रं परं त्वपेक्षैव।  
संयोगः संबन्धः सन्नपि वाऽयं समीहते यद्वत्॥२६४॥**

**तद्वत्समवायोऽपि स्यादिह बीज तु तुल्यमुभयत्र।  
तादात्म्यमेव चेह प्रतीयते जगति कार्यकारणयोः॥२६५॥**

**यद्यश्वमहिषयोरिव भेदश्चेत्स्यात्तयोर्हि समवायः।  
यदपि च कार्यद्रव्यं सर्वावयवेषु भवति समवेतम्॥२६६॥**

**किं वाऽष्येकैकस्मिन्निति वक्तव्यं न युक्तमुभयमपि।  
सर्वावयवेषु यदा तत्प्रत्यक्षं हि दुर्लभं भवति॥२६७॥**

**सर्वावयवानामिह भवेद्यदा संनिकर्ष एतत्स्यात्।  
न च लोके हि बहुत्वं व्यस्तग्रहणेन गृह्यते क्वापि॥२६८॥**

**अवयवशः प्रत्येकं कार्ये समवेतमवयवेषु यदि।  
आरम्भानतिरिक्ता अप्यवयविनः स्युरवयवाश्चान्ये॥२६९॥**

**एकैकस्मिन्हि यदा समवेतं कार्यमभिमतं भवति।  
एकैकसंनिकर्षे सत्यपि गृह्येत कार्यमखिलमपि॥२७०॥**

**एकत्र व्यापारे व्यापारोऽन्यत्र तस्य नैव स्यात्।  
न हि देवदत्त एकः सुघ्ने निवसंस्तु पाटलीपुत्रे॥२७१॥**

**सुघ्न इव तदहरेव च संनिहितः स्यादतो न युक्तमिदम्।  
प्रत्येकपरिसमाप्तिर्गोत्वादिपदस्य वर्ण्यते च यदा॥२७२॥**

**प्रत्येकमवयवेष्वपि फलयोगः स्यात्तदा स्वकार्यस्य।  
उरसा च पृष्ठकार्यं स्तनकार्यं वा भवेच्च शृङ्गेण॥२७३॥**

**नैतत्क्वापि च दृष्टं तस्मात्कथमेतयोर्विभिन्नत्वम्।  
प्रागुत्पत्तेरसदिह कार्यं वा कारणे कथं भवति॥२७४॥**

**असतोऽपि जन्म चेत्स्याद्वन्ध्यापुत्रोऽपि जायते न कथम्।  
असतो निस्तत्त्वत्वान्मर्यादाकरणमस्य न च युक्तम्॥२७५॥**

**क्षेत्रगृहादीनामिह मर्यादा दृश्यते सतामेव।  
प्राक्पूर्णवर्मणोऽयं वन्ध्यापुत्रो बभूव राजेति॥२७६॥**

**न ह्यसतो मर्यादा वन्ध्यापुत्रस्य कुत्रचिद्दृष्टा।  
उत्पत्तिरपि च या स्यात्क्रिया च सा स्यात्सकर्तृकाऽपि तथा॥२७७॥**

**नाकर्तृका क्रियेयं नैवासत्कर्तृका क्वचिद्दृष्टा।  
ननु यदि कार्योत्पत्तेः प्रागपि कार्यं सदेव चेत्तर्हि॥२७८॥**

**व्यापारः सकलोऽयं विफलः स्यात्कारणस्य सर्वस्य।  
इत्यपि नैवाऽऽशङ्क्यं कारकयोगस्तु नात्र विफलः स्यात्॥२७९॥**

**यद्यपि कारणमेतत्प्रागपि सिद्धं तथाऽपि सफलोऽयम्।  
करणव्यापारः स्यात्कार्याकारेण योजयितुमेतत्॥२८०॥**

**तस्मादुत्पत्तेः प्राक्सदनन्यत्कारणेन कार्यमतः।  
ब्रह्मप्रकृतिकमखिलं ब्रह्मानन्यत्तदात्मना सपदि॥२८१॥**

**सिद्धमिह या प्रतिज्ञा येनाश्रुतमिति च साऽपि सिद्धैव।  
सत्त्वानन्यत्वे किल युक्तेरेवं समर्थिते भवतः॥२८२॥**

**शब्दान्तराच्च जगतस्ते वै सम्यङ्निरूपयिष्येते।  
पूर्वमसद्व्यपदेशी योऽसौ शब्दः प्रसञ्जितः कार्ये॥२८३॥**

**तस्माच्छब्दान्तरमिह सच्छब्दोऽयं हि दृश्यते कार्ये।  
यस्मात्सदेव सोम्येत्यस्मिन्मन्त्रे हि सत्पदेनाऽऽदौ॥२८४॥**

**सृष्टेः पूर्वं सकलं सदात्मनैवोपदर्शितं भवति।  
कथमसतः सत्त्वादीत्याक्षिप्य पुनस्तदेव निर्दिष्टम्॥२८५॥**

**सत्येवेत्येतस्मादग्रे कार्यं सदेव नान्यदिति।**

***पटवच्च॥१९॥***

**संवेष्टितः पटोऽयं न विशिष्टायामविस्तरो भाति॥२८६॥**

**पश्चात्प्रसारितोऽसौ यावत्स्वायामविस्तरो भाति।  
न च संवेष्टितरूपात्प्रसारितोऽसौ हि भिद्यते लोके॥२८७॥**

**वेमादिव्यापारात्प्रागिहि तन्तुषु पटो न गृह्येत।  
वेमकुविन्दतुरीणां व्यापारोऽसौ यदा प्रवृतःस्यात्॥२८८॥**

**तन्त्वात्मनैव तत्र स्फुटतरमुपलभ्यते तदेवासौ।  
एवं सृष्टेः पूर्वं ह्यव्याकृतनामरूपभावेन॥२८९॥**

**सदपि च कार्यं सकल स्फुटतरमिह नोपलभ्यते किमपि।  
यद्याविद्यकमेतन्नाम च रूपं तथा \[च\] भूतमपि॥२९०॥**

**व्याकृतमेतच्चेत्स्यात्परेण सकलं सदात्मना भाति।**

***यथा च प्राणादिः॥२०॥***

**प्राणायामनिरुद्धे प्राणापानादिपञ्चकेऽपि यथा॥२९१॥**

**आकुञ्चनप्रसारणकार्य नैवोपलभ्यते किमपि।  
जीवनमात्रं कार्यं भाति च तस्मिन्समीरणात्मत्वम्॥२९२॥**

**प्राणानामवियोगे जीवनमात्राधिकं हि कार्यमिदम्।  
आकुञ्चनादिकं स्यात्प्राणापानादिभेददृष्टिश्च॥२९३॥**

**तद्वत्सृष्टेः पूर्वं सदात्मना भवति जगदवस्थानम्।  
नैवाभ्युदयफलं स्यात्तेजोबन्नादिभेददृष्टिर्वा॥२९४॥**

**सृष्टेः पश्चादखिलं ह्यभ्युदयफलं विभेदवृष्टिर्वा।  
तस्मात्सिद्धं जगतस्तदनन्यत्वं तदात्मना सत्त्वम्॥२९५॥**

**प्रत्यगभिन्ने ब्रह्मणि वेदान्तसमन्वयोऽपि निरवद्यः।**

***इतरव्यपदेशाद्धिताकरणादिदोषप्रसक्तिः॥२१॥***

**अत्राहितकरणं तद्रज्ज्वध्यासात्प्रतीयते सूत्रे॥२९६॥**

**नन्वेतदनुचितं स्याद्ब्रह्म यदा भवति जगदुपादानम्।  
इतरव्यपदेशोऽयं श्रुत्यन्तेषूपलभ्यते यस्मात्॥२९७॥**

**इह चानेनेत्यस्मिन्मन्त्रे ब्रह्मात्मता हि जीवस्य।  
तत्त्वमसीत्येतस्मिन्ब्रह्मणि जीवात्मताऽपि निर्दिष्टा॥२९८॥**

**तस्मात्प्रत्यक्परयोः परस्परात्मत्वमभिहितं भवति।  
तेन ब्रह्मप्रकृतिकमिदमखिलं जीवकर्तृकं भवति॥२९९॥**

**यच्चानिष्टं लोके नरकाद्यखिलं हि सृजति जीव इति।  
अभ्युपगन्तव्यं किल दोषोऽयं दुर्निवार एव तदा॥३००॥**

**आत्माहितकरणं यन्न हि स्वतन्त्रस्य कुत्रचिद्दृष्टम्।  
एतन्न्यायविरुद्धं द्रष्टृत्वं ब्रह्मणः कथं घटते॥३०१॥**

**जीवेशयोरभेदे ब्रह्मगतस्रष्टृतादि जीवस्य।  
यदपि च संसारित्वं जीवगतं ब्रह्मणोऽपि दुर्वारम्॥३०२॥**

**तस्मादयं स्वतन्त्रो जीवः कर्ताऽऽत्मसौमनस्यकरम्।  
कुर्यान्न चाहितं यज्जन्मजरारोगमरणजालमपि॥३०३॥**

**न हि कश्चिदपरतन्त्र निजात्मनो बन्धनालयं कमपि।  
स्वयमेव तं च सृष्ट्वा तदनुप्रविशन्हि दुःखमनुभवति॥३०४॥**

**अन्त्यन्तनिर्मलः सन्नतिमलिनं देहमात्मभावेन।  
नैवोपेयात्स्वयमिह कृतमपि यद्दुःखकरमिदं जह्यात्॥३०५॥**

**विरचितमिदं विचित्रं जगन्मयेति स्मरेदयं जीवः।  
सर्वो लोकः स्पष्टं स्मरति हि कार्यं कृतं मयेत्येवम्॥३०६॥**

**मायावी निजमायां स्वेच्छामात्राद्यथोपसंहरति।  
एवं शारीरोऽपि च सृष्टिमिमां नोपसंहरेद्धि कुतः॥३०७॥**

**स्वमपि शरीरं त्यक्तु नानायासेन शक्नुयाज्जीवः।  
तस्माद्धि तत्क्रियादेरदर्शनादनुचितैव सृष्टिरियम्॥३०८॥**

**इत्याशङ्कां निरसितुमेतत्सूत्रं प्रदर्शितं मुनिना।**

***अधिकं तु भेदनिर्देशात्॥२२॥***

**अत्र तु शब्दो योऽसावाक्षेपनिरासफलक इह भवति॥३०९॥**

**योऽसौ शारीरः स्यात्स्रष्टारं तं वयं न च ब्रूमः।  
यः शारीरादधिकः सर्वज्ञः सर्वशक्तिसंपन्नः॥३१०॥**

**तं परमेश्वरमेव तु जगतः स्रष्टारमिह वयं ब्रूमः।  
न च तस्य विद्यते किल हितमहितं वेह नित्यतृप्तत्वात्॥३११॥**

**शारीरे तत्सर्वं स च न स्रष्टा परं तु परमात्मा।  
परमेश्वरे तु तस्मिन्कथं हिताकरणलक्षणोदोषः॥३१२॥**

**यस्मादसौ परात्मा भिन्नत्वेनोपदिश्यते शास्त्रे।  
द्रष्टव्यः श्रोतव्यो मन्तव्य इति श्रुतिस्तथैवेयम्॥३१३॥**

**सोऽन्वेष्टव्य इति श्रुतिरपि भेदं त्वीशजीवयोर्वक्ति।  
न हि कर्तृकर्मभावो विनैव भेदं क्वचित्प्रसिद्धोऽस्ति॥३१४॥**

**तस्मादसौपरात्मा कर्मत्वेनोपदिष्ट इह योऽसौ।  
न हि खलु भवति परात्मा स्रष्टा तस्मिन्न दोषशङ्काऽपि॥३१५॥**

**ननु तत्त्वमसीत्येषा श्रुतिर्ह्यभेदं तयोः प्रदर्शयति।  
येनाश्रुतमित्यन्या श्रुतिरप्येतं तयोर्निरूपयति॥३१६॥**

**कथमेकस्मिन्ब्रह्मणि भेदाभेदौ तु संभवेयाताम्।  
इति नात्र शङ्कनीयं यत इह भेदो ह्युपाधिमूलः स्यात्॥३१७॥**

**आविद्यकदेहादावहंममाध्यासकवलितो योऽसौ।  
न हि शारीरस्तस्माद्भेदो निर्दिश्यते हि परमेशे॥३१८॥**

**नित्यनिवृत्ताविद्यो यतः परात्मा हि दोषनिर्मुक्तः।  
अविवेकलक्षणोऽसावध्यासो यावदस्ति शारीरे॥३१९॥**

**तावत्संसारित्वं तस्य स्रष्टृत्वमीश्वरस्य स्यात्।  
अविवेकमखिलमेतं व्युदस्य चैतन्यरूपमात्रेण॥३२०॥**

**प्रतिबोधितो यदाऽसौ तदा न भेदस्तदा न संसारः।  
परमेश्वरस्तदा स्यान्न स्रष्टा किं त्वखण्डरूपः स्यात्॥३२१॥**

**तदभिप्रायेणैव हि तत्त्वमसीत्यादिवाक्यजालेन।  
नवधा प्रपञ्चितोऽयं प्रत्यक्परमात्मनोरभेदो हि॥३२२॥**

**अविवेककृता भ्रान्तिर्या तु हिताकरणदोषमूलं स्यात्।  
ब्रह्माभेदे सत्यपि न स्रष्टा भ्रान्तिकवलितो जीवः॥३२३॥**

**तदभावाच्च परात्मा जगतः स्रष्टेति सर्वमनवद्यम्।**

***अश्मादिवच्च तदनुपपत्तिः॥२३॥***

**नन्विदमखण्डरूपे ब्रह्मणि वैचित्र्यमनुपपन्नमिह॥३२४॥**

**एकः शारीरः स्यादन्यः परमेश्वरश्च भवतीति।  
कार्यकृतं वैचित्र्यं स्वरूपकृतमपि निरूपितं शास्त्रे॥३२५॥**

**इति दोषो न तु शङ्क्यो ह्यश्मादिवदेव सर्वमुपपन्नम्।  
पृथिवीत्वजातिकलिता अप्यश्मानो भवन्ति वज्राद्याः॥३२६॥**

**केचिन्महार्हमणयो मध्यमवीर्याश्चसूर्यकान्ताद्याः।  
अन्ये श्ववायसानां प्रहरणफलका भवन्ति पाषाणाः॥३२७॥**

**पार्थिवभागोऽवगतेष्वपि बीजेषु तथैव वैचित्र्यम्।  
पत्रफलपुष्पगन्धैरनेकविधमेव लक्ष्यते लोके॥३२८॥**

**एकस्यान्नरसस्याप्यध्यात्मं लोहितादिवैचित्र्यम्।  
ब्रह्मण्यखण्डरूपे तद्वज्जीवेशभाववैचित्र्यम्॥३२९॥**

**स्रष्टृत्वं भोक्तृत्वं सर्वज्ञत्वं तथैव चाज्ञत्वम्।  
तस्मात्सिद्ध जगतो ब्रह्मैव तु कारण न चान्यदिति॥३३०॥**

**ब्रह्मण्येवंरूपे वेदान्तसमन्वयोऽपि निरवद्यः।  
ननु परमात्मा जगतो न कारणं स्याद्यतोऽयमसहायः॥३३१॥**

**असहायस्य च लोके स्रष्टृत्वं नोपलभ्यते क्वापि।  
ससहायः स्रष्टा स्यान्न चासहाय इति लोकनयसिद्धम्॥३३२॥**

**न्यायविरोधाद्ब्रह्मणि जगतः स्रष्टृत्वमनुपपन्नं हि।  
तस्माद्वेदान्तानां समन्वयोऽप्यत्र दुरुपपादः स्यात्॥३३३॥**

**इत्याशङ्कां निरसितुमिदमधिकरणं प्रदर्शितं मुनिना।**

***उपसंहारदर्शनान्नेति चेन्न क्षीरवद्धि॥२४॥***

**लोके कार्यारम्भे च कुलालादयो हि कर्तारः॥३३४॥**

**मृद्दण्डचक्रसचिवाः सन्तः कार्येषु ते प्रवर्तन्ते।  
यद्ब्रह्म तदसहाय कार्यं जगदखिलमतिदुरारम्भम्॥३३५॥**

**कथमीदृशस्य जगतः स्रष्ट्रसहायं भवेत्परं ब्रह्म।  
इति चेन्मैवं यस्मात्क्षीरवदेवेदमखिलमुपपन्नम्॥३३६॥**

**क्षीरं जलं विनैव हि सहायमन्यं यथा हि लोकेऽस्मिन्।  
दधिकरकाकारेण च परिणमते ब्रह्म तद्वदेवेदम्॥३३७॥**

**जगदात्मना स्वभावाद्विना सहायं तथैव परिणमते।  
नन्वसहायं क्षीरं नैव हि दध्यात्मना च परिणमते॥३३८॥**

**औष्ण्यादिना हि लोके क्षीरं दधि भवति न स्वतः क्वापि।  
इति चेन्नेयं शङ्का स्वयमपि दधिभावमेतदुपयाति॥३३९॥**

**ओष्ण्यादिना दधि स्यात्त्वरयेत्येतच्च लोकसिद्धमिदम्।  
दधिभावशीलता यदि न स्यात्स्वयमन्येर्नैव औष्ण्याद्यैः॥३४०॥**

**दधिभावोऽस्य बलादिह न युज्यते कदाऽपि कुत्रचिद्वाऽपि।  
न हि लोके वायुर्वाऽप्याकाशो वाऽथ वा तदन्यो वा॥३४१॥**

**औष्ण्यादिना बलाद्वा दधिभावगतोऽपि कुत्रचिद्दृष्टः।**

***देवादिवदपि लोके॥२५॥***

**देवा ऋषयः पितरो गन्धर्वाश्चापि जगति विख्याताः॥३४२॥**

**त खल्विच्छामात्रात्सृजन्ति हर्म्याणि रम्यरूपाणि।  
तद्वद्विचित्ररूपाण्याप गात्राणि च सृजन्त्यभिध्यानात्॥३४३॥**

**उपसंहरन्ति पुनरपि तान्यखिलानि च निजेच्छयैवेति।  
रेतःसेकसहायं विना बलाकाऽपि गर्भमिह धत्ते॥३४४॥**

**प्रस्थानसाधनं वा किमपि ह्यनपेक्ष्य पद्मिनी च तथा।  
उपसर्पति ह्ययत्नात्सरोन्तरात्सा सरोन्तरं तद्वत्॥३४५॥**

**एवं ब्रह्मापि तदा विना सहाय प्रवर्तते कार्ये।  
नन्विह दृष्टान्तोऽयं न चानुरूपो विभाति कश्चिदपि॥३४६॥**

**देवादिकर्तृकायां सृष्टौदेवादिदेह एव स्यात्।  
कारणमपि च बलाका स्तनयित्नुरवेण गर्भमिह धत्ते॥३४७॥**

**चेतननियोजितैव हि सरोन्तरं पद्मिनीयमुपसरति।  
तस्माच्चेतनकर्तृकसृष्टो दृष्टान्त एष विषमः स्यात्॥३४८॥**

**इति चेन्मैवं यस्माद्दृष्टान्तोऽयं हि भवति न च विषमः।  
दृष्टान्तन विवक्षितमिह हि कुलालादिकर्तृवैधर्म्यम्॥३४९॥**

**बाह्यं साधनमिह किल यथा कुलालादयो ह्यपेक्षन्ते।  
एवं देवाद्या इह नापेक्षन्ते हि साधनं बाह्यम्॥३५०॥**

**ब्रह्मापि तद्वदेव हि जगदारम्भे न साधनं किमपि।  
बाह्यमपेक्षत इति खल्वंशस्तुल्यो हि सोऽयमुभयत्र॥३५१॥**

**देवादयो यथा वा निजयोगबलेन ससृजन्त्येवम्।  
ब्रह्मापि विश्वमेतत्सृजत्यचिन्त्यात्मशक्तियोगेन ॥३५२॥**

**श्रुतिरपि तमेतमर्थं न तस्य कार्यमिति दर्शयत्येषा।  
तस्मादसहायेऽपि ब्रह्मणि वियदादिकारणत्वं स्यात्॥३५३॥**

**ब्रह्माणि वेदान्तानासमन्वयोऽपीह भवति निरवद्यः।**

***कृत्स्नप्रसक्तिर्निरवयवत्वशब्दकोपो वा॥२६॥***

**नन्वत्र क्षीराद्यैर्दृष्टान्तैर्ब्रह्म जगदुपादानम्॥३५४॥**

**असहायमेव भवतीत्येतत्सर्वं प्रपञ्चितं पूर्वम्।  
तच्चैतदनुपपन्नं यस्मात्क्षीरादि भवति परिणामि॥३५५॥**

**तद्दृष्टान्तबलेन हि यथाऽसहायस्य कारणत्वं स्यात्।  
परिणामिकारणत्वं तथैव परमात्मनोऽस्य वक्तव्यम्॥३५६॥**

**ब्रह्म यदि निर्विशेषं जगदाकारेण परिणमेत तदा।  
कृत्स्नप्रसक्तिदोषाद्द्रष्टव्यत्वोपदेशवैयर्थ्यम्॥३५७॥**

**कृत्स्नप्रसक्तिरत्र तु जगदाकारेण कृत्स्नपरिणामः।  
कृत्स्नस्य कार्यभावापत्त्या द्रष्टव्यताऽस्य नैव स्यात्॥३५८॥**

**यद्येकदेशमात्राज्जगदाकारेण परिणमेत तदा।  
निरवयवभावबोधकशब्दा ये चास्य वेदनिर्दिष्टाः॥३५९॥**

**निर्मलशब्दपुरोगा विरुद्धकथनेन ते हि कुप्येयुः।  
निरवयवस्य च लोके नचैकदेश्येकदेशभावः स्यात्॥३६०॥**

**यदि वा परिणामि स्याद्यदि वा कृत्स्नस्य कार्यपरिणामः।  
यद्येकदेशभावस्तदाऽस्य चानित्यताऽपि दुर्वारा॥३६१॥**

**तस्माच्चेतनकारणवादोऽयमयुक्त एव भातीह।  
निरसितुमिममाक्षेपं मुनिना रचित तदेतदधिकरणम्॥३६२॥**

***श्रुतेस्तु शब्दमूलत्वात्॥२७॥***

**अत्र तुशब्दो योऽसावुक्ताक्षेपस्य निरसनार्थः स्यात्।  
चेतनकारणवादे नायं दोषः प्रवर्तते कोऽपि॥३६३॥**

**इह कारणस्य रूपे श्रुतिः प्रमाण न केवलस्तर्कः।  
जगतः सृष्ट्यारम्भे परिणमते ब्रह्म तत्स्वरूपेण॥३६४॥**

**न च परिणमते कृत्स्नं तदिति श्रुतिरेव बोधयत्येषा।  
सोऽकामयतेत्याद्या पादोऽस्येत्येवमादिका च तथा॥३६५॥**

**तदिदं हि शब्दमूलं ब्रह्म यथाशब्दमभ्युपेयं स्यात्।  
नैव ह्यतीन्द्रियार्थे विनैव शब्दं यथार्थबुद्धिः स्यात्॥३६६॥**

**अस्यातीन्द्रियभावं न चक्षुषेति श्रुतिः प्रबोधयति।  
नैतादृशस्य तस्य हि रूपं शब्दं विनैव तर्केण॥३६७॥**

**अपि वा निर्धारयितुं प्रतिपादयितुं च कोऽपि शक्तः स्यात्।  
मणिमन्त्रशक्तयोऽपि तु विचित्रकार्यैकसाधनीभूताः॥३६८॥**

**दृश्यन्ते खलु लोके ता अप्युपदेशसमधिगम्याश्च।  
किमुताचिन्त्यमहिम्नः परात्मनः शक्तिरप्रतर्क्येति॥३६९॥**

**तस्माच्छ्रुत्यभिगम्ये जगतो जन्मादिकारणे तस्मिन्।  
कृत्स्नप्रसक्तिरूपा दोषा नैवेह शङ्कितुं शक्याः॥३७०॥**

**नन्विह विरुद्धमर्थं श्रुतिरप्येषा कथं प्रबोधयति।  
परिणमत न च कृत्स्नंपरिणमत इदं विरुद्धमाभाति॥३७१॥**

**अतिरात्रे षोडशिनं गृह्णातीत्यादिकर्मवाक्येषु।  
भवति विकल्पाश्रयणं विरोधपरिहारकारणं तेषु॥३७२॥**

**तत्कर्म पुरुषतन्त्रं यतो विकल्पादि तत्र युक्तं स्यात्।  
ज्ञानं तु वस्तुतन्त्रं प्रमाणजन्यमिति सुप्रसिद्धं हि॥३७३॥**

**वस्तुनि न विकल्पः स्यात्स च क्रियायां हि दृश्यते शास्त्रे।  
अविरुद्धाक्षेपैषा श्रुतिः प्रमाणं न वैपरीत्येन॥३७४॥**

**परिणामवादपक्षे सावयवत्वं ह्यनित्यताऽपि स्यात्।  
तस्माच्चेतनकारणवादो हि न युक्त एष इति चेन्न॥३७५॥**

**इह खलु विवर्तवादाश्रयणे तात्पर्यमस्य सूत्रकृतः।  
अत्र च न विरोधः स्यान्नानित्यतादिदोषशङ्काऽपि॥३७६॥**

**मायावी परमात्मा निजमायाशक्तियोगमालम्ब्य।  
निरवयवो नित्योऽपि हि जगदाकारेण भासते बहुधा॥३७७॥**

**तिमिरहतलोचनानां चन्द्रो हि यथा ह्यनेकधा भाति।  
तद्वदविद्याकवलितनिजात्मभासां स भाति विश्वात्मा॥३७८॥**

**प्रादेशिका हि माया जगदाकारोऽपि चैकदेशगतः  
मायायोगविहीनं ब्रह्म द्रष्टव्यभावमुपयाति॥३७९॥**

**मायोपाधिसहायात्सकलं तस्योपपन्नमेव स्यात्।  
परिणामवादपक्षे दोषोऽयं न हि विवर्तवादेऽपि॥३८०॥**

***आत्मनि चैवं विचित्राश्चहि॥२८॥***

**आत्मानुपमर्देन हि सृष्टिरियं ब्रह्मणा कथं घटते।  
इति नात्र शङ्कनीयं यत इह सृष्टिस्तथैव दृष्टा हि॥३८१॥**

**मायाव्यादिषु लोके विना स्वरूपोपमदमुपलब्धा।  
हस्त्यश्वरथपदातिप्रमुखाणां सृष्टिरेवमन्यत्र॥३८२॥**

**स्वप्नादृगादिषु दृष्टा तथैव सृष्टिर्भवेत्परात्मनि च।  
तत्र यथा नैते स्युर्दोषा मायामयत्वयोगेन॥३८३॥**

**तद्वद्ब्रह्मणि नैते दोषा जगतोऽस्य मायिकत्वेन।  
तस्मान्निरवयवेऽस्मिन्वेदान्तसमन्वयोऽपि निरवद्यः॥३८४॥**

***स्वपक्षदोषाच्च॥२९॥***

**चेतनकारणवादे योऽसौ दोषः प्रसञ्जितः सोऽयम्।  
तुल्यः प्रधानवादे परमाणुप्रकृतिभाववादेऽपि॥३८५॥**

**शब्दादिरहितमेतन्निरवयवं च प्रधानमण्वादि।  
सावयवस्य च शब्दादिमतः कारणमिति प्रतिज्ञातम्॥३८६॥**

**तत्र च पूर्वोक्तोऽसौ दोषोऽयं दुर्निवार एव स्यात्।  
अणुकारणतावादे ह्यणुरपरेणाणुना हि सयुक्तः॥३८७॥**

**द्यणुकादि जनयतीति प्रपञ्चितं तच्च नैव युक्ततरम्।  
निरवयवयोस्तयोरिह संयोगः स्याद्यदैकदेशेन॥३८८॥**

**परमाणूनां हि तदा सावयवत्वं तु दुर्निवारं स्यात्।  
सर्वावच्छेदेन तु संयोगो यदि तथापि दोषोऽयम्॥३८९॥**

**प्रथिमानुपपत्त्यादिः कार्यस्य स्यादतो न दोषोऽयम्।  
परिहृत एव हि पूर्वं दोषोऽय ब्रह्मकारणत्वे हि॥३९०॥**

**तस्मान्निरवयवमपि ब्रह्मेद भवति जगदुपादानम्।  
ब्रह्मणि तथाविधेऽस्मिन्वेदान्तसमन्वयोऽपि निरवद्यः॥३९१॥**

**नन्विह सशरीराणां कार्यात्पादैकसाधिका शक्तिः।  
मायाविप्रभृतीना दृष्टान्तोक्तेन चाशरीरस्य॥३९२॥**

**ब्रह्मण्यशरीरेऽस्मिञ्जगदुत्पादप्रयोजिका शाक्तः।  
कथमिति शङ्कां निरसितुमिदमधिकरणं प्रदर्शितं मुनिना॥३९३॥**

***सर्वोपेता च तद्दर्शनात्॥३०॥***

**यद्यपि मायाव्यादिषु सशरीरेष्वेव दृश्यते शक्तिः।  
भवति तथाऽपि न दोषो यतः परात्मा ह्यकुण्ठितैश्वर्यः॥३९४॥**

**न च शक्तिप्रतिबन्धः कदाऽपि तस्यास्त्यलुप्तशक्तित्वात्।  
शारीरे हि किलेद कार्यारम्भे शरीरसाहाय्यम्॥३९५॥**

**यस्माच्छारीरोऽसौ शरीरसंयोगसाधनो भवति।  
परमात्मा तु शरीरं विनाऽपि तत्सर्वशक्तिसंपन्नः॥३९६॥**

**दर्शयति श्रुतिरेषा परात्मनः सर्वशक्तिसंयोगम्।  
यस्मात्पराऽस्य शक्तिर्विविधेति तथैव सर्वकर्मेति॥३९७॥**

**तस्मादेकस्य यथा सामर्थ्यं स्यात्तथा परस्यापि।  
सामर्थ्यं भवतीति हि न चायमेकान्त इत्यभिप्रायः॥३९८॥**

***विकरणत्वान्नेति चेत्तदुक्तम्॥३१॥***

**एतदचक्षुःश्रोत्रं तथैव चापाणिपादमित्येषा।  
अश्रोत्रमवागमना इति श्रुतिर्ह्यकरणं विनिर्दिशति॥३९९॥**

**एवंविधस्य तस्य स्रष्टृत्वं स्याद्विरुद्धमिति चेन्न।  
एतस्य चोत्तरं तु प्रदर्शितं नेह किमपि वक्तव्यम्॥४००॥**

**मायाशक्तिसहायात्परमात्मा सृजति विश्वमखिलमपि।  
स्वेच्छामात्रात्सकरणमात्मशरीर मनोज्ञमातनुते॥४०१॥**

**तेन च विहरति भक्तैरुपदिशति निजात्मतत्त्वमखिलमपि।  
संहरति दनुजवर्गं पालयति च दीनलोकमखिलमपि॥४०२॥**

**उपसंहृत्य च सकलं केवलरूपेण भाति विश्वात्मा।  
तस्याकुण्ठितशक्तेर्नैवाशक्यं हि विद्यते किमपि॥४०३॥**

**तस्माद्वेदान्तानां ब्रह्मणि परमे समन्वयो युक्तः।**

***न प्रयोजनवत्त्वात्॥३२॥***

**सृष्टिप्रवृत्तिरेषा ननु भवति परात्मनो न युक्ततमा॥४०४॥**

**लोके प्रवृत्तिरेषा दृष्टा ह्यात्मप्रयोजनार्थैव।  
आत्मप्रयोजनार्था परात्मनः स्याद्यदा प्रवृत्तिरियम्॥४०५॥**

**व्याहन्येत तदानीं परितृप्तत्वं परात्मनस्तदिदम्।  
उन्मत्तस्य यथा वा प्रवृत्तिरेवं परात्मनो भवति॥४०६॥**

**सर्वज्ञत्वं तस्य श्रुतिनिर्दिष्टं विरुद्धमेव स्यात्।  
तस्मादन्याय्येयं चेतनसृष्टिः श्रुतिप्रणीताऽपि॥४०७॥**

**इति शङ्कां परिहर्तुं मुनिना रचितं तदेतदधिकरणम्।**

***लोकवत्तु लीलाकैवल्यम्॥३३॥***

**श्रुतिनिर्दिष्टा सेयं सृष्टिः केवलमिहास्य लीलैव॥४०८॥**

**लोके च यथा राज्ञः क्रीडादिषु भवति केवलं लीला।  
अनपेक्ष्य किंचिदपि वा प्रयोजन तद्वदेव चेहापि॥४०९॥**

**परमात्मनः प्रवृत्तिर्लीलारूपैव चान्तरेण फलम्।  
राजादिक्रीडास्वपि भवेच्च किंचित्प्रयोजनं सूक्ष्मम्॥४१०॥**

**परमेश्वरस्य सृष्टिक्रियासु नास्ति प्रयोजनं किमपि।  
यस्मादसौ परात्मा स चाऽऽप्तकाम इति गीयते शास्त्रे॥४११॥**

**तस्माच्छ्रुतिवचसामिह समन्वये नैव बाधकं किमपि।  
ननु परमात्मा सोऽयं जगतो जन्मादिकारणं न भवेत्॥४१२॥**

**यस्मादसौ परात्मा विषमां सृष्टिं हि जगति निर्माति।  
अत्यन्तसुखसमृद्धान्देवान्सृजतीह मर्त्यवर्गमपि॥४१३॥**

**मध्यमसुखभाजमिमं तथैव चात्यन्तदुःखभाजोऽपि।  
पश्वादीनपि सृजति हि तेन च वैषम्यमस्य दुर्वारम्॥४१४॥**

**प्रलयावसरे सर्वप्राणिनिकायं विनाऽपराधेन।  
संहरतस्तस्यैव तु परमात्मनो निर्घृणत्वमनिवार्यम्॥४१५॥**

**क्रूरत्वमपि च तस्य हि दुःखविधानात्तथैव दुर्वारम्।  
रागद्वेषादिकमपि पृथग्जनस्येव तस्य दुर्वारम्॥४१६॥**

**अपहतपाप्मनि तस्मिन्स्रष्टृत्व युक्तमीदृश नु कथम्।  
तस्मान्न जगत्कारणमात्मा वैषम्यनिर्घृणत्वाभ्याम्॥४१७॥**

**इत्याशङ्कां निरसितुमिदमधिकरणं प्रदर्शितं मुनिना।**

***वैषम्यनैर्घुण्ये न सापेक्षत्वात्तथा हि दर्शयति॥३४॥***

**इति चेन्मैवं यस्मान्न चास्य वैषम्यनिर्घृणत्वे स्तः॥४१८॥**

**यदि निरपेक्षः सोऽयं विषमां सृष्टिं हि निर्मिमीते चेत्।  
स्यातामेतौ दोषावस्य परात्मा स किंतु सापेक्षः॥४१९॥**

**प्राणिकृतो यौ धर्माधर्मावेव ह्यपेक्ष्य सृष्टिमिमाम्।  
रचयति स चायमात्मा कुतोऽस्य वैषम्यनिर्घृणत्वे तु॥४२०॥**

**यद्वद्व्रीहीयवादिषु साधारणकारणं च पर्जन्यः।  
तद्वत्परमात्मा स्यात्साधारणकारणं जगत्स्रष्टा॥४२१॥**

**तत्तद्बीजान्येव व्रीह्यादिविशेषकारणानि यथा।  
तत्तकर्माणि तथा देवादिविशेषकारणानि स्युः॥४२२॥**

**नेशापराधमूला सृष्टिः कर्मापराधमूलैव।  
वैषम्यादिनिरासे सापेक्षत्वं हि यच्च तस्योक्तम्॥४२३॥**

**तदिदं सापेक्षत्वं प्रपञ्च्यते सपदि सूत्रशेषेण।  
दर्शयति श्रुतिरेषा सापेक्षत्वं यदेष एवेति॥४२४॥**

**ऊर्ध्वं हि नेतुमिच्छति यं च परात्मा तमेनमादौ हि।  
कारयति कर्म साध्विति य चाधो नेतुमिच्छति ह्यात्मा॥४२५॥**

**तमसाधु कर्म कारयतीत्येषाऽपि प्रदर्शयत्येवम्।  
नन्विह कारयितृत्वात्फलप्रदातृत्वमस्य निर्दिष्टम्॥४२६॥**

**कारयितृत्वे तस्य च सापेक्षत्वं कथं भवेदिति चेत्।  
जन्मान्तरवासनया कुर्वन्तं कारयत्यसावात्मा॥४२७॥**

**तेन च सापेक्षत्वे न बाधकं किमपि शङ्कितुं शक्यम्।  
यदि चाकुर्वन्तमपि ह्यात्मा साध्वादि कर्म कारयति॥४२८॥**

**भवति तदाऽयं दोषः सापेक्षत्वं च दुर्घटं तस्य।**

***न कर्माविभागदिति चेन्नानादित्वात्॥३५॥***

**नन्विह सापेक्षत्वं यच्चोक्तं तच्च दुर्घटं भाति॥४२९॥**

**यस्मात्प्रलयावसरे निर्लेपं भवति कर्म सकलमपि।  
उत्तरकालं सृष्टौ वैषम्यकरस्य कर्मणोऽसत्त्वात्॥४३०॥**

**तुल्यैवाऽऽद्या सृष्टिर्भवेन्न देवादिविषमभावेन।  
यदि तुल्या सृष्टिरियं तदोत्तरत्रापि तद्वदेव स्यात्॥४३१॥**

**यदि चेद्विषमा सृष्टिर्वैषम्यादिकमबाधितं तस्य।  
इति चेन्नानादित्वात्कर्मण इह नास्ति दोषशङ्काऽपि॥४३२॥**

**तदनादिकालसंसृतमखिलं कर्मेति नास्ति दोषोऽयम्।  
कथमस्य कर्मणः स्यादनादिकालप्रवृत्ततेत्येवम्॥४३३॥**

**शङ्कामेतां निरसितुमेतत्सूत्रं प्रदर्शितं मुनिना।**

***उपपद्यते चाप्युपलभ्यते च॥३६॥***

**संसारस्तन्मूलं कर्मानादीति चोपपन्नं हि॥४३४॥**

**यद्यादिमानयं स्यात्संसारस्तस्य मूलमपि कर्म।  
मुक्तानामपि लोकेऽस्मिन्पुनरपि संसारबन्धनं न कुतः॥४३५॥**

**उपलभ्यते च तदिदं कर्मानादीति मन्त्रवर्णेषु।  
सूर्याचन्द्रमसाविति मन्त्रो ब्रूते तथैव चान्याऽपि॥४३६॥**

**प्रथयत्यमेन जीवेनेत्याद्या तेन सकलमनवद्यम्।  
सपदि परपक्षदूषणमुख्यफलं प्रकरणं प्रवर्तयितुम्॥४३७॥**

**सूत्रकृदुपसंहरति प्रकरणमेतत्स्वपक्षसिद्धिफलम्।**

***सर्वधर्मोपपत्तेश्च॥३७॥***

**चेतनकारणपक्षे कारणधर्माश्च ये च विख्याताः॥४३८॥**

**कारणरूपे ब्रह्मण्युपपद्यन्ते हि सर्वधर्मास्ते।  
सर्वज्ञता तथा स्याद्विचित्रमायासहायताऽप्येवम्॥४३९॥**

**तद्वच्च सर्वशक्तिः कारणतामस्य साधयन्त्येव।  
तस्माद्वेदान्तानां सर्वज्ञे सर्वशक्तिसंपन्ने॥४४०॥**

**ब्रह्मणि कारणरूपे समन्वयो निरपवाद इति सिद्धम्।  
शारीरकमीमांसा मुनिना व्यासेन विरचिता सेयम्।  
चतुरध्यायी तस्यां द्वितीयसंज्ञश्च योऽयमध्यायः॥४४१॥**

**तत्र प्रथमे पादे सूत्रार्थोयश्च भाष्यकारोक्तः।  
आर्यावृत्तैरमलेः प्रकाशितो भवतु सोऽयमनवद्यः॥४४२॥**

**इति द्वितीयाध्यायस्य प्रथमः पादः॥१॥  
——————**

**अथ द्वितीयपादप्रारम्भः।  
—————**

**सांख्यादिस्मृतिवचनैर्विरोधशङ्कांव्युदस्य पूर्वत्र।  
ब्रह्मणि वेदान्तानां समन्वयोऽसौ स्थिरीकृतः सूत्रैः॥१॥**

**सांख्यादिस्मृतिवचसां न्यायाभासोपबृंहितत्वेन।  
स्थिरयितुमप्रामाण्यं द्वितीयपादः प्रवर्तते सपदि॥२॥**

**यद्यपि वेदान्तानामैदंपर्यावधारणार्थमिदम्।  
शास्त्रं हि केवलाभिर्युक्तिभिरेवेह कमपि सिद्धान्तम्॥३॥**

**साधयितुमप्रवृत्तं दूषयितुं वाऽपि तर्कशास्त्रमिव।  
सत्यं तथाऽपि लोके विख्यातानि च महान्ति तन्त्राणि॥४॥**

**कपिलादिसंमतानि हि महाजनैश्चापि परिगृहीतानि।  
उपलभ्य जडमतीनां केषांचित्स्यादिहापि च श्रद्धा॥५॥**

**तत्त्वावधारणाय तु भवन्ति चैतानि साधनानीति।  
अत इह तदसारत्वं यावन्नैवोपवर्ण्यते तावत्॥६॥**

**वेदान्तवाक्यनिचयैरुत्पन्नं ज्ञानमाकुली भवति।  
तस्मादसौहि यत्नो युक्तः कपिलादिमतनिरासे स्यात्॥७॥**

**अत्र स्वपक्षसाधनमभ्यर्हितमिति कृतं तदादौ च।  
संप्रति परपक्षोऽयं निरस्यते हि स्वपक्षदार्ढ्याय॥८॥**

**ईक्षत्याद्यधिकरणे प्रागपि सांख्यादिमतनिरासोऽयम्।  
प्रायः कृतो हि पुनरपि तत्र च यत्नो वृथेति चेन्मैवम्॥९॥**

**पूर्वं प्रधानवादे श्रुतिसाहाय्यं न चास्ति किंचिदिति।  
निरसितमत्र च पादे युक्तिसहायो निरस्यते सपदि॥१०॥**

**नन्विह कारणधर्मा ब्रह्मण्येवोपपादिताः सर्वे।  
तदिदमयुक्तं यस्मादिह प्रधानेऽपि संभवन्त्येते॥११॥**

**घटकरकादिविकारा मृदात्मनाऽन्वीयमानरूपा हि।  
ते च खलु मृद्विकारा मृत्सामान्यैकपूर्वका दृष्टाः॥१२॥**

**आध्यात्मिका अपीत्थं भेदाः सुखदुःखमोहरूपेण।  
अन्वीयमानरूपास्तादृशसामान्यपूर्वका एव॥१३॥**

**सुखदुःखमोहरूपं ह्यचेतनं तत्प्रधानमेव स्यात्।  
तदिद प्रधानमेव ह्यचेतनं भवति जगदुपादानम्॥१४॥**

**परिमाणाद्यैर्लिङ्गैरपि जगतः कारणं तदेव स्यात्।  
इति शङ्कामपनेतुं मुनिना रचित तदेतदधिकरणम्॥१५॥**

***रचनानुपपत्तेश्चनानुमानम्॥१॥***

**नैवाभिलषितसिद्धिर्दृष्टान्तादेव केवलाद्भवति।  
दृष्टान्तोऽयं लोके सुलभो भवतीह सर्वपक्षेषु॥१६॥**

**यदचेतनं हि लोके न चेतनेनानधिष्ठितं किमपि।  
कार्यं रचयद्दृष्टं मृदादिकेषु च रथादिषु ह्येवम्॥१७॥**

**लोके मृदादयो वा रथादयो वा कुलालवाहाद्यैः।  
अनधिष्ठिता घटादीन्रचयन्तो जगति नैव दृश्यन्ते॥१८॥**

**चेतनपुरस्कृतैरिह मुद्दार्वाद्यैर्हि विरचिता दृष्टाः।  
गेहप्रासादाद्याः सुखदुःखप्राप्तिविघटनानलसाः॥१९॥**

**जगदेतदखिलमपि किल देवमनुष्याद्यधिष्ठितं भवति।  
कर्मफलभोगयोग्यं भूम्यप्तेजोनिलादिपर्याप्तम्॥२०॥**

**प्रज्ञावद्भिः शिल्पिभिरालोचयितुं हि जातु मनसाऽपि।  
यदशक्यं तद्रचयेत्स्वतन्त्रमेतत्प्रधानमनभिज्ञम्॥२१॥**

**मृद्दृष्टान्तैरेवह्यनुमेयं मूलकारणं जगतः।**  
**न तु बाह्यकुम्भकारप्रमुखैरिति नियमकारणं किमपि॥२२॥**

**श्रुतिरेवमनुगृहीता चेतनदृष्टान्तसंग्रहे भवति।  
यस्मात्तदैक्षतेति श्रुतय कथयन्ति चेतनात्सृष्टिम्॥२३॥**

**सर्वज्ञकारणत्वे तदेतदखिलं समञ्जसंभवति।  
यदि चेत्प्रधानमेतत्स्वतन्त्रमेवाखिलं जगज्जनयेत्॥२४॥**

**स्थूलोपलाः स्वतन्त्राः प्रासादादीन्कुतो हि न सृजन्ति।  
इति रचनानुपपत्तेः स्मृतिदृष्टमिदं न कारणं जगतः॥२५॥**

**सुखदुःखमोहभावेनान्वयरूपो य एष निर्दिष्टः।  
हेतुस्तस्यासिद्धिं सूचयति शब्द एष सूत्रस्थः॥२६॥**

**बाह्याध्यात्मिकभेदेष्विह न हि सुखदुःखमोहरूपतया।  
अन्वय इहास्ति लोके यतश्चतेषां विरुद्धभावोऽस्ति॥२७॥**

**सुखदुःखादिकमखिलं प्रतीयते चान्तरत्वधर्मेण।  
शब्दादयश्चबाह्या अनन्तरत्वेन जगति भासन्ते॥२८॥**

**शब्दादयो हि भेदाः सुखादिकानां निमित्तभावेन।  
दृष्टा यतः कथं स्यादन्वयहेतुः स चायमुपपन्नः॥२९॥**

**न तु भिन्नरूपयोरयमभिन्नभावो हि दृश्यते क्वापि।  
यश्चाऽऽदिशब्दलभ्यः सूत्रेऽसौपरिमितत्वहेतुरपि॥३०॥**

**संसर्गपूर्वकत्वप्रसाधनायोपदिष्ट इह कार्ये।  
देशपरिच्छेदात्मा भागासिद्धो हि सोऽयमाकाशे॥३१॥**

**कालपरिच्छेदेऽस्मिन्हेतौस्यात्सिद्धसाधनं दोषः।  
योऽयमविद्यागुणयोः संसर्गस्तत्र भवति दोषोऽयम्॥३२॥**

**पक्षद्वयेऽपि सोऽयं स कंचिदर्थं हि साधयत्येषः।  
वस्तुपरिच्छेदात्मकमेतद्यदि परिमितत्वमत्रोक्तम्॥३३॥**

**सत्त्वरजस्तमसामपि तुल्यं तदतो ह्यसावनेकान्तः।  
तस्मादसाधकोऽयं यश्चोक्तः परिमितत्वहेतुरपि॥३४॥**

**लोके हि कार्यकारणविभागबुद्धिः प्रवर्तते यावत्।  
तावदचेतनपूर्वकमखिलं कार्यमिति नायमेकान्तः॥३५॥**

**यत्र च विभागबुद्धिः समाप्यते जगति कार्यकारणयोः।  
तदचेतनं प्रधानं तत्पूर्वकमेव सकलमपि कार्यम्॥३६॥**

**इति सांख्यदर्शितं यल्लक्षणमेतत्परात्मनस्तुल्यम्।  
तेन च सकलं कार्यं चेतनपूर्वकमितीह किं न स्यात्॥३७॥**

***प्रवृत्तेश्च॥२॥***

**अत्रानुपपत्तेरिति पदमनुवृत्तं हि भवति पूर्वस्मात्।  
तेनानुपपत्तिरसाविह प्रवृत्तेः प्रदर्शिता भवति॥३८॥**

**आस्तामियं तु रचना तत्सिद्ध्यर्थाऽपि या प्रवृत्तिः स्यात्।  
सा सत्त्वरजस्तमसां भवति ह्यङ्गाङ्गिरूपतैव किल॥३९॥**

**एवं कार्याभिमुखप्रवृत्तता सेति तां च कथयन्ति।  
सा च प्रवृत्तिरिह खल्वचेतनस्यैव केवलस्य भुवि॥४०॥**

**दृष्टा नैव मृदादेश्चेतःसंयोगमन्तरा क्वापि।  
चेतनपुरस्कृतस्य हि सा तु मृदादेस्तथा रथादेश्च॥४१॥**

**तस्मात्तदनुपपत्तेः प्रधानमिह नैव जगदुपादानम्।  
नन्विह चेतनयोगादचेतनस्य च यदा प्रवृत्तिः स्यात्॥४२॥**

**सिद्धैव सा प्रधाने तदनुपपत्तिश्चनेति चेन्मैवम्।  
यद्यप्यचेतनेऽस्मिन्मृदादिके सा प्रवृत्तिरुपलब्धा॥४३॥**

**भवतु तथाऽपि च सा खल्वचेतने भवति चेतनादेव।  
दहनप्रकाशरूपा क्रिया च काष्ठादिसंश्रयाऽपि यथा॥४४॥**

**ज्वलनाधीनैव स्यात्तथैव सा भवति चेतनाधीना।  
लोकायतिकमतेऽपि हि जीवद्देहस्य चेतनत्वेन॥४५॥**

**अनुमतमिह रथशकटप्रभृतीनां तु प्रवर्तकत्वं स्यात्।  
तस्मादचेतनानां प्रवर्तकत्वं हि चेतने युक्तम्॥४६॥**

**ननु परमात्मा सोऽयं चैतन्यैकस्वरूप एवोक्तः।  
तद्व्यतिरेकेणास्य प्रवर्तकं नोपलभ्यते किमपि॥४७॥**

**स कथं प्रवर्तकः स्यादिति शङ्काऽप्यत्र नैव कर्तव्या।  
यस्मात्सर्वज्ञोऽसौ परमात्मा सर्वशक्तिसंपन्नः॥४८॥**

**तस्य प्रवर्तकत्वे शङ्केयं कथमुदेति मनसि तव।  
एकोऽसौ परमात्मा प्रवर्तकः कथमितीह नाऽऽशङ्क्यम्॥४९॥**

**मायोपाधिवशेन हि तदेदखिलं समञ्जसं तस्य।  
तस्मात्परात्मनोऽस्य प्रवर्तकत्वं यदेतदनवद्यम्॥५०॥**

***पयोम्बुवच्चेत्तत्रापि॥३॥***

**नन्वत्राचेतनयोः पयोम्बुनोरपरतन्त्रयोर्लोके।  
दृष्टा प्रवृत्तिरेषा तथा प्रधानस्य सा कथं न स्यात्॥५१॥**

**वत्सविवृद्ध्यर्थं किल यथा स्वतः स्यन्दते पयो लोके।  
लोकानामुपकृतये यथा जलं वा तथा प्रधानमपि॥५२॥**

**महदाद्याकारेण स्वभावतो नैव परिणमेत कुतः।  
इति चेन्न येन कथयति चेतनसापेक्षतां हि तत्रापि॥५३॥**

**योऽप्स्विति मन्त्रो योऽसौ तथैव चेतस्य वेति मन्त्रोऽपि।  
अपि वत्सचोषणं यन्मातुः प्रेमानुबन्धनं यच्च॥५४॥**

**तदुभयसापक्षमिदंपयः परिष्यन्दते जलं यच्च।  
तन्निम्नभूम्यपेक्षं सदा परिष्यन्दते न चेतरथा॥५५॥**

**अत इह दृष्टान्तोऽयं पक्षसमो नैव तद्बहिर्भूतः।  
तस्मात्पयोम्बुवच्चेत्यनुपन्यसनीयमेतदिह भवति॥५६॥**

***व्यतिरेकानवस्थितेश्चानपेक्षत्वात्॥४॥***

**सत्त्वं रजस्तमश्च त्रयो गुणा यदि समानभावेन।  
अवतिष्ठमानरूपाः प्रधानमेतदिति वर्ण्यते सांख्यैः॥५७॥**

**तद्व्यतिरेकेण तदा प्रवर्तकं न हि निवर्तकं वाऽस्ति।  
तदभावादनपेक्षं ह्यनपेक्षत्वात्प्रवर्तते च कथम्॥५८॥**

**गुणवैषम्यकृतोऽयं सर्गोवा भवति तस्य तदभावे।  
तस्मात्प्रधानवादः प्रतारणार्थो न युक्तिमूलः स्यात्॥५९॥**

***अन्यत्राभावाच्च न तृणादिवत्॥५॥***

**तृणपल्लवोदकादि क्षीराकृत्या यथा हि परिणमते।  
तद्वत्प्रधानमेतन्महदाद्याकारपरिणतं न कुतः॥६०॥**

**इति शङ्काऽत्र न युक्ता यतस्तृणाद्यपि भवेन्न निरपेक्षम्।  
यदि निरपेक्षं ह्येतत्क्षीराकारेण परिणमेत तदा॥६१॥**

**अन्यत्र धेनुकायास्तृणादिकं क्षीरतां कुतो नेयात्।  
यदि चेदन्यत्रापि क्षीरी भूयात्तृणादिकं लोके॥६२॥**

**यच्च प्रहीणमेतद्यच्च बलीवर्दचर्वितं वाऽपि।  
तदपि क्षीराकृत्या परिणतिमेतां हि नो लभेत कुतः॥६३॥**

**मानुषसाध्यं किंचिद्भवति च देवादिकृत्यमपि किंचित्।  
न च निर्निमित्तमेतत्तस्मात्तदिदं हि देवताकृत्यम्॥६४॥**

**मर्त्या अपि प्रभूतं क्षीरं लब्धुं प्रभूतघासमिमाम्।  
धेनुं हि चारयन्त्यपि तस्मात्सकलं हि चेतनायुक्तम्॥६५॥**

***अभ्युपगमेऽप्यर्थाभावात्॥६॥***

**स्वाभाविकी प्रवृत्तिर्न चास्य भवतीति दर्शितं पूर्वम्।  
अभ्युपगच्छेम वयं भवतः श्रद्धामिहानुरुध्यैताम्॥६६॥**

**स्वाभाविकीं प्रवृत्तिं तथाऽपि दोषोऽनुयुज्यते सोऽयम्।  
स्वाभाविकी प्रवृत्तिः सेयं नापेक्षते हि किंचिदिति॥६७॥**

**यद्युच्येप्त तदेयं यथैव नापेक्षते हि सहकारि।  
एवं नापेक्षेत प्रयोजनमपीति दोष इह भवति॥६८॥**

**साधयति च प्रधानं पुरुषस्यार्थं समग्रमिति योऽयम्।  
हीयेत सा प्रतिज्ञा न च प्रवृत्तिर्हि दृश्यते विफला॥६९॥**

**यदि च प्रवृत्तिरस्य प्रयोजनमपेक्षते हि न सहायम्।  
तदपि प्रयोजनं वा तस्या नैवोपलभ्यते किमपि॥७०॥**

**भोगो वा स्यादथ वाऽप्यपवर्गो वाऽथ तदुभयं वाऽपि।  
नैवं प्रयोजनं स्याद्यत इह पुरुषो हि निष्कलो भवति॥७१॥**

**विषयकृतसुखविशेषाधाननैवास्यभोग हह वाच्यः।  
अध्यासमन्तरेण हि स च न हि पुरुषे भवेदयं भोगः॥७२॥**

**अध्यासोऽयं सांख्यैर्नैवाभ्युपगम्यते हि कुत्रापि।  
तस्मादिह भोगार्था प्रवृत्तिरिति नैव शक्यते वक्तुम्॥७३॥**

**तस्या भोगार्थत्वेऽप्यविमोक्षापत्तिरत्र दुर्बारा।  
सा स्यादपवर्गार्थेत्ययमपि पक्षो न चेह संभवति॥७४॥**

**अपवर्गोऽयं पुंसः स्वात्मावस्थानलक्षणोनान्यः।  
सोऽयं हि तत्प्रवृत्तेः प्रागपि सिद्धं प्रयोजनं न भवेत्॥७५॥**

**अपवर्गार्थत्वे वा शब्दाद्युपलब्धिरनुपपन्ना स्यात्।  
उभयार्थता यदा स्यादविमोक्षोऽयं हि तत्र दुर्वारः॥७६॥**

**यस्मादनन्तता स्याद्भोक्तव्याना प्रधानमात्राणाम्।  
औत्सुक्यनिरसनार्थं क्रियासु यद्वत्प्रवर्तते लोकः॥७७॥**

**पुरुषस्य मुक्तये हि प्रवर्तते तद्वते(दे)तदव्यक्तम्।  
इत्यौत्सुक्यनिरासप्रयोजनार्थाप्रवृत्तिरित्यपि न॥७८॥**

**इच्छाविशेष एव ह्यौत्सुक्यं तद्धि चेतनस्यैव।  
नाचेतनस्य लोके क्वचिदपि दृष्टं तदेतदौत्सुक्यम्॥७९॥**

**यदि चेतनदृक्शक्तेर्वैयर्थ्यमयाद्भवेत्प्रवृत्तिरियम्।  
दृक्शक्तेरवियोगात्प्रधानगतसर्गशक्त्यविच्छेदात्॥८०॥**

**पुरुषस्य चाविमोक्षः प्रधानवादे हि भवति दुर्वारः।  
तस्मात्प्रधानवादो न कथंचिदपीह घटयितुं शक्यः॥८१॥**

***पुरुषाश्मवदिति चेत्तथाऽपि॥७॥***

**लोके यदा हि कश्चित्पुरुषो दृक्शक्तिसंयुतो गन्तुम्।  
शक्तिविहीनः पङ्गुः पुरुषं दृग्शक्तिविच्युत चान्धम्॥८२॥**

**गतिशक्तिसचिवमपरं वाग्व्यापारेण तं प्रवर्तयते।  
एवमयस्कान्तोऽश्मा प्रवृत्तिरहितोऽप्ययः प्रवर्तयति॥८३॥**

**तद्वदयं पुरुषोऽपि प्रवर्तयिष्यति परं प्रधानमिदम्।  
इतिदृष्टान्तालम्बात्पुनराशङ्का समुत्थिता सेयम्॥८४॥**

**सा तु न युक्ता यस्माद्दृष्टान्तोऽयं हि विषम इह भवति।  
वागाद्यैः पङ्गुरसाबन्धमधिष्ठाय तं नियोजयति॥८५॥**

**तत्रेदमुचितमेव हि पुरुष उदासीन इह च निर्दिष्टः।  
सोऽयं निर्व्यापारः कथं प्रधानं प्रवर्तयितुमर्हः॥८६॥**

**एवंविधस्य लोके प्रवर्तकत्वं न हि क्वचिद्दृष्टम्।  
यदि च प्रवर्तकत्वं तथाविधस्यापि कल्प्यते सांख्यैः॥८७॥**

**पुरुषस्यौदासीन्यं स्वातन्त्र्यं वा कथं प्रधानस्य।  
यदि चाद्यस्कान्त इव प्रवर्तते संनिधानमात्रेण॥८८॥**

**पुरुष उदासीनेऽपि प्रधानमेतत्तदा भवेदेवम्।  
संनिधिसातत्येन प्रवृत्तिसातत्यमप्रतीकारम्॥८९॥**

**परिमार्जनाद्यपेक्षा ह्यनित्यसंनिधिरसावयस्कान्तः।  
तस्माद्दृष्टान्तोऽसौ विषमो न प्रकृतनिर्णयार्थः स्यात्॥९०॥**

**पुरुष उदासीनोऽसावचेतनं हि प्रधानमिह च तयोः।  
संबन्धयिता चान्यस्तृतीय इह नोपलभ्यते क्वापि॥९१॥**

**इह योग्यतानिमित्तः संबन्धो यदि तयोर्भवेत्तर्हि।  
योग्यत्वानुच्छेदात्प्रवृत्त्युनुच्छित्तिरपरिहार्यैव॥९२॥**

**पूर्ववदर्थाभावो दोषोऽयं तुल्य एव चेहापि।  
चेतनकारणपक्षे सोऽयं दोषः पदं न विदधाति॥९३॥**

**सर्वज्ञे परमात्मनि मायामूल प्रवर्तकत्वं स्यात्।  
औदासीन्यं यदिदं स्वतोऽस्य सिद्धं न साधनायत्तम्॥९४॥**

***अङ्गित्वानुपपत्तेश्च॥८॥***

**यदि सत्त्वरजस्तमसां समता न गुणप्रधानभावः स्यात्।  
सेयं साम्यावस्था प्रधानमिति वर्णयन्ति खलु सांख्याः॥९५॥**

**सा कूटस्था नित्या भवति यदा नैव सर्गवार्ता स्यात्।  
सर्गो महदादीनां गुणवैषम्ये हि भवति नेतरथा॥९६॥**

**कूटस्थानां कथमिह तेषामङ्गाङ्गिभावसंपत्तिः।  
अङ्गित्वानुपपत्तेरयुक्त एव प्रधानवादोऽयम्॥९७॥**

**यदि नैते कूटस्था गुणा न नित्यास्तथाऽपि दोषोऽयम्।  
दुर्वारस्तव पक्षे यतो नियन्ता न चेह कश्चिदपि॥९८॥**

***अन्यथानुमितौ च ज्ञशक्तिवियोगात्॥९॥***

**अनुमीयते तथेदं दोषो न यथा प्रधानवादे स्यात्।  
एते सत्त्वादिगुणा वैषम्योपगमयोग्यतापन्नाः॥९९॥**

**गुणसमतायामपि न हि रचनानुपपत्तिदोषशङ्केह।  
समतापन्ना अपि ते कार्यवशेन च भजन्ति वैषम्यम्॥१००॥**

**कार्यं यथा यथा स्यात्तथा स्वभावो हि कल्प्यते तेषाम्।  
चलमिह गुणवृत्तमिति ह्यभ्युपगच्छन्ति कापिला इति चेत्॥१०१॥**

**एवमपि दुर्निवारो रचनानुपपत्तिरूपदोषः स्यात्।  
यस्माज्ज्ञशक्तिविधुरं त्रिगुणमचेतनमिदं प्रधानं स्यात्॥१०२॥**

**यदि च ज्ञशक्तियुक्त भवेत्प्रधानं तदा निवृत्तं स्यात्।  
प्रतिवादित्वमथ स्याच्चेतनकारणसमर्पणं तेन॥१०३॥**

**चेतनमेकं जगतो जन्मस्थित्यन्तकारणं ब्रह्म।  
इति चेतनकारणतावादः स्यान्न प्रधानवादोऽयम्॥१०४॥**

***विप्रतिषेधाच्चासमञ्जसम्॥१०॥***

**विप्रतिषेधादपि खल्वसमञ्जसमेव कापिल तन्त्रम्।**  
**विप्रतिषेधश्चायं बहुतर उपलभ्यते हि तन्त्रेऽस्मिन्॥१०५॥**

**क्वचिदिन्द्रियाणि सप्त क्वचिदेकादश वदन्ति तान्येव।  
तन्मात्राणा सर्गं महतः क्वचिदिह वदन्त्यहंकारात्॥१०६॥**

**क्वचिदन्तःकरणानि त्रीणि तदेकं क्वचिच्च कथयन्ति।  
इत्यन्योन्यविरोधः प्रसिद्ध एवात्र कापिले तन्त्रे॥१०७॥**

**चेतनकारणपरया श्रुत्या स्मृत्या प्रसिद्ध एवायम्।  
इत्यन्योन्यविरोधादसमञ्जसमेव सांख्यतन्त्रमिदम्॥१०८॥**

**नन्वेतद्दर्शनमपि भवत्ययुक्त यदौपनिषदानाम्।  
जात्यन्तरभावोऽयं न वर्ण्यते तैर्हि तप्यतापकयोः॥१०९॥**

**संसारी जीवो यः संसारस्तप्यतापकावेतौ।  
अर्थी चार्थश्च तथाऽनर्थोऽनर्थी च जगति विख्यातौ॥११०॥**

**अर्थोऽपि तापकः स्यात्स चार्जनक्लेशतोऽप्यलाभेन।  
तापयति पुरुषमस्मात्तप्यः पुरुषश्चतापकोऽर्थः स्यात्॥१११॥**

**स्वत एवानर्थोऽयं तापक इति जगति सुप्रसिद्धो हि।  
पर्यायेण च ताभ्यां यः संयुज्येत भवति न हि तप्यः॥११२॥**

**अभ्युपगता यदा स्यादेकात्मकता समस्तजगतोऽपि।  
लुप्येत लोकसिद्धो भेदो योऽसौ हि तप्यतापकयोः॥११३॥**

**न हि लोकसुप्रसिद्धं बाधयितुं जगति केनचिच्छक्यम्।  
यद्यर्थिनः स्वतोऽन्यो न स्यादर्थस्तदेदमर्थित्वम्॥११४॥**

**कस्मिन्खलु विषये स्याद्यतोऽयमात्मा स्वरूप एवार्थः।  
अभ्यर्थना हि त्वैक्ये न च सिद्धे जगति कस्यचिद्दृष्टा॥११५॥**

**अर्थित्वस्यासिद्धौ नैवार्थत्वं च कस्यचिद्भवति।  
नन्वेकात्मकयोरप्यन्योन्यं जगति दृश्यते भेदः॥११६॥**

**एकाग्न्यात्मकयोरपि दृष्टो ह्यौष्ण्यप्रकाशयोर्भेदः।  
एकब्रह्मात्मकयोरनयोर्भेदस्तथेति चेन्मैवम्॥११७॥**

**एवमपि दर्शनेऽस्मिन्भवति च दोषो न दोषनिस्तारः।  
औष्ण्यप्रकाशनाभ्यामविमोक्षोऽग्नेर्यथा हि लोकेऽस्मिन्॥११८॥**

**इह तप्यतापकाभ्यामविमोक्षस्तद्वदस्य दुर्वारः।  
धर्मापाये ननु किल यदवस्थानं हि धर्मिणो मोक्षः॥११९॥**

**फनतरङ्गापाये जगति जलस्य स्वरूपमात्रेण।  
समवस्थानं दृष्टं यथा तथैवेह स भवतीत्यपि न॥१२०॥**

**आविर्भावतिरोभावाभ्यामनपायिनो हि फेनाद्याः।  
तैरिह विमोक्षवार्ता सतो जलस्यातिदुर्लभा दृष्टा॥१२१॥**

**दार्ष्टान्तिके कथं वा तद्दृष्टान्तन दोषपरिहारः।  
भिन्नात्मकतायामिह न दोषशङ्काऽस्ति तप्यतापकयोः॥१२२॥**

**ताभ्यां भवति विमोक्षस्तत्सयोगकहेतुपरिहारात्।  
इत्यभ्यधिकां शङ्कां निरसितुमत्राऽऽधीयते तदिदम्॥१२३॥**

**सर्वस्यैकात्मकता विशुद्धविज्ञानविलसिता हि यदा।  
सा परमार्थदशेय तदवस्थाया न तप्यतापकता॥१२४॥**

**औष्ण्यस्थः परमात्माऽप्यनावृतैकात्म्यभावमुपयातः।  
प्रविलीनेऽपि द्वैते स च कं तापयति तप्यते च कथम्॥१२५॥**

**तस्माच्च तप्यतापकभावानुपपत्तिरत्र न हि दोषः।  
दृष्टश्च तप्यतापकभावो व्यवहारसमय एवासौ॥१२६॥**

**यत्र यथा दृष्टः स्यात्स च खलु तस्यैव धर्मतामेति।  
क्व पुनरिह तप्यतापकभावः स्यादिति तु नैवमाशङ्क्यम्॥१२७॥**

**जीवद्देहस्तप्यः सविताऽसौ तापकः प्रसिद्धो हि।  
नन्विह तप्तिर्दुःखं सा चेतयितुर्न चास्य देहस्य॥१२८॥**

**इति चेद्यदसौ दोषो भवति तवैवायमप्रतीकारः।  
सत्यपि देहे केवलचेतयितुर्भवति नैव तप्तिरसौ॥१२९॥**

**चेतयितुरेव सा चेदशुद्धतादिप्रसक्तिरनिवार्या।  
न च देहचेतयित्रोः संहतभावो निरूप्यते सांख्यैः॥१३०॥**

**न च तप्तेस्तप्तिः स्यादतस्तवैष दुर्निवारः स्यात्।  
सत्त्वं तप्यं हि रजस्तापकमिति नैव वक्तुमिह शक्यम्॥१३१॥**

**ताभ्यां कथमस्पृष्टे चेतयितरि तप्यतापकात्मकता।  
प्रतिबिम्बितत्वयोगात्तप्यत इव चेतनोऽयमित्यपि न॥१३२॥**

**तदिह परमार्थतोऽसौ न तप्यत इति प्रपञ्चितं भवता।  
नैवेवकारयोगादतथाभूतस्तथाविधो भवति॥१३३॥**

**सर्प इव डुण्डुभोऽसावित्युक्त्या निर्विषो न सविषः स्यात्।  
इति खलु यथोक्तधर्मानुपपत्तिरसाोतवैव दुर्वारा॥१३४॥**

**आविद्यको हि तस्मादपारमार्थिक इतीह वक्तव्यम्।  
भवता तदिदं तुल्यं ममापि पक्षे न दूषणं किमपि॥१३५॥**

**सिद्धान्तभङ्गभीत्याऽहिष्वेत तप्यतापके नित्ये।  
स्वस्वामिभावरूपः संयोगश्चाविवेकसंवलितः॥१३६॥**

**भवति यदा तत्सचिवं ह्यदर्शनाख्यं तमस्तदा पुंसः।  
संसारबन्धनं स्यात्तस्य विरामो यदा विवेकेन॥१३७॥**

**अपवर्गस्तस्य स्यादित्युक्तामपि न दोषनिस्तारः।  
यस्माददर्शनारूपं तमो हि नित्यं प्रधानवादेऽस्मिन्॥१३८॥**

**नित्यत्वेऽपि च तमसो यतो गुण श्चोद्भवाभिभवयोगात्।  
अनियतवृत्तास्तस्मात्तत्संयोगोऽयमनियतो भवति॥१३९॥**

**तेन विशिष्टा(ष्टो) परमे युक्तस्तस्यापवर्ग इत्यपि न।  
यद्यनियत एवाच्चसंयोगः स्यात्तथा वियोगोऽपि॥१४०॥**

**अनियत एव स्वादित्यपवर्गकथाऽतिदुर्लभा भवतः।  
तस्मादसंगतोऽयं प्रधानवादो निराकृतो भवति॥१४१॥**

**नन्विह चेतनकारणवादोऽप्ययमनुपपन्न एव स्यात्।  
यस्माच्चेतनकारणवादेऽपि हि दोष एष दुर्वारः॥१४२॥**

**सुखदुःखमोहरूपः प्रधानधर्मः स दृश्यते जगति।  
इति किल पूर्वं जगतः कारणमेतन्न हीति निर्दिष्टम्॥१४३॥**

**तद्वदिहापि च वादे दूषणमेतद्धि तुल्यमाभाति।  
तन्त्वादिकारणस्थं गुणजातं शुक्लनीलपीतादि॥१४४॥**

**समजातीयगुणान्तरजनकं दृष्टं पटादिके कार्ये।  
यदि चेच्चेतनमेव हि जगतो जन्मादिकारणं भवति॥१४५॥**

**कारणगतचैतन्यं चैतन्यान्तरमिहार्जयेन्न कुतः।  
कार्यं यज्जगदखिलं तदचेतनमेव दृश्यते लोके॥१४६॥**

**तस्मात्कथमिह जगतो जन्मस्थित्यन्तकारणं ब्रह्म।  
इत्याशङ्कां निरसितुमिदमधिकरणं कृतं मुनीन्द्रेण॥१४७॥**

***महद्दीर्घवद्वाह्रस्वपरिमण्डलाभ्याम्॥११॥***

**कारणगतगुणजातं यद्यत्कार्ये समानजातीयम्।  
आरभते किल तत्तद्गुणान्तरमिति ह नैष नियमोऽस्ति॥१४८॥**

**काणभुजे किल समये सोऽयं सृष्टिप्रकार उपदिष्टः।  
परमाणवः किलामी पूर्वमनुत्पन्नकार्यसंरम्माः॥१४९॥**

**पश्चाददृष्टसचिवास्ते खलु संयोगसहकृताः सन्तः।  
द्व्यणुकादिकं हि सकल ब्रह्माण्डान्तं जगत्सृजन्तीति॥१५०॥**

**शुक्लादिगुणविशेषाः परमाणुगुणाणुहेतुके द्व्यणुके।  
अपराञ्शुक्लादिगुणान्समजातीयान्समारभन्तेहि॥१५१॥**

**परमाणुगुणविशेषः परिमाणं यच्च पारिमाण्डल्यम्।  
तत्किल समजातीयं द्व्यणुके नैवाऽऽरभेत परिमाणम्॥१५२॥**

**परिमाणे चाणुत्वह्रस्वत्वे द्व्यणुकवृत्तिनी भवतः।**  
**द्वे द्व्यणुके संवलिते चतुरणुकं यदाऽपि जनयन्ति॥१५३॥**

**द्व्यणुकगतं परिमाणं न त्र्यणुकादौ सरूपमारभते।  
द्व्यणुकगते चाणुत्वह्रस्वत्वे वर्णयन्ति परिमाणे॥१५४॥**

**त्र्यणुके चतुरणुके वा महत्त्वदीर्घत्वसंज्ञके भवतः।  
कारणगुणतायां किल तुल्यायां चात्र भवति वैषम्यम्॥१५५॥**

**शुक्लादिगुणविशेषाः परमाणुगताः समानजातीयान्।  
द्व्यणुकादिकार्यजाते शुक्लादीनारभन्त एवान्यान्॥१५६॥**

**नैवाऽऽरभते किंचित्परमाणुगतं हि पारिमाण्डल्यम्।  
इति किल काणादनये वैषम्यं भवति तद्वदत्रापि॥१५७॥**

**चेतनकारणवादेऽप्युपपन्नं भवति सकलमेवेदम्।  
कारणसमाश्रितं किल चैतन्यं जगति नाम वर्तेत॥१५८॥**

**अस्तित्वलक्षणोऽसौ कारणधर्मस्तु वर्तते कार्ये।  
इति किल साद्युपपत्तौतदिदं कथमत्र दूषणं भवति॥१५९॥**

**अथ तत्र युक्तमेतत्परिमाणेन च विरोधिनाऽऽक्रान्तम्।  
द्व्यणुकादिकार्यजातं तेनाजनकं हि पारिमाण्डल्यम्॥१६०॥**

**चेतनकारणपक्षे जगदेतच्चेतनाविरुद्धेन।  
नैवाऽक्रान्तं दृष्टं तेन कुतो नाऽऽरभेत चैतन्यम्॥१६१॥**

**कार्ये चैतन्यान्तरमिति शङ्का दुर्धरेयमिति चेन्न।  
कारणगतमपि चैतन्न यथाऽऽरभते हि पारिमाण्डल्यम्॥१६२॥**

**तद्वच्चैतन्यमपीत्ययमंशो भवति तुल्य उभयत्र।  
न हि सर्वांशे साम्यं दृष्टान्ते क्वापि दृश्यते लोके॥१६३॥**

**किंच विरोधाक्रान्तं कार्यं परिमाणजननतः पश्चात्।  
प्राक्परिमाणारम्भात्परिमण्डलताऽऽरभेत तन्न कुतः॥१६४॥**

**परिमाणान्तरजनने परिमण्डलतेयमन्यथा सिद्धा।  
यस्मात्परिमाणान्तरमुपदिष्टं ह्यन्यहेतुकं मुनिना॥१६५॥**

**कारणबहुत्वमपि वा तथैव कारणमहत्त्वमपि वा स्यात्।  
प्रचयविशेषोऽप्यथ वा कार्यमहत्त्वैकसाधनं नान्यत्॥१६६॥**

**त्रितयायत्तं च महत्त्वं तद्विपरीतं ह्यणुत्वमिह भवति।  
दीर्घत्वह्रस्वत्वे तत्सहचरिते तथाविधे भवतः॥१६७॥**

**इति यत्सूत्रितमेतत्कणादमुनिना च तदपि निर्मूलम्।  
कारणबहुतादौ वा परमाणुगते च पारिमाण्डल्ये॥१६८॥**

**कारणगुणतासाम्ये महत्त्वहेतुर्बहुत्वमेवेति।  
विनिगमनायांबीजं वर्णयितुं नेह शक्यते किमपि॥१६९॥**

**द्रव्यगुणान्तरयोर्यो ह्यारम्भःकारणस्थगुणजाते।  
स्वाश्रयसमवायेन तु गुणान्तरारम्भकत्वमविशिष्टम्॥१७०॥**

**तस्मात्स्वतोऽत्र वाच्या नाऽऽरम्भकता हि पारिमाण्डल्ये।  
तद्वच्चेतनताया अपीति नैवेह दोषशङ्का स्यात्॥१७१॥**

**कारणसमवेतो यो विशेषगुण एव कार्यजाते हि।  
स्वसजातीयगुणान्तरमापादयतीति नायमेकान्तः॥१७२॥**

**चित्रपटरूपकारणतन्तुगते शुक्लनीलपीतादौ।  
स्वसजातीयार्जकताभङ्गाद्व्यभिचार एष दुर्वारः॥१७३॥**

**संयोगादपि लोके कार्यद्रव्यं विलक्षणं दृष्टम्।  
एवमुदाहरणानि प्रथितान्येव हि विलक्षणारम्भे॥१७४॥**

**तस्माच्चेतनमेकं जगतो जन्मादिकारणं नान्यत्।  
तत्र च कणाददर्शिततर्कविरोधः पदं न विदधाति॥१७५॥**

**नन्वीश्वरानधिष्ठितमिदं प्रधानं न कारणं जगतः।  
इत्यादियुक्तिजालैःप्रधानवादो हि निरसितः पूर्वम्॥१७६॥**

**इह च परमाणुवादे न तथा दोषावकाशलेशोऽस्ति।  
यस्मादीशसहाया अणवोऽत्र भवन्ति जगदुपादानम्॥१७७॥**

**इति खलु परमाणूनां कारणतापक्षमखिलमुन्मूल्य।  
काणादानां समयं निरसितुमधिकरणमेतदाह मुनिः॥१७८॥**

***उभयथाऽपि न कर्मातस्तदभावः॥१२॥***

**स ह्यणुकारणवादः प्रपञ्चितश्चैवमत्र काणादैः।  
लोके पटादिकार्यं सावयवं सकलमेव यद्दृष्टम्॥१७९॥**

**संयोगकृतसहायैः स्वानुगतैरवयवैस्तदारब्धम्।  
तत्सामान्याद्यदिदं क्षितिजलतेजोनिलाख्यमखिलमपि॥१८०॥**

**स्वानुगतैश्चानेकैरारब्धं ह्यवयवैः ससंयोगैः।  
अवयव्यवयवभावः सोऽयं यस्मान्निवर्तते स खलु॥१८१॥**

**अपकर्षावधिभूतः परमाणुः स च चतुर्विधो भवति।  
सकलमपि कार्यजातं ह्याद्यन्तवदेव दृश्यते लोके॥१८२॥**

**कारणविधुरं चैतत्कार्यं न क्वापि दृश्यते जगति।  
अत इह जगतः कारणमणवो हीति प्रदर्शितं मुनिना॥१८३॥**

**तेषामपकर्षावधिभूतानां न परतो विभागः स्यात्।  
अण्वन्तो हि विभागो भूत्यादीना विनश्यतां भवति॥१८४॥**

**नैव विभागावस्थाप्रलयः सकलस्य भूतवर्गस्य।  
तत इह सृष्ट्यारम्भे वायुपराणुष्वदृष्टसापेक्षम्॥१८५॥**

**कर्मोत्पन्नमणुंतं स्वाश्रयमण्वन्तरेण योजयति।  
भवति ततो द्व्यणुकादिक्रमेण वायुः प्रजायते स्थूलः॥१८६॥**

**एवमयमग्निरापः पृथिवी च शरीरमिन्द्रियं सकलम्।  
भवति हि परमाणुभ्यस्तद्रूपाद्द्व्यणुकरूपमपि चैवम्॥१४७॥**

**तन्तुपटन्यायेनेत्याभिमन्यन्ते हि ते च काणादाः।  
तत्पक्षं निरसितुमिह तदेतदभिधीयते हि सूत्रकृता॥१८८॥**

**तत्र विभागदशायां परमाणूनां हि कर्मसापेक्षः।  
संयोगः स्याल्लोके कर्मवतां दृश्यते हि संयोगः॥१८९॥**

**कर्म च कार्यं यस्मात्तस्य निमित्तं हि किमपि वक्तव्यम्।  
यदि च निमित्तं न स्यात्परमाणुषु कर्म चाऽऽद्यमपि न स्यात्॥१९०॥**

**यत्नो वाऽप्यभिघातो निमित्तमुपगम्यते यथादृष्टम्।  
तस्येहानुपलम्भात्परमाणुषु नापपद्यते कर्म॥१९१॥**

**तस्यां चावस्थाया देहवियोगात्कथं भवेद्यत्नः।  
देहप्रतिष्ठितेऽस्मिन्मनसि यदा चाऽऽत्मना मनोयोगः॥१९२॥**

**आत्मगुणो यत्नोऽसौ जायेत तदा न चान्यथा भवति।  
अभिघाताद्यपि दृष्टं प्रत्याख्यातं निमित्तमिह भवति॥१९३॥**

**सर्गोत्तरकाल स्यात्कर्म निमित्तं तदेतदखिलमपि।  
अथ यद्यदृष्टमेव हि निमित्तमिह यस्य कर्मणो ब्रूषे॥१९४॥**

**आत्मनि समवेतं स्याद्दृष्टमथ वाऽणुमात्रसमवेतम्।  
इदमुभयथाऽपि नाणुषु कर्म निमित्तं ह्यचेतनं यस्मात्॥१९५॥**

**यच्चेतनानधिष्ठितमचेतनं तत्कथं प्रवर्तयति।  
आत्मा तदवस्थायामचेतनोऽजातचेतनत्वेन॥१९६॥**

**अभ्युपगतमेतत्खल्वदृष्टमप्यात्ममात्रसमवायि।  
तेनासंबन्धे कथमणुषु भवेत्कर्मणो निमित्तं तत्॥१९७॥**

**यदि चादृष्टवता किल संबन्धोऽयं हि कर्ममूलः स्यात्।  
संबन्धसततभावात्प्रवृत्तिसातत्यमपरिहार्थं स्यात्॥१९८॥**

**तस्मात्कर्म निमित्त नियतं नैवोपलभ्यते यस्मात्।  
कर्मनिबन्धन इह किल संयोगो नाणुषूपजायेत॥१९९॥**

**संयोगस्याजनने सर्गो वा तन्निबन्धनश्च कथम्।  
अण्वन्तरेण चाणोः संयोगः स्याद्यदैकदेशेन॥२००॥**

**सावयवत्वापत्त्या ह्यनित्यता तेषु दुर्निवारैव।  
सर्वांशेन यदा स्यात्प्रथिमानुपपत्तिरपरिहार्यैव॥२०१॥**

**कल्पितदेशेन स चेत्संयोगः कथमकल्पितो भवति।  
तस्यापि कल्पितत्वे द्व्यणुकादेर्वास्तवस्य कार्यस्य॥२०२॥**

**संयोगोऽसावण्वोर्भवेदसमवायिकारणं हि कथम्।  
सर्गादावणुषु यथा संयोगार्थं न संभवेत्कर्म॥२०३॥**

**एवं प्रलयावसरे कर्म विभागार्थमनुपपन्नं हि।  
कर्मनिमित्ताभावो योऽसौ तत्रापि तुल्य एव स्यात्॥२०४॥**

**यच्चादृष्टं तदपि च भोगार्थं नैव भवति विलयार्थम्।  
तस्मादणुकारणता सुसमर्था नेह भवति युक्ततमा॥२०५॥**

***समवायाभ्युपगमाच्च साम्यादनवस्थितेः॥१३॥***

**अण्वोःसमवैतीदं द्व्यणुकमणुभ्यां हि भिन्नमत्यन्तम्।  
समवायलक्षणेन हि संबन्धेनेति कणभुगभिमानः॥२०६॥**

**द्व्यणुकमणुभ्यां भिन्नं समवायमपेक्षते हि संबन्धम्।  
स्वावस्थितये चाण्वोः समवायोऽपि च तथैव किं न स्यात्॥२०७॥**

**द्व्यणुकस्यैवास्यापि हि समवायस्यापि भेदसाम्येन।  
यदि समवायोऽप्येवं संबन्धान्तरमपेक्षते तर्हि॥२०८॥**

**तत्संबन्धोऽप्येवं संबन्धान्तरमपेक्षते न कुतः।  
एवं सत्यनवस्था तदत्र पक्षे हि भवति दुर्वारा॥२०९॥**

**समवायः संबन्धः संबन्धान्तरमपेक्षते न यदि।  
संयोगश्च तथैव हि नापेक्षेतापरं हि समवायम्॥२१०॥**

**संयोगो हि गुणत्वात्संबन्धमपेक्षते न समवायः।  
इति च मनोरथमात्रं तुल्यमपेक्षानिमित्तमुभयत्र॥२११॥**

**तस्मादनवस्थेयं समवायाभ्युपगमे हि दुर्वारा।  
सत्यामनवस्थायामेकासिद्धावसिद्धमिह सकलम्॥२१२॥**

**द्व्यणुकमणुभ्यां द्वाभ्यां नैवोत्पद्येत चाप्रमाणत्वात्।  
अणुकारणतावादस्तस्मादयमनुपपन्न एवेह॥२१३॥**

***नित्यमेव च भावात्॥१४॥***

**अणवः प्रवृत्तिभावा निवृत्तिभावाः किमुभयथाभावाः।  
अनुभयभावा वा स्युर्नैव चतुर्धोपपद्यते चायम्॥२१४॥**

**नित्यप्रवृत्तिभावात्प्रलयाभावः प्रवृत्तिभावत्वे।  
नित्यनिवृत्तेर्भावात्सर्गाभावो निवृत्तिभावत्वे॥२१५॥**

**उभयस्वभावतेयं लोके नैवोपपद्यते क्वापि।  
अनुभयभात्वेऽपि प्रवृत्तिभावे निवृत्तिभावे वा॥२१६॥**

**अङ्गीक्रियमाणेऽपि हि निमित्तवशतस्तथाऽपि दोषः स्यात्।  
तत्र यदाऽदृष्टं स्यान्निमित्तमेतस्य नित्यसांनिध्यात्॥२१७॥**

**नित्यं प्रवृत्तिरेव स्यादथ तस्याप्यतन्त्रतायां स्यात्।  
नित्याप्रवृत्तिरेव स्यादिति दूषणमशक्यपरिहारम्॥२१८॥**

***रूपादिमत्त्वाच्च विपर्ययो दर्शनात्॥१५॥***

**रूपादिमच्च सकलं पटादि दृष्टं हि जगति सावयवम्।  
स्थूलमनित्यं च तथा स्वकारणापेक्षया हि तद्दृष्टम्॥२१९॥**

**तन्तूनपेक्ष्य चायं पटस्तथा तन्तवो निजावयवान्।  
इति खलु सकलं दृष्टं तथैव परमाणवोऽपि किं न स्युः॥२२०॥**

**रूपादिमत्त्वहेतुः परमाणुष्वपि यतोऽविशिष्टः स्यात्।  
परमाणूनां हि तदा नित्यत्वविपर्ययः प्रसज्येत॥२२१॥**

**नित्यत्ववादिनस्तव परमाणूनामनित्यताऽनुचिता।  
तस्मादणुवादोऽयं न कथंचिदपीह घटयितुं शक्यः॥२२२॥**

**सदकारणवन्नित्यं त्विति यन्नित्यत्वकारणं कथितम्।  
तदपि च परमाणूनां कारणवत्वान्निराकृतं भवति॥२२३॥**

**नित्यत्वप्रतिषेधो लोके प्रतियोगिनियतसाकाङ्क्षः।  
नित्यत्वाकाङ्क्षी सन्स एव परमाणुनित्यताकाङ्क्षी॥२२४॥**

**तस्मादणवो नित्या इत्यपि नैवाणुनित्यतामानम्।  
नित्ये यस्मिन्कस्मिन्नसत्यनित्यमिति नञ्समासोऽयम्॥२२५॥**

**न हि भवतीति हि सत्यं न तावतैवाणुनित्यतासिद्धिः।  
नित्यं ब्रह्माऽऽलम्ब्यैवेह समासोऽपि सोऽयमुपपन्नः॥२२६॥**

**नित्यत्वे कारणमिह यदविद्येति च तृतीयमिह कथितम्।  
सा चाविद्या हि यदा प्रत्यक्षेणेह कारणाग्रहणम्॥२२७॥**

**द्व्यणुकादिनित्यताऽपि स्यादिह दूषणमशक्यपरिहारम्।  
यदि च विशिष्येतासमवेतद्रव्यात्मकत्वयोगेन॥२२८॥**

**पूर्वेणैव गतार्थं त्विह पुनरुक्तं निरर्थकं तत्स्यात्।  
पूर्वत्राभिहितं स्यात्कारणवत्वेन दूषणं तदिह॥२२९॥**

**कारणनाशात्कारणविभागतोऽन्यस्य नाशकस्येह।  
योऽयमभावोऽविद्या सैवाणूनां हि नित्यतागमकम्॥२३०॥**

**इति न विनश्यद्वस्तु द्वाभ्यामेव हि यदा विनश्येत।  
भवति तदेयमविद्या परमाणूनां हि नित्यतागमकम्॥२३१॥**

**संयोगसचिवमेवानेकमिहाऽऽरम्भकं यदि द्रव्यम्।  
भवति तदैवं हि यदा सामान्यमपास्तभेदमिह जनकम्॥२३२॥**

**सविशेषावस्थान्तरमापद्याऽऽरम्भकं यदा भवति।  
घृतकठिनतादिलयवन्मूर्तावस्थादिविलयनेनापि॥२३३॥**

**कार्यविनाशोत्पत्तेरुक्ताविद्यादिवर्णनं हि वृथा।  
तस्मात्सावयवानामवयवशोऽपि हि विभज्यमानानाम्॥२३४॥**

**यत्र च परो विभागो न भवति खलु ते चतुर्विधा ह्यणवः।  
रूपादिमन्त एते नित्याश्चाऽऽरम्भका हि भूतानाम्॥२३५॥**

**इति वैशेषिकपक्षो भवति निरालम्बनो वृथैवायम्।  
रूपादिमत्त्वयोगादणुत्वनित्यत्ववैपरीत्येन॥२३६॥**

***उभयथा च दोषात्॥१६॥***

**गन्धरसरूपसहितरपर्शो स्थूलेयमवनिरिह दृष्टा।  
रसरूपस्पर्शगुणाः सूक्ष्मा आपस्तथैव तेजोऽपि॥२३७॥**

**रूपस्पर्शगुण तत्सूक्ष्मतरं भवति वायुरेष तथा।  
स्पर्शगुणः सूक्ष्मतमो भूतान्येतानि सन्ति चत्वारि॥२३८॥**

**उपचितगुणभेदेन हि तरतमभावेन जगति लक्ष्यन्ते।  
उपचितगुणादिभेदात्तरतमभावोऽयमणुषु कल्पेत॥२३९॥**

**उपचितगुणतायां स्यात्तेषां मूर्त्युपचयोऽपि दुर्वारः।  
मूर्त्युपचये ह्यणूनामनणुत्वापत्तिरत्र दुर्वारा॥२४०॥**

**यत्र गुणोपचयः स्यान्मूर्तेरप्युपचयोऽपि तत्र स्यात्।  
कार्यात्मकेषु भूतेष्वेवं दृष्टं यतो हि सर्वत्र॥२४१॥**

**यद्येतद्दोषभयान्नोपचितादिगुणत्वमिह न स्यात्।  
सर्वे चैकैकगुणाश्चतुर्गुणाश्चापि सर्व एव स्युः॥२४२॥**

***अपरिग्रहाच्चात्यन्तमनपेक्षा॥१७॥***

**सत्कार्यतावलम्बान्मन्वाद्यैरपि च परिगृहीतत्वात्।  
साधुः प्रधानवादः स कथंचित्स्यान्न चाणुवादोऽयम्॥२४३॥**

**नासौशिष्टगृहीतः केनाप्यंशेनं तेन चेतस्मिन्।  
अनपेक्षा कर्तव्या श्रेयस्कामेन चाऽऽदरः कार्यः॥२४४॥**

**किंच द्रव्यगुणादीन्षडपि पदार्थान्परस्परं भिन्नान्।  
अभिधाय पुनरिहैव त्विदमपरं कल्पयन्ति काणादाः॥२४५॥**

**गुणकर्मादीनां हि द्रव्याधीनत्वमिति तु कथयन्ति।  
तच्चायुक्तं ह्येते यदि भिन्ना न हि परस्पराधीनाः॥२४६॥**

**न हि शशकाशपलाशा भिन्नाः सन्तः परस्पराधीनाः।  
द्रव्यगुणादीनामिह भिन्नत्वं वा न युज्यते यस्मात्॥२४७॥**

**तादात्म्यमेव तेषां परस्परं हि प्रतीयते लोके।  
द्रव्यगुणादीनां न ह्यश्वद्विपयोरिवास्ति भेदमतिः॥२४८॥**

**नन्विह चक्षुर्ग्राह्यं रूपं स्पर्शस्त्वगिन्द्रियग्राह्यः।  
उभयग्राह्यश्चघटः कथमिह तादात्म्यमेतयोरिति चेत्॥२४९॥**

**सत्यपि तादात्म्ये किल भेदमतिर्बाह्यरूपसापेक्षा।  
एकः पुमान्हि लोके पिता च पुत्रस्तथैव जामाता॥२५०॥**

**श्वशुरः शालक इत्यपि भेदमतिभाग्यथैव भवति तथा।  
ग्राहकभेदापेक्षा भेदमतिः स्यात्स्वरूपसापेक्षम्॥२५१॥**

**तादात्म्यं चेत्युभयं ह्यभेदपक्षेऽपि बाधकं न भवेत्।  
तस्माद्द्रव्यगुणानां द्रव्याधीनत्वमपि च भिन्नत्वम्॥२५२॥**

**नापि प्रमाणगम्यं नैव हि युक्त्येकसाधनं भवति।  
ननु गुणकर्मादीनां द्रव्याधीनत्वमत्र युक्तं हि॥२५३॥**

**द्रव्यगुणौ तु विभिन्नौ तथाऽपि तावयुतसिद्धरूपौ यत्।  
द्रव्याधीनत्वं तद्गुणादिकानां सुयुक्तमेव स्यात्॥२५४॥**

**शशकुशकाशादीनां नायुतसिद्धत्वमस्ति कुत्रापि।  
तेन न तेषामेषां परस्पराधीनतेति चेन्मैवम्॥२५५॥**

**अपृथग्देशत्वं वा ह्यपृथक्कालत्वमपृथगात्मत्वम्।  
तच्चायुतसिद्धत्वं वाच्यं तदिदं त्रिधाऽपि नो भवति॥२५६॥**

**अपृथग्देशत्वं हि द्रव्यगुणानां कथंचिदपि न स्यात्।  
रूपादि हि पटदेशं पटस्तु तन्तुप्रदेश एव यतः॥२५७॥**

**अपृथक्कालत्वं चेत्तदपि विरुद्धं भवेद्भवत्पक्षे।  
उत्पन्नेषु पटादिषु पश्चादुत्पद्यते हि रूपादि॥२५८॥**

**कथमीदृशयोस्तत्स्यादपृथक्कालत्वमयुतसिद्धत्वम्।  
धेनुविषाणकयोरपि तत्स्याद्यच्चेदमयुतसिद्धत्वम्॥२५९॥**

**यच्चापृथगात्मत्वं तत्स्वाभ्युपगमविरुद्धमेव स्यात्।  
न ह्यवयवसंयोगादेव च कार्यं प्रजायते लोके॥२६०॥**

**संयोगमन्तरायाद्दधिहिमकरकादि दृश्यते लोके।  
तस्मादणुवादोऽयं श्रेयस्कामैरुपेक्षणीयः स्यात्॥२६१॥**

**वैशेषिकसमये किल देहोऽयं चाऽऽशुतरविनाशी स्यात्।  
परिमाणान्तरजननात्तद्धर्मवैनाशिकं(?)हि कथयन्ति॥२६२॥**

**तत्पक्षनिरस्रनान्ते सकलो वैनाशिकोऽपि बुद्धिस्थः।  
इति खलु तत्पक्षोऽयं निरस्यते सपदि सूत्रकारेण॥२६३॥**

***समुदाय उभयहेतुकेऽपि तदप्राप्तिः॥१८॥***

**स च खलु बहुप्रकारो बुद्धिविभेदाद्विनेयभेदाद्वा।  
तत्र त्रय एते स्युः केचित्सर्वास्तितां तु कथयन्ति॥२६४॥**

**कथयन्ति केचिदत्र तु विज्ञानास्तित्वमात्रमेव किल।  
अस्य तु वर्णयन्ति हि यदिदं सकलं च शून्यमेवेति॥२६५॥**

**ये सर्वास्तित्वपरा बाह्यं भूतं च भौतिकं चापि।  
चित्तं चैत्तं चान्तरमभ्युपगच्छन्ति तान्निराचष्टे॥२६६॥**

**\[स्कन्धाणुहेतुको यः\] समुदाय उभयहेतुकेऽपि तदप्राप्तिः।  
पृथिवीजलतेजोनिलचतुष्टयं भूतमिति तु कथयन्ति॥२६७॥**

**भौतिकमिह रूपादिकमपि चक्षुष्प्रमुखमिन्द्रियं चेति।  
भूतं भौतिकमेतत्सकलं ह्यणवोऽत्र संहता एव॥२६८॥**

**चित्तं चैत्तं च तथा रूपं विज्ञानवेदने चैवम्।  
संज्ञाः संस्काराख्याः पञ्च स्कन्धाश्च संहता एव॥२६९॥**

**तत्रेदमनुपपन्नं यच्चोभयहेतुकश्च समुदायः।  
अणुहेतुकश्च योऽसौ यश्च स्कन्धैकहेतुको वाऽपि॥२७०॥**

**अङ्गीकृतेऽपि तस्मिन्समुदायापास्तिरत्र दुर्वारा।  
यस्मादणवः स्कन्धा अचेतना एव केवलं ते स्युः॥२७१॥**

**यदि संहता न भोक्ता कश्चिच्चेतन इहोपपन्नः स्यात्।  
भवति तदा संघातः सचेतनस्तव न चास्ति सहन्ता॥२७२॥**

**तस्मादुभयविधोऽसौ संघातो नोपपद्यते योऽयम्॥२७३॥**

***चरेतरप्रत्ययत्वादिति चेन्नोत्पत्तिमात्रनिमित्तत्वात्॥१९॥***

**इह सौगतीयसमये या चाविद्याऽथ यश्च संस्कारः।  
विज्ञानं नाम तथा रूपं यदिदं षडायतनमपि च॥२७४॥**

**स्पर्शोऽपि वेदनेयं तृष्णापादानसंज्ञिके च तथा।  
यच्च भवो जातिरियं जरा च परिवेदना च मरणं च॥२७५॥**

**दुःखं च दुर्मनस्तेत्येवंरूपाणि सुप्रसिद्धानि।  
तानीह चेतनेतरजनकानि यतो भवन्ति चैतस्य॥२७६॥**

**संघातस्य निमित्तं तान्येव स्युरिति नैवमाशङ्क्यम्।  
संघातमनवलम्ब्य ह्यात्मानं ये च नोपगच्छन्ति॥२७७॥**

**ते चाविद्यादय इह संघातनिमित्ततां कथं यान्ति।  
संघातसिद्ध्यनन्तरमिह चाविद्यादिसंततिः प्रभवेत्॥२७८॥**

**चित्ताभिज्वलनमिदं न तु संघातस्य कारणं भवति।  
संघाते सिद्धे सति चित्ताभिज्वलनमेतदुद्भवति॥२७९॥**

**आशयसंज्ञं चाऽऽलयविज्ञानं नो निमित्तमस्य स्यात्।  
समुदायेभ्यो ह्यस्य त्वस्य त्वा(?)नन्यतादिदुर्बोधम्॥२८०॥**

**तस्मात्परमाणूनामचेतनत्वाद्धि चेतनस्येह।  
संघातु(हन्तु)रप्यभावात्संघातः कथमिहोपपद्येत॥२८१॥**

**संघातस्याभावे कथं नु तन्मूललोकयात्रा स्यात्।  
संघात एव केवलमिह संघातस्य कारणं यदि तु॥२८२॥**

**पूर्वस्मात्संघातात्संघातान्तरमपूर्वमिह यत्स्यात्।  
तत्किं सदृशं वा स्यादसदृशमथ वाऽपि विसदृशं वा स्यात्॥२८३॥**

**यदि सदृशं नियमेन स्याच्च तदा मर्त्यपुद्गलस्येह।  
कर्मविपाकवशादिह न स्याद्देवासुरादितनुयोगः॥२८४॥**

**विसदृशमसदृशमथ वा यदि संघातान्तरं प्रजायेत।  
स च मनुजपुद्गलोऽसौ क्षणेन हस्त्यश्वजन्म किं न लभेत्॥२८५॥**

**अपि यद्भोगार्थोऽसौ संघातस्तेन न स्थिरो भोक्ता।  
भोगो भोगार्थः स्यान्मोक्षो मोक्षार्थ एव यदि चैवम्॥२८६॥**

**यद्यन्यः प्रार्थयिता भूयाद्भोगापवर्गसमयेऽपि।  
तदवस्थानापत्त्या क्षणभङ्गकथा सुदूरतोऽपास्ता॥२८७॥**

***उत्तरोत्पादे च पूर्वनिरोधात्॥२०॥***

**उक्तमविद्यादीनां परस्परोत्पत्तिमात्रहेतुत्वम्।  
नैतावताऽपि सोऽयं संघातः सिध्यतीति चाप्युक्तम्॥२८८॥**

**अत्राविद्यादीनां संप्रत्युत्पत्तिमात्रहेतुत्वम्।  
न कथंचन संभवतीत्येतत्प्रतिपाद्यतेऽत्र निपुणतरम्॥२८९॥**

**क्षणभङ्गवादिना खल्वेवं निर्दिश्यते च सर्वत्र।  
उत्तरवस्तूत्पादे निरुध्यते पूर्वमखिलमेवेति॥२९०॥**

**अभ्युपगच्छन्नेवं पूर्वोत्तरयोर्हि हेतुफलभावम्।  
वैनाशिकः कथंचन न समर्थयितुं हि शक्नुयात्तमिमम्॥२९१॥**

**योऽयमभावग्रस्तो यश्च निरुद्धो निरुध्यमानो यः।  
स च कथमुत्तरहेतुर्दग्धमृदादिर्घटादिकस्येव॥२९२॥**

**अथ भावभूत एव हि परिनिष्पन्नक्षणोऽस्ति यः पूर्वः।  
स भवत्युत्तरहेतुस्तत्र न पूर्वोक्तदोष इति चेन्न॥२९३॥**

**भवति तथाऽपि च दोषो यद्युत्तरकार्यहेतुतासिद्ध्यै।  
व्यापारः पुनरन्यः परिनिष्पन्नस्य भावभूतस्य॥२९४॥**

**क्षणभङ्गवादहानिं क्षणान्तरस्थायिताप्रसङ्गेन।  
अथ भाव एव चास्य व्यापारः स्यात्तथाऽपि दोषः स्यात्॥२९५॥**

**हेतुस्वभावशून्यात्फलस्य चोत्पत्त्यसंभवो यस्मात्।  
हेतुस्वभावयोगे फलकालस्थायिताप्रसङ्गेन॥२९६॥**

**क्षणभङ्गवादभङ्गः पूर्वोक्तो दुर्निवार एवात्र।  
हेतुस्वभावयोगं विना विफलहेतुताऽस्य कल्पेत॥२९७॥**

**सर्वत्रैव हि कार्यापत्त्येहातिप्रसङ्ग एव स्यात्।  
अपि चोत्पादनिरोधौ किंवा वस्तुस्वरूपमथ वा किम्॥२९८॥**

**तदवस्थान्तरमथ वा वस्त्वन्तरमिति तु नैव संभवति।  
वस्तुस्वरूपता चेद्वस्त्वन्तर्भाव एतयोर्भवति॥२९९॥**

**तेनानादित्वं चानन्तत्वं वस्तुनोऽत्र दुर्वारम्।  
आद्यन्तावस्थे यद्युत्पादनिरोधसंज्ञिके भवतः॥३००॥**

**आद्यन्तमध्यवर्तिक्षणत्रयस्थायिताऽस्य दुर्वारा।  
यदि चोत्पादनिरोधौ व्यतिरिक्तावेव वस्तुनो भवतः॥३०१॥**

**ताभ्यामस्पृष्टत्वाद्वस्तुन एवास्य शाश्वतत्व स्यात्।  
यदि चादर्शनदर्शनरूपौ स्यातां न वस्तुधर्मौ तौ॥३०२॥**

**द्रष्टृगतौ किल ताभ्यामस्पृष्टं वस्तु शाश्वतं न कुतः।  
तस्मात्सौगतमेतन्मतमग्राह्य न युक्तमिह यस्मात्॥३०३॥**

***असति प्रतिज्ञोपरोधो यौगपद्यमन्यथा॥२१॥***

**हेतावसति यदि स्यात्फलं प्रतिज्ञोपरोध एव स्यात्।  
विषयः करणं यत्स्यात्सहकारी यश्च भवति संस्कारः॥३०४॥**

**एते चतुर्विधाः किल हेतव एतान्प्रतीत्य जायन्ते।  
ते चित्तचैत्तसंज्ञा इति प्रतिज्ञा हि बाधिता भवति॥३०५॥**

**अथ यदि फलपर्यन्तं पूर्वं वस्तु प्रतीक्षते कालम्।  
संस्काराः सर्वेऽपि क्षणिका इत्यस्य भङ्ग एव स्यात्॥३०६॥**

***प्रतिसंख्याप्रतिसंख्यानिरोधाप्राप्तिरविच्छेदात्॥२२॥***

**अपि यच्च बुद्धिबोध्यं त्रयाद्यदन्यच्च संस्कृतं क्षणिकम्।  
वैनाशिका इतीह क्षणिकत्वं कल्पयन्ति भावानाम्॥३०७॥**

**प्रतिसंख्याप्रतिसंख्यानिरोधसंज्ञा च यदपि चाऽऽकाशम्।  
त्रयमिदमवस्तुभूतं निरुपाख्यमभावमात्रमेवेति॥३०८॥**

**प्रतिसंख्याख्यनिरोधो भावानां बुद्धिपूर्वको नाशः।  
तद्विपरीतश्चान्यो ह्यावरणामावमात्रमाकाशम्॥३०९॥**

**संस्कृतमुत्पन्नं स्यात्प्रमेयमेवेह बुद्धिबोध्यं स्यात्।  
सपदि निरोधद्वितयं प्रत्याचष्टे हि सूत्रकारोऽयम्॥३१०॥**

**प्रतिसंख्याप्रतिसंख्यानिरोधयोर्नेह संभवो घटते।  
संतानगोचरौ वा स्यातामथ भावगोचरौवा तौ॥३११॥**

**संतानेषु च सर्वेष्वथापि संतानिनामविच्छेदात्।  
फलहेतुभावयोगे कथमिह संतानविच्युतिर्भवति॥३१२॥**

**अथ च निरोधावेतौ तथैव न हि भावगोचरौ भवतः।  
न हि भावानां लोके निरन्वयो वा तथैव निरुपाख्यः॥३१३॥**

**क्वापि विनाशोयस्मादन्वय्यवियोगमेव लोकोऽयम्।  
प्रत्यभिजानात्यत इह भावानां न हि निरन्वयो नाशः॥३१४॥**

**तस्मात्सर्वावस्थास्वप्यन्वयिनां कदाऽप्यविच्छेदात्।  
परपरिकल्पितमेतन्निरोधयुग्मं न चोपपद्येत॥३१५॥**

***उभयथाऽपि च दोषात्॥२३॥***

**योऽयमविद्यादीनां परपरिकल्पितनिरोध इह भवति।  
स च किं सम्यग्ज्ञानादथ वाऽन्वयमेव वेति वक्तव्यम्॥३१६॥**

**निर्हेतुकनाशस्याभ्युपगमहानिस्त्विहाऽऽद्यकल्पे स्यात्।  
मार्गोपदेशयत्नानर्थक्यं चोत्तरत्र दुर्वारम्॥३१७॥**

***आकाशे चाविशेषात्॥२४॥***

**प्रतिसंख्यादिनिरोधद्वयेऽपि निरुपाख्यता निरस्तैव।  
संप्रत्याकाशस्यापि हि निरुपाख्यत्वं निरस्यते भूयः॥३१८॥**

**आत्मन आकाश इति श्रुतिवचनादस्य वस्तुतासिद्धौ।  
आवरणाभावतया निरुपाख्यत्वं न युक्तमेवास्य॥३१९॥**

**अपि चाऽऽवरणाभावो यद्याकाशस्तथा हि दोषः स्यात्।  
एकस्मिन्हि सुपर्णे पतति सुपर्णान्तरस्य चोत्पित्सोः॥३२०॥**

**आवरणस्य च भावात्तस्याऽऽकाशत्वमनुपपन्नं स्यात्।  
अपि चाऽऽवरणाभावो यद्याकाशस्तथा हि सुगतस्य॥३२१॥**

**वायुश्च वियत्संश्रय इति वाक्यं वै भवेदनुपपन्नम्।  
अपि च निरोधद्वयमिदमाकाशं च त्रयं हि निरुपाख्यम्॥३२२॥**

**नित्यमवस्त्विति चैतद्विप्रतिषिद्धं हि सकलमप्येतत्।  
यदि धर्मधर्मिभावस्तदा हि वस्तुत्वमेव तस्य स्यात्॥३२३॥**

***अनुस्मृतेश्च॥२५॥***

**अभ्युपगच्छन्यदसौ क्षणिकत्वं सर्ववस्तुनो जगति।  
उपलब्धुरपि किलायं क्षणिकत्वं किं तथैव नोपेयात्॥३२४॥**

**इह चानुस्मृतियोगादुपलब्धिरितश्च नैव संभवति।  
अनुभवमुपलब्धिमनुत्पन्नं स्मरणं ह्यनुस्मृतिर्भवति॥३२५॥**

**अन्योपलब्धिविषये ह्यन्यस्यानुस्मृतेरदृष्टत्वात्।  
एकोपलब्धृकैव हि सा स्यान्नहि भिन्नकर्तृका भवति॥३२६॥**

**अहमिदमद्राक्षमिदं स्मरामि चेत्येवमनुभवो लोके।  
अद्राक्षीदिदमन्यः स्मराम्यहं त्विति तु कस्यचिद्वाऽपि॥३२७॥**

**नैवानुभवो दृष्टो यदस्य वैनाशिकस्य चाप्येवम्।  
यद्युपलब्धिस्मृत्योरेकः कर्ता भवेत्तदा न स्यात्॥३२८॥**

**क्षणभङ्गवादसिद्धिर्यस्मादेकः क्षणद्वयानुगतः।  
उपलब्धिस्मृत्योरिह नैकः कर्ता न चापि विषयैक्यम्॥३२९॥**

**यस्मात्सेयमभिज्ञा सादृश्यादेव केवलादिति चेत्।  
तेनेदं सदृशमिति द्वितयायत्तं हि भवति सादृश्यम्॥३३०॥**

**इह सदृशयोर्द्वयोरपि ग्रहीतुरेकस्य दुर्लभत्वेन।  
सादृश्यमूलमेतत्प्रतिसंधानमिति दुष्प्रलापः स्यात्॥३३१॥**

**सादृश्यग्राह्येकः पूर्वोत्तरयोर्यथा भवेद्धि तदा।  
समयद्वयसंबन्धादेकस्य क्षणिकता कथं घटते॥३३२॥**

**तेनेदं सदृशं स्यादित्येतत्प्रत्ययान्तरं भवति।  
भिन्नपदार्थग्रहणान्न पूर्वपरबोधमूलमिति चेन्न॥३३३॥**

**भिन्नपदार्थग्रहणाद्भवेदिदं प्रत्ययान्तरं हि यदि।  
तेनेदं सदृशमिति प्रयोग इह नैवसंभवेत्किंतु॥३३४॥**

**सादृश्यमात्रगोचर एव स्यात्प्रत्ययो हि न तदन्यः।  
नैवं हि दृश्यते सा प्रतिसंधानं न चापि सादृश्यात्॥३३५॥**

**बाह्ये वस्तुनि लोके तद्वा तत्सदृशमेव वेत्त्येवम्।  
स्यात्संदेहः क्वापि हि न चोपलब्धिर्भवेत्ससंदेहा॥३३६॥**

***नासतोऽदृष्टत्वात्॥२६॥***

**स्थिरमनुयायि च कारणमिह यदि वैनाशिकास्तु न सहन्ते।  
भवति तदैवमभावाद्भावस्योत्पत्तिरिति तु फलितं हि॥३३७॥**

**नैवाभावाद्भावः क्वचिदप्युत्पद्यमान इह दृष्टः।  
यदि चाभावाद्भावः कारणसंपत्तिरनुपयुक्ता स्यात्॥३३८॥**

**नानुपमृद्य प्रादुर्भावादिति ये हि वर्णयन्त्यत्र।  
तत्र ह्युपमृदितानां बीजादीनां हि योऽप्यभावः स्यात्॥३३९॥**

**तस्य च शशशृङ्गस्य च निरात्मकत्वेन निर्विशेषत्वात्।  
क्षीरादेव दधि स्याद्बीजादेवाङ्कुरश्च भवतीति॥३४०॥**

**कारणविशेषविषयो निर्बन्धोऽसौवृथैव तेषां स्यात्।  
यदि निर्विशेष एवाभावो भावस्य कारणं चेत्स्यात्॥३४१॥**

**कथमङ्कुरादिकार्यं नैवोत्पद्येत शशविषाणाद्यैः।  
यदि चाभावस्यापि विशेषस्तदा स भावः स्यात्॥३४२॥**

**यदि चाभावस्यैव हि भावोत्पत्त्यैकहेतुता तर्हि।  
कार्यं सकलमभावान्वितमेव स्यान्न दृश्यते चैवम्॥३४३॥**

**सकलं कार्यं यत्स्यान्मृदादिभावान्वितं हि तद्दृष्टम्।  
तस्माच्च शशविषाणादसतः सत्कार्यजन्मनोऽदृष्टेः॥३४४॥**

**असतश्चकारणत्वाभ्युपगम एवायमनुपपन्नः स्यात्।  
तस्मादसंगतो यद्वैनाशिकसमय एष न ग्राह्यः॥३४५॥**

***उदासीनानामपि चैवं सिद्धिः॥२७॥***

**यदि चाभावादेव हि भावस्योत्पत्तिरत्र कल्प्येत।  
एवमुदासीनानामप्यभिमतसिद्धिरत्र किं न स्यात्॥३४६॥**

**सर्वत्राभावः किल सुलभो यस्मात्कृषीवलस्यापि।  
अकृतकृषिकर्मणः स्याद्यतमानस्येव सस्यनिष्पत्तिः॥३४७॥**

**स्वर्गापवर्गयोर्वानैव हि कश्चिज्जनः समीहेत।  
तस्मात्सोऽयमभावाद्भावोत्पादोऽयमत्र न हि युक्तः॥३४८॥**

***नाभाव उपलब्धेः॥२८॥***

**इह खलु बाह्यार्थकथामाश्रित्योद्भावितेषु दोषेषु।  
विज्ञानमात्रवादी बौद्ध इदानीं हि पूर्वपक्षयति॥३४९॥**

**इह शिष्याभिनिवेशाद्बाह्यार्थप्रक्रियेयमारब्धा।  
विज्ञानवाद एव हि सुगताभिमतो न चेतरः कश्चित्॥३५०॥**

**तस्मिन्बुद्ध्यारूढे चान्तस्थो मानमेयफलभेदैः।  
तद्रूपेण किलायं व्यवहारश्चोपपद्यते सकलः॥३५१॥**

**सत्यपि बाह्यार्थेऽस्मिन्बुद्ध्यारोहं विनैव कस्यापि।  
व्यवहारो न हि दृष्टो यस्मादन्तस्थ एव सकलोऽयम्॥३५२॥**

**जात्यादयस्तथैव ह्यन्तस्था एव नातिरिक्ताः स्युः।  
ज्ञानगतं हि विशेषं विना विशेषो न वाह्यबुद्धीनाम्॥३५३॥**

**विषयाकारः सकलो ज्ञानेनैवावरुध्यते यस्मात्।  
नैव हि बाह्यार्थः स्यादपार्थिका बाह्यकल्पना सकला॥३५४॥**

**अपि किल सहोपलम्भाद्विषयज्ञप्त्योरभेदएव स्यात्।  
एकस्यानुपलम्भे न ह्यन्यस्योपलब्धिरिह दृष्टा॥३५५॥**

**बाह्यार्थमन्तरेण स्वप्नादिप्रत्यया यथा लोके।  
जागरितगोचरा अपि रसादिमतयस्तथैव किं न स्युः॥३५६॥**

**स्याद्वासनाविशेषात्प्रत्ययवैचित्र्यमसति चाप्यर्थे।  
संसारे चानादौ बीजाङ्कुरवच्च वासनानां च॥३५७॥**

**ज्ञानानामन्योन्यं न प्रतिषिध्येत हेतुफलभावः।  
बाह्यार्थस्याभावाद्युक्तो विज्ञानवाद इति चेन्न॥३५८॥**

**न हि बाह्यस्याभावोऽध्यवसायितुमत्र शक्यः स्यात्।  
बाह्योऽर्थोऽयं सकलो यस्मादुपलभ्यते हि सर्वत्र॥३५९॥**

**उपलभ्यमानमर्थं प्रतिषेद्धुं नैव शक्नुयात्कोऽपि।  
भुञ्जानो भुजिसाध्यां तृप्तिं ह्यनुभूयमान एवेह॥३६०॥**

**नाहं भुञ्जे नैव हि तृप्यामीति च वदेत्कथं प्राज्ञः।  
स्वयंमुपलभमानोऽसाविन्द्रियसंबद्धमर्थमिह बाह्यम्॥३६१॥**

**नैवाहमुपलभे न च सोऽस्तीति वदेत्कथं जनो मान्यः।  
ननु नोपलभे बाह्यं त्विति नैवाहं ब्रवीमि किं तत्र॥३६२॥**

**उपलब्धिव्यतिरिक्तं नोपलभे किमपि बाह्यमिति चेन्न।  
उपलब्धिविषयभावाद्बाह्यार्थेषु प्रतीयमानेषु॥३६३॥**

**उपलब्धिव्यतिरेके प्रतीयमानेऽपि कथमियं शङ्का।  
सर्वैरपि प्रमाणैर्बाह्यार्थे चोपलभ्यमानेऽपि॥३६४॥**

**व्यतिरेकादिविकल्पैः स न संभवतीति कथमिहोच्येत।  
न ज्ञानविषययोरिह सारूप्याद्विषयबाधनं भवति॥३६५॥**

**असति च विषये तेन हि सारूप्यं कथमिहोपपद्येत।  
नैव च सहोपलम्भादर्थज्ञप्त्योरभेद आशङ्क्यः॥३६६॥**

**सोऽयमुपायोपेयात्मकतायोगेन भेदमूलः स्यात्।  
तस्मादर्थज्ञप्त्योर्भेदोऽसौ सप्रमाण आस्थेयः॥३६७॥**

**विज्ञानयोर्द्वयोरप्युपहतयोरात्मवेदनेनैव।  
इतरेतरयोर्ग्राह्यग्राहकभावोऽयमनुपपन्नः स्यात्॥३६८॥**

**विज्ञानभेदविषया क्षणिकत्वाद्यर्थगोचराऽपि तथा।  
या च स्वलक्षणार्था तथैव सामान्यलक्षणार्था च॥३६९॥**

**या वास्यवासकत्वाविद्योपप्लवपरा तथैवेयम्।  
सदसद्धर्मार्था या या किल बन्धापवर्गविषयाऽपि॥३७०॥**

**सकला अपि प्रतिज्ञा हीयेरन्याः स्वशास्त्रविहितास्ताः।  
विज्ञानमभ्युपेत्य हि नैवाभ्युपगम्यते कुतो बाह्याः॥३७१॥**

**अनुभूयते यथा वा विज्ञानं तद्वदेव बाह्योऽर्थः।  
स्वयमनुभूयत एव हि विज्ञानं स्वप्रकाशरूपत्वात्॥३७२॥**

**न तथा बाह्योऽर्थोऽसाविति चेदात्मनि विरुद्धमेतत्स्यात्।  
स्वात्मव्यतिरिक्तेन हि विज्ञानेनानुभूयते योऽसौ॥३७३॥**

**अविरुद्धमतं बाह्यं नेच्छसि पाण्डित्यमद्धुतं तदिदम्।  
स्वव्यतिरिक्तग्राह्यं विज्ञानं यदि तदाऽनवस्था स्यात्॥३७४॥**

**इति खलु नैवाऽऽशङ्क्यं यदिदं विज्ञानसाक्षिमास्यं हि।  
इह साक्षिप्रत्यययोरुपलब्धुपलभ्यभावेन॥३७५॥**

**वैलक्षण्यं दृष्टं प्रत्याख्यातुं न शक्नुयात्कोऽपि।  
किंच यदि भासकान्तरनिरपेक्षमिदं विभाति विज्ञानम्॥३७६॥**

**तर्ह्यप्रमाणगम्यं विज्ञानमिति प्रदर्शितं हि भवेत्।  
चक्षुष्वसाधने खल्ववगन्तरि सति यथा प्रदीपाद्यैः॥३७७॥**

**प्रथनं दृष्टं तद्वद्विज्ञानस्यापि साक्षिमास्यत्वम्।  
इह साक्षिणोऽवगन्तु स्वयंप्रसिद्धत्वमिच्छता भवता॥३७८॥**

**विज्ञानवाद एव ह्ययमाश्रित इति न संभ्रमः कार्यः।  
विज्ञानस्योत्पत्तिध्वंसादिकमाश्रितं यतो भवता॥३७९॥**

**व्यतिरिक्तग्राह्यत्वं विज्ञानस्य प्रसाधितं हि ततः।**

***वैधर्म्याच्च स्वप्नादिवत्॥२९॥***

**बाह्यार्थमन्तरेण स्वप्नादिप्रत्यया यथा लोके॥३८०॥**

**जागरितगोचरा अपि विनैव चार्थं भवेयुरिति चेन्न।  
यत्स्वप्नजागरितयोर्वैधर्म्यं दृश्यते हि लोकेऽस्मिन्॥३८१॥**

**स्वप्नोपलब्धमखिलं प्रबोधसमये न दृश्यते लोके।  
एवं मायादिष्वपि यथायथं बाध्यते हि वस्त्वखिलम्॥३८२॥**

**जागरितगोचरं यद्देहप्रासादशयनभूम्यादि।  
न हि बाध्यते कदाचित्तस्माद्वैधर्म्यमेतयोर्भवति॥३८३॥**

**वैधर्म्ये सति च तयोर्विनाऽपि चार्थं यथा भवेत्स्वप्नः।  
एवं जाग्रत्प्रत्यय इत्यालापो वृथा प्रलापः स्यात्॥३८४॥**

**प्रत्यक्षे वैधर्म्ये साधर्म्यं कथमिहोपवर्ण्येत।**

***न भावोऽनुपलब्धेः॥३०॥***

**बाह्यार्थमन्तरेणाप्युपपद्येतैव वासनाबलतः॥३८५॥**

**ज्ञानगत वैचित्र्य सकलं यच्चेति नेह शङ्का स्यात्।  
यस्माच्च वासनानामपि भावो नोपपद्यते हि तव॥३८६॥**

**अर्थोपलब्धियोगान्नानारूपा हि वासना लोके।  
तेष्वनुपलभ्यमानेष्वपि किंमूलास्तु वासनाः स्युरिह॥३८७॥**

**यदि पूर्ववासनातः पुनरन्यद्वासनान्तरं भवति।  
अन्धपरम्परया किल तदाऽनवस्था हि दुर्निवारा स्यात्॥३८८॥**

**उपलब्धिमन्तरेण हि न वासना क्वापि जायते लोके।  
अपि वासनां विनैव ह्युपलब्धिर्दृश्यते हि सर्वत्र॥३८९॥**

**तस्मादर्थनिमित्ता ह्युपलब्धिरिति ह्यवश्यमिह वाच्यम्।**

***क्षणिकत्वाच्च॥३१॥***

**आलयविज्ञानं यत्कल्पितमिह वासनाश्रयत्वेन॥३९०॥**

**तदपि क्षणिकत्वेन हि न वासनानामिहाऽऽश्रयो भवति।  
कूटस्थे कालत्रयसंबन्धिनि सकलदर्शिनि ह्यसति॥३९१॥**

**न हि वासनानिमित्तप्रतिसंधानादिलक्षणं कार्यम्।  
यदि च स्थिरस्वरूपं ह्यालयविज्ञानमभिमतं भवतः॥३९२॥**

**सिद्धान्तहानिरपरो दोषोऽयं दुर्निवार एव तव।  
बाह्यार्थवादपक्षे क्षणिकत्वनिबन्धनानि यानि स्युः॥३९३॥**

**तानीह दूषणानि प्रतिसंधानैकभाजनान्येव।  
बाह्यार्थवादपक्षस्तथैव विज्ञानवादपक्षश्च॥३९४॥**

**तावेतौ वैनाशिकपक्षौ द्वावपि निराकृतौ भवतः।  
सर्वप्रमाणविप्रतिषिद्धोऽयं शून्यवादिपक्षः स्यात्॥३९५॥**

**तस्य निराकरणे खल्वतो निमित्तादनादरः क्रियते।**

***सर्वथाऽनुपपत्तेश्च॥३२॥***

**वैनाशिकसमयोऽयं यथा यथा वा परीक्ष्यते हि तथा॥३९६॥**

**सिकतारूपवदेव हि विदीर्यते नोपपद्यते सोऽयम्।  
बाह्यार्थवादपक्षं तथैव विज्ञानवादपक्षमपि॥३९७॥**

**शून्यार्थवादपक्षं ह्युपदिशतैव त्रयं च सुगतेन।  
स्पष्टीकृतं हि केवलमनृतासंबद्धविप्रलापित्वम्॥३९८॥**

**तस्मात्सौगतसमयः श्रेयस्कामैरुपेक्षणीयः स्यात्।  
भ्रममूलकेन सौगतसिद्धान्तेनेह भवति कदाचिदपि॥३९९॥**

**वेदान्तसारभूते सिद्धान्ते न हि विरोधशङ्का स्यात्।  
इति मुक्तकच्छसमये निराकृते भवति मुक्तवसनानाम्॥४००॥**

**मतमिह बुद्ध्यारूढं तस्मात्तदिदं निरस्यते सपदि।**

***नैकस्मिन्नसंभवात्॥३३॥***

**विवसनसिद्धान्तोऽयं प्रमाणमूलो यतश्च तेनेह॥४०१॥**

**वैदिकसिद्धान्तेऽस्मिंस्तेन विरोधो हि दुर्निवार इति।  
तत्पूर्वपक्षफलमभिसंधायैतन्मतं प्रदर्शयति॥४०२॥**

**इह भोक्तृभोग्यरूपौजीवाजीवौ विवक्षितौतत्र।  
विषयेषु चेन्द्रियाणां प्रवृत्तिरास्रव इहोपदिष्टः स्यात्॥४०३॥**

**तां संवृणोति योऽसौ यमनियमादिः स संवरो भवति।  
तप्तशिलारोहादिर्जरयति मलमिति स निर्जरो भवति॥४०४॥**

**बन्धः प्रसिद्ध एव हि मोक्षः सततोर्ध्वगमनमेव स्यात्।  
इति किल सप्त पदार्थास्तेष्वपरमिमं प्रपञ्चयन्त्येते॥४०५॥**

**जीवास्तिकाय एकः पदार्थ इह पुद्गलास्तिकायश्च।  
धर्मास्तिकायसंज्ञोऽप्येवमधर्मास्तिकाय आकाशः॥४०६॥**

**इति सर्वेषामेषां बहुप्रभेदान्हि कल्पयन्त्येते।  
इह सप्तभङ्गिनयमिति कमपि न्यायं हि वर्णयन्त्येते॥४०७॥**

**स्यादस्ति स्यान्नास्ति स्यादस्ति च नास्त्यथाऽप्यवक्तव्यः।  
स्यादस्त्यवाच्य एव स्यान्नास्ति न वाच्य एव भवति तथा॥४०८॥**

**स्यादस्ति च नास्ति तथा न वाच्य इति सप्तधा हि कथयन्ति।  
विवसनपरिकल्पितमिह यदेतदखिलं विरुद्धमेव स्यात्॥४०९॥**

**न ह्येकस्मिन्धर्मिणि सदसद्धर्मत्वकल्पना युक्ता।  
इति चेदेवंरूपाः सप्त पदार्थाः प्रपञ्चिता भवता॥४१०॥**

**ते किं तथैव वा स्युः किंवाऽप्यतथेत्यनिश्चितं ज्ञानम्।  
संशयवदप्रमाणं समुपदिशेत्कथमिहैष तीर्थकरः॥४११॥**

**इह च निरङ्कुशमेव हि यदिदमनैकान्त्यमखिलवस्तुषु च।  
प्रतिजानानस्येदं निर्धारणमपि कथं प्रमाणं स्यात्॥४१२॥**

**एवं निर्धारयितृप्रभृतेरस्तित्वनास्तिताद्यखिलम्।  
स कथं प्रमाणभूतस्तीर्थकरो ह्येवमुपदिशेच्छिष्यान्॥४१३॥**

**उपदिष्टमेतमर्थं बुद्ध्वाऽप्येते कथं प्रवर्तेरन्।  
ऐकान्तिकतायामिह निर्णीताया तदानुकूल्येन॥४१४॥**

**तत्साधनादिकृत्ये प्रवर्तमानोऽत्र दृश्यते लोकः।  
तस्मादनिश्चितार्थं शास्त्रं प्रणयन्नपीह तीर्थकरः॥४१५॥**

**मत्तोन्मत्तवदेव ह्ययमनुपादेयवचन एव स्यात्।  
पञ्चास्तिकायसंज्ञा ये निर्दिष्टा हि तेष्वपि ह्येवम्॥४१६॥**

**पञ्चत्वमस्ति किं वा नास्तीत्येवं न शक्यते बोद्धुम्।  
तेन न्यूना संख्या स्यादधिका वा न पञ्चसंख्यैव॥४१७॥**

**यच्चावक्तव्यत्वं तदपि च तेषां कथं नु संभवति।  
यदि चावक्तव्यास्ते नैवोच्येरंस्तथा न दृश्यन्ते॥४१८॥**

**तन्निर्धारणफलमप्यस्तित्वाद्यैर्न शक्यते बोद्धुम्।  
स्वर्गापवर्गयोरपि पक्षे भावस्तथैव चाभावः॥४१९॥**

**इत्यनवधारणायां तत्र च लोकः कथं प्रवर्तेत।  
जीवप्रभृतीनां वा स्वसमयनिश्चितनिजात्मभावानाम्॥४२०॥**

**उक्तानेकविकल्पैरयथावधृतस्वभावतापत्तिः।  
यदिदमणुभ्यः पुद्गलसंज्ञेभ्यः केवलं हि संघाताः॥४२१॥**

**प्रभवन्तीति तदेतत्पूर्वत्रैव तु निराकृतं भवति।**

***एवं चाऽऽत्माकार्त्स्न्यम्॥३४॥***

**किं चाऽऽर्हता हि जीवं शरीरपरिमाणमेव कथयन्ति॥४२२॥**

**सोऽयमसर्वगतः सन्नकृत्स्न आत्मा भवेत्परिच्छिन्नः।  
स्याच्चेदेवमनित्यो घटादिवत्स्यादसौ हि शारीरः॥४२३॥**

**मानुषजीवो वाऽयं मनुष्यतनुमात्रपरिमितो भूत्वा।  
केनापि कर्मणाऽयं स एव हस्त्यादिजन्म लभमानः॥४२४॥**

**हस्त्पादिविपुलदेहं कृत्स्नं विन्देत कथमसौ जीवः।  
हस्तिशरीरो भूत्वा सूक्ष्मशरीरं स एष लभमानः॥४२५॥**

**सूक्ष्मशरीरे तस्मिन्नहि संमीयेत कृत्स्न एवासौ।  
यदि चानन्तावयवो जीवः स्यात्तस्य सूक्ष्मतनुयोगे॥४२६॥**

**केचिच्च संकुचेयुर्महति च विकसेयुरवयवा इति चेत्।  
ये चानन्तावयवा जीवस्योक्ता हि ते च सर्वेऽपि॥४२७॥**

**जीवाधिष्ठितदेशे प्रतिहन्यन्ते न वेति वक्तव्यम्।  
यदि चेत्प्रतिहन्यन्ते संमीयन्ते कथं शरीरेऽल्पे॥४२८॥**

**अप्रतिघाते तेषां तस्यैकावयवदेशताप्राप्त्या।  
इतरावयवानां स्यात्प्रथिमानुपपत्तिरत्र दुर्वारा॥४२९॥**

**एवं सति जीवस्य ह्यणुमात्रत्वप्रसङ्ग एव स्वात्।**

***न च पर्यायादप्यविरोधोविकारादिभ्यः॥३५॥***

**उपगच्छन्ति ह केचित्पर्यायेण च बृहत्तनुप्राप्तौ॥४३०॥**

**केचित्सूक्ष्मशरीरे ह्यपगच्छन्तीति नेदमपि युक्तम्।  
पर्यायेणावयवोपगमापगमादियोगतोऽप्यस्य॥४३१॥**

**न च देहपरिमितत्वं नित्यत्वं चास्य शक्यते वक्तुम्।  
येनावयवोपगमापगमाभ्यां विक्रियादिमत्त्वेन॥४३२॥**

**जीवस्यानित्यत्वप्रसक्तिरत्रेयमपरिहार्यैव।  
जीवस्यानित्यत्वे तस्य च भोगापवर्गसंयोगः॥४३३॥**

**उपपादयितुं शक्यो न कथंचिदपीह केनचिद्वाऽपि।  
अत एवमादिदोषप्रसक्तियोगेन चास्य जीवस्य॥४३४॥**

**पर्यायेणावयवोपगमापगमौ न वाञ्छितुं शक्यौ।**

***अन्त्यावस्थितेश्चोभयनित्यत्वादविशेषः॥३६॥***

**मोक्षावस्था सेयं ह्यन्त्यावस्थेति वर्ण्यते जैनैः॥४३५॥**

**नित्यमिति चेष्यते खलु तदवस्थाभाविजीवपरिमाणम्।  
यद्यन्त्यं परिमाणं नित्यं स्यात्तर्हि पूर्वयोरपि च॥४३६॥**

**परिमाणयोस्तथा स्यान्नित्यत्वं न हि तयोर्विशेषः स्यात्।  
एकतनुमानता स्यान्नोपचितापचितगात्रयोगोऽस्य॥४३७॥**

**अपि चान्त्यं परिमाणं जीवगतं यद्यवस्थितं भवति।  
पूर्वत्रापि तथैवावस्थितपरिमाणजीवः स्यात्॥४३८॥**

**एवं सति च सदैव ह्यणुर्महान्वा भवेदसौ जीवः।  
न हि नानातनुयोगात्तत्तत्परिमाणतामसौगच्छेत्॥४३९॥**

**तस्मात्सौगतमतवच्चाऽऽर्हतमपि मतमिदं न युक्तं स्यात्।  
क्षपणकसिद्धान्तेन हि वेदान्तसमन्वयस्य न विरोधः॥४४०॥**

**लुञ्चितकेशमतेऽस्मिन्निराकृते जटिलशैवमतमेतत्।  
बुद्धावध्यारूढं वेदान्तसमन्वयस्य परिपन्थि॥४४१॥**

**इति मत्वा सूत्रकृता तदिदं शैवं मतं निराक्रियते।**

***पत्युरसामञ्जस्यात्॥३७॥***

**इह चाधिष्ठातैव हि न प्रकृतिः सोऽयमीश्वरो जगतः॥४४२॥**

**आगमकृताबलम्बाः पाशुपताश्चैवमत्र कथयन्ति।  
केचित्तु सांख्ययोगव्यपाश्रयाश्चैवमत्र कथयन्ति॥४४३॥**

**ईशः प्रधानपुंसोर्नियन्तृभावान्निमित्तमात्रं स्यात्।  
इतरेतरभिन्ना हि प्रधानपुरुषेश्वरा भवन्तीति॥४४४॥**

**माहेश्वरास्त्विहैवं मन्यन्ते वर्णयन्ति चाप्येवम्।  
ये कार्यकारणयोगा विधिदुःखान्ताश्च पञ्च पशुपतिना॥४४५॥**

**इह पशुपाशविमुक्त्यैह्युपदिष्टाः पशुपतिर्निमित्तमिति।  
कार्यं महदादिकमिह करणं च स्यात्प्रधानमेवेदम्॥४४६॥**

**योगः समाधिरेव त्रिषवणजलमज्जनादि विधिरत्र।  
दुःखान्तोऽसौमोक्षः पञ्च पदार्थास्त एत एवेह॥४४७॥**

**तत्रेदमनुपपन्नं यच्च हि माहेश्वरादिनिर्दिष्टम्।  
ईशस्य कारणत्वं तदिदमधिष्ठातृभावयोगेन॥४४८॥**

**तत्रासामञ्जस्यात्तदेतदिह नोपपद्यते किमपि।  
इह चासामञ्जस्यं तदेतदीशस्य दृश्यते लोके॥४४९॥**

**यद्धीनमध्यमोत्तमभावेन प्राणिवर्गमखिलमपि।  
विदधत ईशस्यापि हि रागद्वेषादिदोषतापत्तिः॥४५०॥**

**रागद्वेषापत्ताविहास्मदादिवदनीश्वरत्वं स्यात्।  
प्राणिकृतकर्मसाधनसापेक्षत्वाददोष इति चेन्न॥४५१॥**

**यदि च नियम्यनियामकभावः कर्मेशयोस्तदा चायम्।  
अन्योन्याश्रयदोषप्रसङ्ग इह दुर्निवार एव स्यात्॥४५२॥**

**सोऽयमनादित्वादिह न दोष इति नैव शक्यते वक्तुम्।  
स हि वर्तमानकालवदतीतकालेऽपि तुल्य एव स्यात्॥४५३॥**

**नयवित्समयः सोऽयं प्रवर्तनालक्षणो हि दोष इति।  
दोषेण चाप्रयुक्तो न स्वार्थे वा तथैव न परार्थे॥४५४॥**

**लोकः प्रवर्तमानो दृष्टः स्वार्थप्रयुक्त एवासौ।  
येन प्रवर्तते किल लोकस्तेनेह चासमञ्जसता॥४५५॥**

**ईशः स्वार्थपरश्चेदनीशता तस्य दुर्निवारा स्यात्।  
अन्यदसामञ्जस्यं पुरुषविशेषः परो ह्युदासीनः॥४५६॥**

***संबन्धानुपपत्तेश्च॥३८॥***

**योऽसौ प्रधानपुरुषव्यतिरिक्तो हीश्वरो विनिर्दिष्टः।  
संबन्धमन्तरेण प्रधानपुंसोः स ईशिता हि कथम्॥४५७॥**

**न च संयोगो येन प्रधानपुरुषेश्वरा हि सर्वगताः।  
निरवयवाश्च तथाऽतः कथमिह संयोग ईदृशां भवति॥४५८॥**

**इह चाऽऽश्रयाश्रयित्वानिरूपणान्नापि भवति समवायः।  
कार्यैकसमधिगम्यो नाप्यन्यः कश्चिदत्र संबन्धः॥४५९॥**

**अद्यापि कार्यकारणभावस्यैवात्र चाप्रसिद्धत्वात्।  
तादात्म्यलक्षणोऽसौ संबन्धो ब्रह्मवादिनो भवति॥४६०॥**

**आगमबलावलम्बात्स खलु निरूपयति कारणाद्यखिलम्।  
आगमदृष्टं सकलं ह्यभ्युपगन्तव्यमेव तेनेह॥४६१॥**

**इह कारणादिरूपं दृष्टान्तबलेन केवलेनैव।  
वर्णयतो हि परस्याभ्युपगन्तव्यं यथैव दृष्टमिदम्॥४६२॥**

**सर्वज्ञदर्शितागमसद्भावादिह भवेत्परस्यापि।  
आगमबलसाहाय्यं समानमिति चेत्परस्पराश्रयता॥४६३॥**

**आगमविश्वासात्किल सर्वज्ञत्वस्य सिद्धिरिह वाच्या।  
प्रामाण्यमागमस्य स्यादिह सर्वज्ञतादिसिद्धौ हि॥४६४॥**

***अधिष्ठानानुपपत्तेश्च॥३९॥***

**इह चानुपपत्तिः स्यात्तार्किकपरिकल्पितस्य चेशस्य।  
यद्वच्च कुम्भकारो मृदाद्यधिष्ठाय संप्रवर्तयति॥४६५॥**

**एवं प्रवर्तयेदयमीशोऽधिष्ठाय हि प्रधानादि।  
इह चाधिष्ठेयं यन्मृदादि रूपादिमद्धि तद्दृष्टम्॥४६६॥**

**इह रूपादिविहीनं प्रधानमीशस्य कथमधिष्ठेयम्।  
तस्मादयुक्तमेतन्मृदादिदृष्टान्तवस्तुवैधर्म्यात्॥४६७॥**

***करणवच्चेन्न भोगादिभ्यः॥४०॥***

**लोके च चक्षुरादिकमप्रत्यक्षं यथा ह्यधिष्ठाय।  
पुरुषो यथा नियुङ्क्ते तथा प्रधानं प्रवर्तयेदीशः॥४६८॥**

**नैवोपपन्नमेतन्न हि करणग्रामसाम्यमिह भवति।  
भोगादिना हि करणग्रामस्याधिष्ठितत्वमिह दृष्टम्॥४६९॥**

**नैवमिह दृश्यते किल भोगः संसारिणामिवेशस्य।  
व्याख्यायते किलेदं सूत्रद्वयमन्यथैव पुनरपि च॥४७०॥**

**'अधिष्ठानानुपपत्तेश्च'**

**साधिष्ठानो लोके सशरीरो हीशिता तु राजादिः।  
नैव हि निरधिष्ठानो दृष्टो राष्ट्रस्य चेशिता क्वापि॥४७१॥**

**करणायतनं किंचिच्छरीरमीशस्य तद्वदिह वाच्यम्।  
सृष्ट्युत्तरं शरीरं भवेन्न सृष्टेस्तु पूर्वमपि किंचित्॥४७२॥**

**स च निरधिष्ठानः प्रवर्तकत्वं कथं भवेत्तस्य।  
निरधिष्ठानस्यापि प्रवर्तकत्वे न चेह दृष्टान्तः॥४७३॥**

**'करणवच्चेन्न भोगादिभ्यः'।**

**अथ चेत्करणायतनं शरीरमीशस्य किमपि कल्प्येत।  
संसारिवदस्यापि हि भोगादिरनीश्वरत्वमपि च स्यात्॥४७४॥**

***अन्तवत्त्वमसर्वज्ञता वा॥४१॥***

**अपि चेदमनुपपन्नं तार्किकपरिकल्पितस्य चेशस्य।  
स हि सर्वज्ञोऽनन्तस्तद्वदनन्तं प्रधानमथ पुरुषाः॥४७५॥**

**अभ्युपगम्यन्ते तैर्मिथो विभिन्नास्तथैव चानन्ताः।  
सर्वज्ञेनेशेन प्रधानपुरुषात्मनामिहेयत्ता॥४७६॥**

**सा हि परिच्छिद्येत न वेत्युभयत्रापि भवति दोषोऽयम्।  
पूर्वत्र चान्तवत्त्वं प्रधानपुरुषेश्वरेषु दुर्वारम्॥४७७॥**

**लोके तदन्तवत्किल दृष्टं यदियत्तया परिच्छिन्नम्।  
तद्वत्प्रधानपुरुषेश्वरत्रयं यदि भवेत्परिच्छिन्नम्॥४७८॥**

**तर्ह्यन्तवदेतत्स्यात्संख्यापरिमाणमपि च वक्तव्यम्।  
इह च परिच्छिन्नानां ये मुच्यन्ते जनास्तु संसारात्॥४७९॥**

**संसारः किल तेषां संसारित्वं तदन्तवद्दृष्टम्।  
इतरेषु मुच्यमानेष्वपि संसारस्य चान्तवत्त्वं स्यात्॥४८०॥**

**एवं प्रधानमपि किल सविकारं चान्तवद्भवति।  
सर्वस्य चान्तवत्त्वे किमधिष्ठेयं भवेदिहेशस्य॥४८१॥**

**सर्वज्ञतेश्वरत्वे स्यातामीशस्य कुत्र किंविषये।  
यद्यन्तवत्त्वमेषां तदादिमत्त्वं च भवति दुर्वारम्॥४८२॥**

**यदि चेदेवं हि तदा प्रसज्यते शून्यवाद एवात्र।  
यदि चेयत्ता तेषां न परिच्छिद्येत तर्हि दोषोऽयम्॥४८३॥**

**सर्वज्ञत्वाभ्युपगमहानिः परमेश्वरस्य दुर्वारा।  
तस्मादसंगतः स्यात्तार्किकपरिकल्पितेशवादोऽयम्॥४८४॥**

**पञ्चपदार्थनिरूपकशैवमतेऽस्मिन्निराकृते सपदि।  
व्यूहचतुष्टयवादो बुद्धिस्थोऽसौ निरस्यते सोऽपि॥४८५॥**

***उत्पत्त्यसंभवात्॥४२॥***

**प्रकृतिरधिष्ठाताऽसावुभयात्मकमेव कारणं हीशः।  
येषामभिमत एवं तत्पक्षोऽसौ निरस्यते सपदि॥४८३॥**

**ननु च श्रुतिमूलं वा ह्येवंरूपो विनिश्चितो हीशः।  
या हि श्रुत्यनुकूला स्मृतिः प्रमाणमिति वर्णितं पूर्वम्॥४८७॥**

**तत्पक्षस्य निरासः सूत्रकृतो नैव युक्त इति चेन्न।  
प्रकृतित्वाद्यंशोऽयं नैव विसंवादगोचरो भवति॥४८८॥**

**अस्ति त्वंशान्तरमिह तद्धिविसंवादविषयतामेति।  
एको हि वासुदेवो भगवान्स च खलु निरञ्जनज्ञानः॥४८९॥**

**प्रविभज्येवाऽऽत्मानं स चतुर्धा हि प्रतिष्ठितो भवति।  
आद्यो हि वासुदेवव्यूहः संकर्षणो द्वितीयः स्यात्॥४९०॥**

**प्रद्युम्नश्चतृतीयस्तथाऽनिरुद्धश्चतुर्थसंज्ञः स्यात्।  
यो वासुदेवसज्ञो व्यूहः स परो हि कारणं भवति॥४९१॥**

**जीवमनोहंकाराः कार्यं संकर्षणादयो व्यूहाः।  
इत्थंभूतं तं खल्वभिगमनाद्यैश्च साधनैरिष्ट्वा॥४९२॥**

**क्षीणक्लेशो मनुजस्त्वन्ते प्रतिपद्यते हि भगवन्तम्।  
यच्चैतद्भागवतं प्रपञ्चितं तत्र भगवतो योऽसौ॥४९३॥**

**बहुधा भावो यदपि ह्यजस्रमाराधनं विनिर्दिष्टम्।  
तत्किल न निराक्रियते यस्मादेतच्छ्रुतिस्मृतिप्रथितम्॥४९४॥**

**संकर्षणादिकानां या चोत्पत्तिः प्रदर्शिता सा हि।  
नैवोपपद्यते किल यस्मात्तेषामनित्यतापत्तिः॥४९५॥**

**तदनित्यत्वे मोक्षो भगवत्प्राप्तिर्न चास्य संभवति।**

***न च कर्तुः करणम्॥४३॥***

**एतस्मादपि हेतोरसंगतैषा हि कल्पना सर्वा॥४९६॥**

**यस्माद्धिवर्णयन्ति हि संकर्षणसंज्ञकाच्च कर्तुरिदम्।  
उत्पद्यतेऽत्र करणं यच्च प्रद्युम्नसंज्ञकं हि मनः॥४९७॥**

**उत्पद्यतेऽनिरुद्धोऽहंकारः कर्तृजाच्च मनस इति।  
तच्चायुक्तं करणं न च कर्तुर्जायते क्वचिद्वाऽपि॥४९८॥**

**नेह च दृष्टान्तो वा श्रुतिरथवा नोपलभ्यते काऽपि।**

***विज्ञानादिभावे वा तदप्रतिषेधः॥४४॥***

**अथ यद्येवं ब्रूषे ये वै संकर्षणादयो गदिताः॥४९९॥**

**जीवादयो न ते स्युर्विज्ञानैश्वर्यशक्तिबलवीर्यैः।  
तेजोभिरप्रतर्क्यैरैश्वरधर्मैः समन्विताः सर्वे॥५००॥**

**निर्दोषा निरवद्या निरधिष्ठानाश्चवासुदेवास्ते।  
तस्माद्यथोपवर्णितदोषः कथमपि न चेह भवतीति॥५०१॥**

**एवमपि दुनिर्वारो योऽसावुत्पत्त्यसंभवो दोषः।  
यदि च परस्परभिन्नास्तुल्यात्मानो हि वासुदेवाद्याः॥५०२॥**

**एकेन कार्यसिद्धेरनेकपरमेशकल्पना विफला।  
सिद्धान्तहानिरपरो दोषोऽयं दुर्निवार एवात्र॥५०३॥**

**अभ्युपगतं हि भगवानेवैको वासुदेव इति यस्मात्।  
एकस्य भगवतो यदि चत्वारस्तुल्यभावमापन्नाः॥५०४॥**

**एवमपि दुर्निवारो यथोपदिष्टो हि दोष इह भवति।  
इह वासुदेवसंज्ञात्कथमिह संकर्षणस्य चोत्पत्तिः॥५०५॥**

**असति विशेषे क्वापि हि न दृश्यते कार्यकरणभावोऽयम्।  
इह तरतमभावोऽय न दृश्यते पाञ्चरात्रसिद्धान्ते॥५०६॥**

**अपि च चतुःसंख्यायां भगवद्व्यूहाश्च नावतिष्ठेरन्।  
स्तम्बवसानमेतद्ब्रह्मादि च यच्च दृश्यते सकलम्॥५०७॥**

**भगवद्व्यूहत्वेन च तदेतदवगम्यते हि सर्वत्र।**

***विप्रतिषेधाच्च॥४५॥***

**विप्रतिषेधश्चायं बहुविध उपलभ्यते हि शास्त्रेऽस्मिन्॥५०८॥**

**ज्ञानैश्वर्यप्रमुखा गुणास्त आत्मान एव भगवन्तः।  
इति गुणभावं गुणिताविरुद्धमेवोपवर्णयन्त्येते॥५०९॥**

**विप्रतिषेधपदस्य हि निन्दार्थपरत्वमपि च संभवति।  
वेदेषु चतुर्षु परं श्रेयोऽलब्ध्वा स एष शाण्डिल्यः॥५१०॥**

**शास्त्रं तदेतदधिगतवानिति दृष्टा हि वेदनिन्दाऽपि।  
तस्मादसंगतैषा वेदविरुद्धार्थकल्पना सकला॥५११॥**

**शारीरकमीमांसा मुनिना व्यासेन विरचिता सेयम्।  
चतुरध्यायी तस्यां द्वितीयसंज्ञश्च योऽयमध्यायः॥५१२॥**

**तत्र द्वितीयपादे सूत्रार्थो यश्च भाष्यकारोक्तः।  
आर्यावृत्तैरमलैः प्रकाशितो भवतु सोऽयमनवद्यः॥५१३॥**

**इति द्वितीयाध्यायस्य द्वितीयः पादः समाप्तः॥२॥  
——————**

**अथ तृतीयपादप्रारम्भः।  
—————**

**जीवस्यानुत्पत्तावाकाशो वा कथं प्रजायेत।  
इत्येकदेशिशङ्कां निरसितुमिदमाह सूत्रकारोऽयम्॥१॥**

***न वियदश्रुतेः॥१॥***

**श्रुतिविप्रतिषेधाद्यदि परपक्षाणामुपेक्षणीयत्वम्।  
तर्हि श्रुतिपक्षोऽयं विप्रतिषेधादुपेक्षणीयः स्यात्॥२॥**

**इति खलु शङ्कोत्थाने वादारम्भो हि तन्निवृत्त्यर्थः।  
इह भूतभोक्तृवचसां मिथो विरोधो निरस्यते पादे॥३॥**

**उत्पत्तिश्रुतयः किल भिन्नप्रक्रमपरा हि लक्ष्यन्ते।  
आकाशस्योत्पत्तिं वदन्ति खलु तैत्तिरीयकश्रुतयः॥४॥**

**छन्दोगाः खलु नैवं वियदुत्पत्तिं समामनन्ति यतः।  
जीवस्य प्राणानामपि क्रमादिकृतविरोध इह दृष्टः॥५॥**

**श्रुत्यन्तरेषु तस्मादयमपि पक्षो ह्युपेक्षणीय इति।  
शङ्कानिरसिनपूर्वकसकलश्रुत्यर्थनिर्मलत्वाय॥६॥**

**आरभ्यते विचारस्तत्र प्रथमं हि वियदुपाश्रित्य।  
नोत्पद्यते हि तदिदं विद्यतो भवति तच्च विभुसंज्ञम्॥७॥**

**किंचोत्पत्तिप्रकरणवाक्ये न श्रूयते क्वचिद्वाऽपि।  
छान्दोग्ये हि सदेवेत्यादौ वाक्ये तु पञ्चभूतानाम्॥८॥**

**तेजो मध्यममाद्यं कृत्वा सृष्टिः प्रपञ्चिता हि सतः।  
मानं श्रुतिर्ह्यतीन्द्रियविज्ञाने या न दृश्यते सेयम्॥९॥**

***अस्ति तु॥२॥***

**अत्र तुशब्दो योऽसौ न हि पक्षान्तरपरिग्रहे मानम्।  
यद्यपि वियदुत्पत्तिश्छान्दोग्ये नैव दृश्यतेऽथापि॥१०॥**

**दृष्टा च तैत्तिरीयकवाक्ये ते खलु समामनन्त्येवम्।  
सत्यं ज्ञानमनन्तं ब्रह्मेत्यादिश्य तदिदमिह पठितम्॥११॥**

**तस्माद्वा एतस्मादात्मन आकाश इति च यद्वाक्यम्।  
तत्र च विप्रतिषेधः श्रुत्योरनयोर्हि दुर्निवारोऽसौ॥१२॥**

**तेजःप्रमुखासृष्टिः क्वचिदिह दृष्टा क्वचिच्च वियदाद्या।  
नैवावगम्यते खल्वनयोः श्रुत्योरिहैकवाक्यत्वम्॥१३॥**

**स्रष्टुः सकृच्छ्रुतस्य हि न स्रष्टव्यद्वयेन संबन्धः।  
यद्येवं तत्तेजोऽसृजत तदाकाशमसृजतेति स्यात्॥१४॥**

**कर्तव्यद्वययोगो नन्विह कर्तुः सकृच्छ्रुतस्यापि।  
दृष्टः सूपं पक्त्वा तथौदनं पचति विप्र इति चेन्न॥१५॥**

**तत्र हि पौर्वापर्याद्युक्तो नाऽऽकाशतेजसोस्तु तथा।  
इह चाऽऽदिमत्त्वमुभयोर्दृष्टं छान्दोग्यतैत्तिरीयकयोः॥१६॥**

**स्रष्टुः सकृच्छ्रुतस्य हि युगपत्ताभ्यां कथं नु संबन्धः।  
वायोरग्निरितीदं पृथगाम्नानं विरुद्धमिह भवति॥१७॥**

***गौण्यसंभवात्॥३॥***

**एवं विप्रतिषेधे या ह वियज्जनिपरा श्रुतिः सेयम्।  
गौणी वाया यस्माद्वियदुत्पत्तिः कथंचिदपि न भवेत्॥१८॥**

**इह कारणसामग्री वियदुत्पत्तौ न दृश्यते काऽपि।  
समवायिकारणं स्याद्यदेकजातीयमिह तथाऽनेकम्॥१९॥**

**द्रव्योत्पत्तौसाधनमेतद्दृष्ट पटादिके कार्ये।  
वियतः कार्यत्वे किल तदत्र नैवोपलभ्यते किमपि॥२०॥**

**एवं सति च निमित्तं यच्चासमवायिकारणं तदपि।  
तदनुग्रहप्रवृत्तं तदसत्त्वे साधयेत्कथं कार्यम्॥२१॥**

**उत्पत्तिमतां दृष्टः पूर्वोत्तरकालयोर्विशेषः स्यात्।  
आकाशस्योत्पत्तौ संभावयितुं न शक्यते सोऽयम्॥२२॥**

**किंच पृथिव्यादिभ्यो वैधर्भ्यं चास्य दृश्यते भूयः।  
तेन विभुत्वमजत्वं सिध्यति नोत्पत्तिमत्त्वमेतस्य॥२३॥**

**घटकरकाकाशगृहाकाशा इति वियत एकरूपस्य।  
भेदव्यपदेशोऽयं ह्युपाधिमूलो न वस्तुमूलः स्यात्॥२४॥**

**आकाशो जात इति व्यपदेशः स्यादुपाधिजनिमूलः।  
गौणो वियदुत्पत्तिश्रुतिरपि गौणी तथैव किं न स्यात्॥२५॥**

***शब्दाच्च॥४॥***

**वायुश्चेत्याद्या या श्रुतिर्हि वाय्वन्तरिक्षयोरेवम्।  
अमृतत्वमुपदिशन्ती वियदुत्पत्तिं निवारयत्येषा॥२६॥**

**आकाशवदिति चान्या श्रुतिराकाशेन तत्परं ब्रह्म।  
सर्वगतत्वेन तथा नित्यत्वेनापि सदृशमुपदिशति॥२७॥**

**उपदिश्य सदृशमेतत्तौ धर्मावस्य सूचयत्येषा।  
स यथाऽनन्त इति श्रुतिराकाशस्याप्यनन्ततां वक्ति॥२८॥**

**श्रुतिराकाशशरीरं ब्रह्मेति तथैव बोधयत्यपरा।  
तस्मात्सिद्धं ब्रह्मवदाकाशं नित्यमपि च सर्वगतम्॥२९॥**

***स्याच्चैकस्य ब्रह्मशब्दवत्॥५॥***

**शङ्कोत्तरसूत्रमिदं शङ्का चेयं हि भवति तत्रैवम्।  
संभूतशब्द एष हि सकृच्छ्रुतस्तैत्तिरीयके वाक्ये॥३०॥**

**वियति च स कथं गौणस्तेजःप्रभृतिषु कथं स मुख्य इति।  
नेयं शङ्का कार्या येनासौ ब्रह्मशब्दवद्भवति॥३१॥**

**तपसा ब्रह्मेत्यस्मिन्नधिकारे तपसि चैवमन्नादौ।  
स्याद्ब्रह्मशब्द एव हि गौणो मुख्यस्तथैव चाऽऽनन्दे॥३२॥**

**ननु नभसोऽनुत्पत्तौ श्रुतिप्रतिज्ञा हि बाधिता भवति।  
एवं किलैकमेवाद्वितीयमिति दृश्यते प्रतिज्ञेयम्॥३३॥**

**यदि नभसो नित्यत्वं ब्रह्म तदा सद्वितीयमेव भवेत्।  
आत्मनि विदिते सर्वं विदितमितीय तथेति चेन्मैवम्॥३४॥**

**अत्रत्यसर्वशब्दः स्वकार्यपर एवं नैव सर्वपरः।  
कश्चित्कुलालगेहे मृद्दण्डादीनि पूर्वमुपलभ्य॥३५॥**

**नानाविधान्यमत्राण्युपलभ्य परेद्युरेवमाचष्टे।  
एकाकिनी मृदेव ह्यासीत्पूर्वेद्युरेतदखिलमिति॥३६॥**

**स तु मृत्कार्यं सकलं नाऽऽसीत्पूर्वेद्युरित्यभिप्रेयात्।  
न तु दण्डादिकमेवं नाऽऽसीदग्रे स्वकार्यजातमिति॥३७॥**

**अथवेयमद्वितीयश्रुतिरिह कर्त्रन्तरं निवारयति।**  
**इह चामत्रप्रकृतेर्मृदः कुलालो यथा ह्यधिष्ठाता॥३८॥**

**नैवमधिष्ठाताऽन्यो भवतीह ब्रह्मणो जगत्प्रकृतेः।  
अथवाऽत्र नाद्वितीयश्रुतिभङ्गोऽयं हि शङ्कितुं शक्यः॥३९॥**

**इह सद्वितीयता किल लोके दृष्टा हि भिन्नलक्षणयोः।  
प्रागुत्पत्तेर्लक्षणभेदो न ब्रह्मगगनयोर्भवति॥४०॥**

**क्षीरोदकयोरिव किल तयोश्च संसृष्टयोः पुरा सृष्टेः।  
व्यापित्वामूर्तत्वाद्यखिलं तुल्यं हि धर्मजातं तत्॥४१॥**

**तद्ब्रह्मसर्गकाले यतते स्तिमितं वियद्यथापूर्वम्।  
तेनान्यता तयोः स्यात्सृष्ट्युत्तरमेव नैव तत्पूर्वम्॥४२॥**

**किंचैवमेव सिध्येद्ब्रह्मज्ञानेन सर्वविज्ञानम्।  
अपि किल कार्यं सकलं वियताऽव्यतिरिक्तदेशकालं हि॥४३॥**

**वियदपि यदिदं हि तथा ब्रह्माव्यतिरिक्तदेशकालं स्यात्।  
तेन ब्रह्मणि विदिते भवति हि विदितं तदेतदाकाशम्॥४४॥**

**क्षीरगतो जलबिन्दुः क्षीरग्रहणेन गृह्यते हि यथा।  
एवं ब्रह्मणि विदिते वियदपि तदिद गृहीतमेव स्यात्॥४५॥**

**इति सकलश्रुतिवचसामविरोध इहेति चैकदेशिमतम्।  
निर्दिश्य सप्रपञ्चं तदिद दूषयति सूत्रकारोऽयम्॥४६॥**

***प्रतिज्ञाहानिरव्यतिरेकाच्छब्देभ्यः॥६॥***

**येनाश्रुतमिति या स्यादात्मनि खल्विति तथैव चान्याऽपि।  
कस्मिन्नित्यपरा या न च काचन मदिति चैवमन्याऽपि॥४७॥**

**प्रतिवेदान्तं चैवंरूपा या दृश्यते प्रतिज्ञा हि।  
तस्या एवमहानिस्तदनुपरोधो भवेन्न चेतरथा॥४८॥**

**यद्यव्यतिरेकः स्याद्विज्ञेयाद्ब्रह्मणोऽस्य कृत्स्नस्य।  
उपपद्यते तदैव ह्यव्यतिरेकः स एष निर्दिष्टः॥४९॥**

**यद्येकस्माद्ब्रह्मण उत्पद्येतेदमखिलमपि वस्तु।  
श्रुत्याऽप्यव्यतिरेकादियं प्रतिज्ञा प्रदर्शिता भवति॥५०॥**

**इह कार्यकारणाभित्प्रतिपादनपरमुदादिदृष्टान्तैः।  
येनश्रुतमित्याद्या श्रुतिप्रतिज्ञा समर्थिता श्रुत्या॥५१॥**

**ये चोत्तरत्र पठिताः सदेव सोम्येदमग्र इत्याद्याः।  
ते खल्वीक्षणपूर्वकमखिलं तेजःपुरःसरं कार्यम्॥५२॥**

**ब्रह्मण उपदिश्य ततश्चाव्यतिरेकं प्रदर्शयन्ति किल।  
इह चैतदात्म्यमिति किल वाक्यमुपक्रम्य चाऽऽसमाप्तेर्हि॥५३॥**

**न ब्रह्मकार्यमेतद्यद्याकाशं भवेदयुक्तमिदम्।  
ब्रह्मणि विज्ञाते सति न हि विज्ञायेत तदिदमाकाशम्॥५४॥**

**एवं सति प्रतिज्ञा श्रौती सेयं हि बाधिता भवति।  
हीयेत चेत्प्रतिज्ञा वेदाप्रामाण्यमत्र दुर्वारम्॥५५॥**

**प्रतिवेदान्तं शब्दा इदं सर्वमिति चैवमाद्या मे।  
ते तत्तद्दृष्टान्तैरिमां प्रतिज्ञां समर्थयन्ति खलु॥५६॥**

**तस्माज्ज्वलनादिवदिदमपि गगनं ब्रह्मणो जनिं लभते।  
नोत्पद्यते तदेतद्वियदश्रवणादितीह यच्चोक्तम्॥५७॥**

**तद्युक्तमेव यस्माद्वियदुत्पत्तिः प्रदर्शिता श्रुत्या।  
तस्माद्वा एतस्मादात्मन आकाश एवमादिकया॥५८॥**

**ननु तत्तेजोऽसृजतेत्येनेन चास्य विरोध इति चेन्न।  
न हि भिन्नवाक्यता स्याच्छ्रुतिवचसां किंत्विहैकवाक्यत्वम्॥५९॥**

**नन्वविरुद्धानामिह भवेत्कदाचित्तदेकवाक्यत्वम्।  
अत्रैकस्य स्रष्टुः स्रष्टव्ययुगेन युगपदस्पर्शात्॥६०॥**

**आकाशतेजसोर्वा प्रथमोत्पत्तेरसंभवाच्च तथा।  
इह च विकल्पायोगाद्वाक्यैकत्वं कथं तयोरिति चेत्॥६१**

**इह तैत्तिरीयकेकिल तेजःसर्गस्तृतीय एवोक्तः।  
परिणेतुमन्यथा सा न शक्यते तैत्तिरीयके दृष्टा॥६२॥**

**छान्दोग्यश्रुतिरेषा शक्या परिणेतुमन्यथा भवति।  
सृष्ट्वाऽऽकाशं वायुं तेजोऽसृजतेति शक्यते वक्तुम्॥६३॥**

**तेजोजनिप्रधाना वियदुत्पत्ति हि सा न विरुणद्धि।  
भवति ह्यर्थैकत्वे न चार्थनात्वकल्पना युक्ता॥६४॥**

**न ह्येकस्य स्रष्टुर्युगपत्स्रष्टव्ययुगलयोगोऽत्र।  
स्रष्टव्यान्तरमितरश्रुत्यनुसाराद्धि परिगृहीतं स्यात्॥६५॥**

**यद्वत्सर्वं खल्वित्यविशेषश्रुतमपीह सर्वस्य।  
ब्रह्मप्रभवत्वं यत्तदिद छान्दोग्यवाक्यनिर्दिष्टम्॥६६॥**

**उत्पत्तिक्रममेतं तेजःप्रमुखं न वारयितुमीष्ट।  
तद्वच्च तेजसोऽपि ब्रह्मप्रभवत्वमत्र यद्दृष्टम्॥६७॥**

**तदपि श्रुत्यन्तरगतमुत्पत्तिक्रममिमं नभःप्रमुखम्।  
न निवारयितुं शक्नोत्यत इह न तयोर्विरोधशङ्का स्यात्॥६८॥**

**ननु सर्वं खल्विदमिति वाक्य भवतीह शमविधानार्थम्।  
यस्माच्छान्त उपासीतेति श्रुतमिह न सृष्टिवाक्यमिदम्॥६९॥**

**तस्माद्वियदुत्पत्तौ यथोक्तदृष्टान्तसाधनाभावात्।  
तत्तेजोऽसृजतेतिश्रुत्यनुसारात्क्रमो भवेदिति चेत्॥७०॥**

**तेजोजनिप्रधानश्रुत्यनुरोधाद्यदा क्रमोऽयं स्यात्।  
श्रुत्यन्तरप्रसिद्धो वियतः सर्गो भवेत्परित्याज्यः॥७१॥**

**वियतः सर्गो धर्मी प्राथम्यं तद्गतं च यदपि स्यात्।  
तेजः प्राथम्यार्थे तदेतदुभयं हि बाधितं भवति॥७२॥**

**योऽसौ क्रमः स च स्यात्सदाऽर्थधर्मो न चायमिह धर्मी।  
तत्र प्रधानधर्मित्यागाद्धि वरं हि धर्मलोपः स्यात्॥७३॥**

**अपि च च्छान्दोग्येऽस्मिन्क्रमपरशब्दो न दृश्यते कोऽपि।  
आर्थिकभावेनासौ क्रमो भवेन्नैव मुख्यभावेन॥७४॥**

**स च वायोरग्निरितिश्रुतिप्रसिद्धक्रमेण वार्येत।  
प्राथम्ये हि विकल्पः शाखाभेदात्समुच्चयो वाऽपि॥७५॥**

**द्विदलाङ्कुरवत्स्यादिति पक्षोऽप्येतेन परिहृतो भवति।  
तस्माद्विप्रतिषेधः श्रुत्योरनयोर्न चास्ति कश्चिदपि॥७६॥**

**अपि किल येनाश्रुतमिति वाक्यं सकलं समर्थयितुमत्र।  
असमाम्नातमपीद वियदुत्पत्तावपेक्षितं चेत्स्यात्॥७७॥**

**कस्मान्न गृह्यते वा वियदेतत्तैत्तिरीयकाम्नातम्।  
यच्चोक्तं वियतः किल सर्वेणानन्यदेशकालत्वात्॥७८॥**

**तद्ब्रह्मणा च कार्यैर्वियदपि सह विदितमेव भवतीति।  
नाप्यद्वितीयविषयश्रुतिकोपो भवति चह कश्चिदपि॥७९॥**

**अव्यतिरेकः क्षीरोदकवद्ब्रह्मान्तरिक्षयोर्यस्मात्।  
इति तु न युक्तं यदि चेदेकज्ञानेन सर्वविज्ञानम्॥८०॥**

**क्षीरजलन्यायेन स्याच्चेत्तदिदं ह्ययुक्तमेव स्यात्।  
इह च मृदादिभिरेव हि दृष्टान्तैः प्रकृतिविकृतिभावेन॥८१॥**

**सर्वज्ञानं यदिदं नेतव्यं तदिति गम्यते नान्यत्।  
तदिदं सर्वज्ञान सम्यग्ज्ञानं न चान्यथा भवति॥८२॥**

**क्षीरज्ञानगृहीतं जलं न सम्यग्गृहीतमिह भवति।  
भवति न पुरुषाणामिव वेदस्यालीकवञ्चनाद्यखिलम्॥८३॥**

**नाप्येकदेशविषयं सर्वज्ञानं स्वकार्यसापेक्षम्।  
एकाद्वितीयतादेरवधारणमपि तथेति नो युक्तम्॥८४॥**

**सर्वत्र संभवादिदमपूर्ववच्चेह नोपदेष्टव्यम्।  
तस्मादशेषविषयं सर्वज्ञानं तदत्र निर्दिष्टम्॥८५॥**

**तदुपन्यासो योऽसौ सर्वस्य ब्रह्मकार्यतापेक्षः।  
गौणी जन्मश्रुतिरिति यच्चोक्त तन्निरस्यते सपदि॥८६॥**

***यावद्विकारं तु विभागो लोकवत्॥७॥***

**जन्मासंभवशङ्कानिवर्तनार्थस्तुशब्द इह भवति।  
यस्माद्यावत्किंचिद्विकारजातं घटादिकं दृष्टम्॥८७॥**

**तावद्विभक्तमेव हि घटपटकटकादि दृश्यते लोके।  
न त्वविकृतं हि किंचिद्विभक्तमुपलभ्यते कुतश्चिदपि॥८८॥**

**अत्र पृथिव्यादिभ्यो विभाग उपलभ्यते हि वियतोऽपि।  
तस्माद्धि वियदपीदं भवति विकारः कदाऽपि नाविकृतम्॥८९॥**

**एतेन व्याख्यातं दिगादिकानामपीह कार्यत्वम्।  
नन्वात्माऽपि विभक्तो वियदादिभ्योऽवगम्यते लोके॥९०॥**

**तस्मात्सोऽपि विकारो घटवत्स्यादितीह नाऽऽशङ्क्यम्।  
यो धर्मसत्तया किल समसत्ताको भवेद्विभागोऽसौ॥९१॥**

**हेतुः स चायमात्मनि न संभवेद्येन कल्पितोऽयं स्यात्।  
हेतावज्ञानान्यद्द्रव्यत्वमपीह पूरणीयं स्यात्॥९२॥**

**एवं चेद्व्यभिचारो नाज्ञाने वा तदीयसंबन्धे।  
आत्मन आकाश इति श्रुत्याऽऽकाशादिकारणत्वेन॥९३॥**

**निर्धारितोऽयमात्मा कथं विकारो यथा विकारः स्यात्।  
आकाशादिकमेतत्कार्यं सकलं निरात्मकं भवति॥९४॥**

**एवं च शून्यवादः स्यादत आत्मा कदाऽपि न विकारः।  
योऽसौ सर्वस्याऽऽत्मा जगतः सर्वस्य कारणीभूतः॥९५॥**

**स ह्यात्मेदृशरूपः केन कथं वा क्ववा निराक्रियते।  
अनपेक्ष्य च प्रमाणं सोऽसावात्मा भवेत्स्वयं सिद्धः॥९६॥**

**वियदादयः पदार्थाः केनचिदपि नैवमभ्युपेयन्ते।  
सर्वव्यवहाराणामाश्रयभूतो यतोऽयमात्मा स्यात्॥९७॥**

**प्राग्व्यवहारात्सिद्धः स चायमात्मा कथं निराक्रियते।  
जानामि वर्तमान ह्यतीतमज्ञासिषं तथैवाहम्॥९८॥**

**ज्ञास्याम्येवमनागतमित्येवं ज्ञातुरेव सर्वत्र।  
प्रत्यभिसंधेर्योगादात्मा नित्यो न चैवमाकाशः॥९९॥**

**समजातीयमनेकं व्योम्न उपादानकारणं यस्मात्।  
नैवोपलभ्यतेऽतो नित्यं वियदिति हि यच्च पूर्वोक्तम्॥१००॥**

**तदनुपपन्नं यस्माद्द्रव्यारम्भेऽत्र नास्ति नियमोऽसौ।  
आरभते किल कार्यं समजातीयं न चान्यदित्येवम्॥१०१॥**

**यदि चैवं नियमः स्यात्पटादिकार्यं कथं भवेत्तत्र।  
तन्तौ तत्संयोगे समजातीयत्वमसुलभं हि यतः॥१०२॥**

**समवायिकारणस्याप्येवंरूपो हि नैव नियमः स्यात्।  
सूत्रैर्गोवालैरप्येका रज्जुर्हि सृज्यते यस्मात्॥१०३॥**

**आरभते किल कार्यं नैवैकं किंत्वनेकमेवेति।  
नैवायं नियमः स्याद्यतश्च परिणामवाद इह भवति॥१०४॥**

**परिणमते किल लोके क्वचिदेकमनेकमपि च परिणमते।  
मृद्बीजादिकमेतत्त्वनेकमेवाङ्कुरादिभावेन॥१०५॥**

**क्षीरादि तु परिणमते ह्येकं दध्यादिकार्यभावेन।  
नैवेशशासनं स्यादनेकमुत्पादकं न चैकमिति॥१०६॥**

**तस्माच्छ्रुत्यनुसारादेकस्माद्ब्रह्मणो हि जगदखिलम्।  
जायत इति सिद्धं तत्क्षीरवदित्यत्र दृश्यते सूत्रे॥१०७॥**

**आकाशस्योत्पत्तौपूर्वापरकालयोर्विशेषः स्यात्।  
इति किल नैवाऽऽशङ्क्यं यश्च विशेषो हि दृश्यते सपदि॥१०८॥**

**वियति पृथिव्यादिभ्यः स हि पूर्वं नेति गम्यते वियति।  
पृथ्व्यप्तेजोवायुस्वभावविधुरं यथा भवेद्ब्रह्म॥१०९॥**

**प्रागुत्पत्तेरेवं वियत्स्वभावेन वर्जितं भवति।  
तस्माद्वियदपि कार्यं यथा पृथिव्यादि तद्वदेव स्यात्॥११०॥**

**एवमनित्यगुणाश्रयभावेनानित्यता भवेद्वियतः।  
अमृतत्वश्रुतिरपि या वियतो नित्यत्वबोधिका साऽपि॥१११॥**

**अमृता देवा इतिवच्चिरकालावस्थितत्वसापेक्षा।  
आकाशस्य जनिश्रुतिरपि गौणी ब्रह्मशब्दवत्तपसि॥११२॥**

**इति तु निराकृतमत इह वियदेतद्ब्रह्मकार्यमिति सिद्धम्।**

***एतेन मातरिश्वा व्याख्यातः॥८॥***

**अतिदेशत्वात्पृथगिह संगत्यन्तरमपेक्षते नेदम्॥११३॥**

**व्याख्यानेन हि वियतो व्याख्यातो भवति मातरिश्वाऽपि।  
छान्दोग्यः स हि पूर्वं बलवत्तरतैत्तिरीयकश्रुत्या॥११४॥**

**नयनादुक्तस्रष्टरि समन्वयोऽसौ तदेकवाक्यतया।  
एवं सत्याकाशानन्तरता तेजसोऽस्य लब्धैव॥११५॥**

**तुल्यवदानन्तर्यंभवति यदा वायुतेजसोरनयोः।  
वायोरग्निरितीह क्रमश्रुतिर्या हि बाधिता सा स्यात्॥११६॥**

**पौर्वापर्ये च पुनस्तेजःप्राथम्यभङ्ग एव स्यात्।  
तद्भङ्गे च श्रुत्योस्तदेकवाक्यत्वमनुपपन्नं स्यात्॥११७॥**

**इति गौणवादपरतामाश्रित्येहापि पूर्वपक्षःस्यात्।  
उत्पत्तिपरे वाक्ये छान्दोग्येऽसौ न दृश्यते वायुः॥११८॥**

**आकाशाद्वायुरिति ह्याम्नातस्तैत्तिरीयके च पुनः।  
श्रुत्योर्विप्रतिषेधे चोत्पत्तिश्रुतिरियं हि गौणी स्यात्॥११९॥**

**यस्मात्सैवेत्यादिश्रुतिरस्तमयं निवारयत्यस्य।  
इत्याक्षेपं निरसितुमेतत्सूत्रं प्रदर्शितं मुनिना॥१२०॥**

**उत्पद्यते हि वायुर्यतः प्रतिज्ञानिरोध इह भवति।  
अभ्युपगतं हि यावद्बिकारजातं विभक्तमिह यस्मात्॥१२१॥**

**अस्तमयप्रतिषेधश्चापरविद्यापरो न मुख्यः स्यात्।  
अमृतत्वादिश्रवणं व्याख्यातार्थं हि भवति पूर्वत्र॥१२२॥**

**नन्विह वियतो वायोरुत्पत्तिप्रकरणे हि तुल्यतया।  
श्रवणादिदमधिकरणं भवेदिहैकं न चातिदेशोऽयम्॥१२३॥**

**इति चेन्मन्दधियामिह कदाचिदेषा हि शब्दमात्रकृता।  
शङ्का स्यादिति मत्वा ह्यतिदेशोऽयं प्रदर्शितो मुनिना॥१२४॥**

**संवर्गवाक्यशेषे यदसो वायुः श्रुतो महाभागः।**

***असंभवस्तु सतोऽनुपपत्तेः॥९॥***

**ननु यदि वियदादीनामुत्पत्तिः सा परात्मनोऽपि स्यात्॥१२५॥**

**वियतो विकाररूपाद्विकाररूपो यथा भवेद्वायुः।  
स्याद्ब्रह्मणो विकाराद्वियदादीनां तथैव चोत्पत्तिः॥१२६॥**

**स्याच्चेदनाद्यनन्तं महतः परमिति हि गौणमेतत्स्यात्।  
अमृतत्वं हि यथा वा वाय्वादेः स्यात्तथैव चेहापि॥१२७॥**

**त्वं जातो भवसीति श्रुतिर्हि मुख्यार्थबोधिका वाच्या।  
तस्मात्परात्मनोऽपि स्यादुत्पत्तिः कुतश्चिदिति शङ्काम्॥१२८॥**

**निरसितुमसंभवस्त्विति मुनिना रचितं तदेतदधिकरणम्।  
न ब्रह्मणः सतोऽस्य स्यादुत्पत्तिः कुतश्चिदन्यस्मात्॥१२९॥**

**सद्रूपं ब्रह्म यतो न भवेत्सत एव तस्य चोत्पत्तिः।  
प्रकृतिविकारात्मकताऽप्यसति विशेषे हि न क्वचिद्दृष्टा॥१३०॥**

**नापि विशेषात्सत इह सत्सामान्यं हि शङ्कितुं शक्यम्।  
लोके मृदो घटादिर्मृच्च घटादेर्न दृश्यते क्वापि॥१३१॥**

**नाप्यसतो वा सत्स्यादसद्यदेतन्निरात्मकं दृष्टम्।  
श्रुतिरेषा हि स कारणमित्याद्या या च दृश्यते साऽपि॥१३२॥**

**अधिपं च जनयितारं परात्मनोऽन्यं नचेति वारयति।  
त्वं जातो भवसीति श्रुतिरौपाधिकजनिप्रधानैव॥१३३॥**

**सदनाद्यनन्तमेतद्ब्रह्म न चेह श्रुतेर्विरोधोऽपि।**

***तेजोऽतस्तथा ह्याह॥१०॥***

**छान्दोग्ये तत्तेजोऽसृजतेति श्रूयते हि वाक्यमिदम्॥१३४॥**

**तेन च सन्मूलत्व प्रतीयते चास्य तेजसस्तस्मात्।  
तस्यैव तैत्तिरीयकवाक्ये दृष्टं हि वायुमूलत्वम्॥१३५॥**

**एवं विप्रतिपत्तौप्राप्तं हि ब्रह्मयोनि तेज इति।  
तत्तेजोऽसृजतेति ह्युपदेशोऽयं च तत्परो येन॥१३६॥**

**एवं चेदेत(?) स्यादेकज्ञानेन सर्वविज्ञानम्।  
वायोरग्निरितिश्रुतिरपि वाय्वग्न्योः क्रमार्थिका भवति॥१३७॥**

**एवं प्राप्ते ब्रूते तेजोऽतो जायते हि मरुत इति।  
आह श्रुतिरेषा किल वायोरग्निरिति चेममेवार्थम्॥१३८॥**

**इह चापादानार्था न च क्रमार्था हि पञ्चमी सेयम्।  
आत्मन आकाश इति प्रथममपादानपञ्चमी दृष्टा॥१३९॥**

**नैव पुरस्तादपि किल सा संभवति क्रियानिमित्तैव।  
संभवतेरधिकारे तुल्ये कथमर्थभेद इह भवति॥१४०॥**

**अपि च क्रमार्थकत्वे वायोरूर्ध्वमिति कल्पनीया स्यात्।  
उपपदयोगः सोऽयं कारकयोगाद्धि दुर्लभो भवति॥१४१॥**

**श्रुतिरेषा तस्मादिह गमयति खलु वायुयोनि तेज इति।  
तत्तेजोऽसृजतेति श्रुतिरन्या ब्रह्मयोनि तेज इति॥१४२॥**

**गमयति यद्यपि तस्याः परम्पराजनिपरत्वमेव स्यात्।  
तस्याः श्रुतमामिक्षा दधि तस्या इति हि दृष्टमन्यत्र॥१४३॥**

**ईशस्मरणमपीदं भवन्ति भावा इतीह गमक स्यात्।  
इह चाक्रमवचनानां बलवत्क्रमपरतदेकवाक्यत्वात्॥१४४॥**

**वियदादिकारणेऽस्मिन्ब्रह्मणि तेषां समन्वयः सिद्धः।**

***आपः॥११॥***

**इह खलु मुण्डकवाक्ये खं वायुर्ज्योतिराप इत्यन्ते॥१४५॥**

**ब्रह्मप्रभवत्वमपां श्रुतमन्यत्राग्निजत्वमपि तासाम्।  
तस्मात्तयोर्विरोधेनैवासामग्निजत्वसिद्धिः स्यात्॥१४६॥**

**यत इह दृष्टा लोके ता आपो ह्यग्निदाह्यभावेन।  
एतस्मादिति तत्र क्रमार्थिका पञ्चमीति शङ्कायाम्॥१४७॥**

**तेजोन्याय इहापि स्यादित्यतिदिशति सूत्रकारोऽयम्।  
प्रत्यक्षतो विरोधे कथमासामग्निजत्वमिति चेन्न॥१४८॥**

**ये च त्रिवृत्कृते ते तयोर्विरोधो हि दृश्यते नेह।  
श्रुतिवचनादविरोधो निर्णीतो येन चात्रिवृत्कृतयोः॥१४९॥**

**केवलमतिदेशो न श्रुत्यविरोधप्रदर्शनार्थः स्यात्।  
पञ्चमहाभूतानामुत्पत्तिक्रमनिरूपणार्थश्च॥१५०॥**

**तेजोभावापन्ने परे श्रुतीना समन्वयस्तस्मात्।**

***पृथिव्यधिकाररूपशब्दान्तरेभ्यः॥१२॥***

**इह किल ता आप इति च्छान्दोग्यवाक्यमेतदुपलब्धम्॥१५१॥**

**अद्भ्योऽन्नसृष्टिरस्मिन्वाक्ये ता अन्नमित्यनेनोक्ता।  
इह चान्नशब्दलभ्यो व्रीह्यादिर्वाऽथवाऽपि पृथिवी वा॥१५२॥**

**शब्दप्रकरणयोगादिह संदेहे समुत्थिते तत्र।  
व्रीहियवाद्येवान्नं सत्यां वृष्टौ तदेव बहु भवति॥१५३॥**

**इति शङ्कामपनेतुं पृथिवीं निर्दिशति सूत्रकारोऽयम्।  
पृथिवीयमन्नशब्दात्प्रतीयते नौदनादि किंचिदपि॥१५४॥**

**अधिकाररूपशब्दान्तराणि लिङ्गानि तत्पराणि यतः।  
प्रकरणमधिकारः स्यात्स खलु महाभूतगोचरो दृष्टः॥१५५॥**

**पृथिवीं क्रमागतामिह विलङ्घ्यनौदनपरिग्रहो न्याय्यः।  
इह वाक्यशेषदृष्टं तदनुगुणं दृश्यते हि रूपमपि॥१५६॥**

**यत्कृष्णमित्यनेन प्रदर्शितं कृष्णरूपमेव(वा)स्याः।  
व्रीहियवादौतु पुनः कृष्णत्वं नोपलभ्यते नियतम्॥१५७॥**

**क्वचिदिह पाण्डुरवर्णा लोहितवर्णा च दृश्यते पृथिवी।  
एवमपि नेह दोषो बाहुल्यापेक्षया हि कृष्णत्वम्॥१५८॥**

**पौराणिकाश्च तद्वत्कृष्णं रूपं प्रदर्शयन्त्यस्याः।  
तस्मात्कृष्णं रूपं भवति पृथिव्या न चेतरस्येदम्॥१५९॥**

**श्रुत्यन्तरमप्यद्भ्यः पृथिवीत्येवं हि दृश्यते यदपि।  
तदपि ह्यद्भ्यः सृष्टां पृथिवीं दर्शयति नौदनादि तथा॥१६०॥**

**पृथिवीसृष्टेः पश्चाद्व्रीह्याद्युत्पत्तिरभिहिता यस्मात्।**

**तस्मादिहान्नशब्दात्पृथिवी स्यान्नौदनादि किंचिदपि॥१६१॥**

**लोकप्रसिद्धिरपि या साऽप्यधिकारादबाधिता भवति।  
योऽसौ हि वाक्यशेषो यत्र क्व च वर्षतेति सोऽन्नस्य॥१६२॥**

**पार्थिवतामुक्त्वाऽसावद्भ्यःपृथिवीसमुद्भवं वक्ति।  
एवं हि तैत्तिरीयश्रुतिमाश्रित्यैव तदनुसारेण॥१६३॥**

**छन्दोगश्रुतिनयनादविरुद्धो भूतसृष्टिवाक्यानाम्।  
ब्रह्मणि परमानन्दे समन्वयः सपदि तानि भूतानि॥१६४॥**

**आश्रित्य परिहरिष्यति तत्स्वातन्त्र्यैकविषयकां शङ्काम्।**

***तदभिध्यानादेव तु तल्लिङ्गात्सः॥१३॥***

**स्वयमेव स्वविकारान्सृजन्ति वियदादिकानि भूतानि॥१६५॥**

**परमेश्वर एवासौ तदात्मनैवावतिष्ठमानः सन्।  
तत्तद्विकारजातं किमभिध्यायन्हि सृजति वेत्येवम्॥१६६॥**

**संदेहे सति तावत्स्वयं सृजन्तीति युक्तमाभाति।  
श्रुतिराकाशाद्वायुर्वायोरग्निरिति बोधयत्येव॥१६७॥**

**स्वातन्त्र्यं भूतानामतः सृजन्त्येव तानि भूतानि।  
तत्तेज ऐक्षतेति श्रुतिर्यतश्चेतनत्वमपि वक्ति॥१६८॥**

**इति शङ्कां वारयितुं तदेतदभिधीयते हि सूत्रकृता।  
परमेश्वर एवासौ सृजति स्वयमेव तानि भूतानि॥१६९॥**

**तान्येवाभिध्यायंस्तदात्मनैवावतिष्ठमानश्च।  
तदभिध्यानादेव हि तेजःप्रमुखेषु चेक्षणं भवति॥१७०॥**

**सर्वनियन्तृत्वं यल्लिङ्गं तस्यैव भवति नान्यस्य।  
अन्तर्यामिपरेऽस्मिन्ब्राह्मणवाक्ये हि दृश्यते तदिदम्॥१७१॥**

**सोऽकामयतेत्यस्मिंस्तन्य(त्र) च सर्वात्मभाव उपदिष्टः।**

***विपर्ययेण तु क्रमोऽत उपपद्यते च॥१४॥***

**श्रुतिकृतविरोधशङ्का यद्यपि नैवेह परिहृताऽथापि॥१७२॥**

**भूतानामुत्पत्तिक्रमे तु बुद्धाविहाधिरूढे हि।  
विलयक्रमोऽपि तेषां बुद्ध्यारूढो विचार्यते सपदि॥१७३॥**

**किमनियतेनैतेषां क्रमेण विलयः किमन्यथा वा स्यात्।  
भूतोत्पत्तिक्रमतस्तद्विपरीतेन वेति संदेहे॥१७४॥**

**उत्पत्तिस्थितिविलया ब्रह्मायत्ता यतो हि भूतानाम्।  
तत्र विशेषाभावादनियम एवेह युक्त आभाति॥१७५॥**

**अथवैतेषां विलयः स्यादुत्पत्तिक्रमानुरोधेन।  
इत्याशङ्कायोगात्तदेतदभिधीयते हि सूत्रकृता॥१७६॥**

**विपरीतक्रम एव स्यादुत्पत्तिक्रमाद्धि विलयस्य।  
सोपानारोहादौ यथाऽवरोहक्रमो हि विपरीतः॥१७७॥**

**ओषध्यादिकमेवं मृदि विलयं याति मृदपि चाप्स्वेव।  
आपस्तेजसि तेजो वायौ वायुश्च वियति वियदपि च॥१७८॥**

**ब्रह्मणि विपरीतेन क्रमेण सकलं हि विलयमुपयाति।  
स्मृतिरपि जगत्प्रतिष्ठेत्याद्या विलयक्रमं हि विपरीतम्॥१७९॥**

**दर्शयति येन तस्मान्नैवोत्पत्तिक्रमो हि भवतीह।  
यद्युत्पत्तिक्रम इह विलयेऽपि स्यात्तदा भवेदेवम्॥१८०॥**

**समवस्थितेऽपि कार्ये कारणविलयश्च जगति दृश्येत।  
कार्याप्यये तु कारणसमवस्थानं हि दृश्यते लोके॥१८१॥**

**तस्माद्विपर्ययेण क्रमो हि विलयस्य युक्त एवेह।**

***अन्तरा विज्ञानमनसी क्रमेण तल्लिङ्गादिति चेन्नाविशेषात्॥१५॥***

**भूतानामुत्पत्तिप्रलयावेतौ श्रुतिस्मृतिप्रथितौ॥१८२॥**

**अनुलोमप्रतिलोमक्रमेण तौ भवत इति हि निर्दिष्टम्।  
उत्पत्तिश्चाऽऽत्मादिः प्रलयश्चाऽऽत्मान्त इत्यपीहोक्तम्॥१८३॥**

**इह सेन्द्रियस्य मनसो बुद्धेरपि दृश्यते हि सद्भावः।  
बुद्धिं तु सारथिमिति श्रुतिवाक्ये तत्परं यतो लिङ्गम्॥१८४॥**

**उत्पत्तिप्रलयौ किल संग्राह्यावेतयोः क्वचिद्भवतः।  
अभ्युपगतं हि यस्माद्ब्रह्मप्रभवं हि सकलमेतदिति॥१८५॥**

**अपि चैतस्माज्जायत इति मन्त्रे सेन्द्रियं मनोऽधीतम्।  
उत्पत्तिपरे वाक्ये भूतानामात्मनोऽन्तराले हि॥१८६॥**

**करणानामुत्पत्तिक्रमोऽयमपरो हि दृश्यते तत्र।  
एवं सति च विरोधो भवति हि तित्तिर्यथर्वणश्रुत्योः॥१८७॥**

**एवं सति च विरोधाच्छ्रुत्योर्ब्रह्मणि समन्वयोऽसिद्धः।  
तस्मादुक्तोत्पत्तिक्रमविलयक्रमविभङ्ग इति चेन्न॥१८८॥**

**आत्मन आकाश इति श्रुतिवाक्ये पञ्चमी हि निर्दिष्टा।  
तस्याश्च कार्यकारणभावेनार्थक्रमः प्रतीयेत॥१८९॥**

**पाठक्रमसूत्रं स्यादथर्वणे तेन चेह न विरोधः।  
पाठक्रमाद्धि बलवानर्थक्रम इति हि शास्त्रमर्यादा॥१९०॥**

**तस्मात्करणानामिह भूतानन्तर्यमेव युक्तं स्यात्।  
यस्माच्च भौतिकानि हि करणानि मनःपुरःसराणि स्युः॥१९१॥**

**भूतोत्पत्तिक्रमतो न तदुत्पत्तिक्रमे विशेषः स्यात्।  
अन्नमयं हीत्येषा करणानां भौतिकत्वमाचष्टे॥१९२॥**

**अथ चेदभौतिकानि हि करणानि तथाऽपि चात्र न विरोधः।  
भूतानन्तरमेव हि करणानि भवन्ति नैव तत्पूर्वम्॥१९३॥**

**एवं पृथगाम्नातः प्रजापतिर्वेति मन्त्रवाक्ये यः।  
भूतक्रमाद्धि करणक्रमः स चायं हि नो विरुद्धः स्यात्॥१९४॥**

**तस्मात्समञ्जसः स्याद्भूतोत्पत्तिक्रमोऽयमुपदिष्टः।**

***चराचरव्यपाश्रयस्तु स्यात्तद्व्यपदेशो भाक्तस्तद्भावभावित्वात्॥१६॥***

**तत्पदवाच्यार्थस्य हि कारणरूपस्य निर्णयायैव॥१९५॥**

**भूतश्रुतिवाक्यानां विरोधशङ्का निराकृता पूर्वम्।  
इह चाऽऽपादसमाप्तेस्त्वंपदवाच्यार्थसिद्धये भूयः॥१९६॥**

**जीवश्रुतिवाक्यानां विरोधशङ्का निरस्यते सपदि।  
जातेष्टिदर्शनेन हि न जायते म्रियत एवमादीनाम्॥२९७॥**

**श्रुतिवचसां हि विरोधे जीवाजत्वश्रुतोर्हि बाधः स्यात्।  
तेन च जीवोत्पत्तिक्रमेण भूतक्रमस्य बाधः स्यात्॥१९८॥**

**इति शङ्कामुद्धर्तुं मुनिना रचितं तदेतदधिकरणम्।  
चेतनमुद्दिश्यैव हि जातेष्ट्यादि च विधीयते लोके॥१९९॥**

**उद्देश्यमिह विधेयाविरोधतो नेयमिति नयो दृष्टः।  
तेन च जातेष्ट्यादिकमखिलं देहादिजन्ममूलं स्यात्॥२००॥**

**न हि जीवस्य कदाचिज्जन्म लयो वा स्वतोऽस्य संभवति।  
यदि देहानुविनाशी जीवः स्याच्छास्त्रमेतदफलं स्यात्॥२०१॥**

**इष्टप्राप्तिफलं यद्विधिशास्त्रमनिष्टनिरसनार्थं यत्।  
प्रतिषेधशास्त्रमसति ह्यधिकारिणि कुत्र सफलमेतत्स्यात्॥२०२॥**

**तस्मान्न जायतेऽसौ न म्रियते जीव एष नित्यः स्यात्।  
श्रुतिरपि जीवापेतं वावेति किलैतमर्थमुपदिशति॥२०३॥**

**जन्ममृतिव्यपदेशो लोके दृष्टः स भाक्त एव स्यात्।  
स्थावरजङ्गमदेहव्यपाश्रयौजन्ममरणशब्दौ स्तः॥२०४॥**

**तत्र हि मुख्यौ सन्तावुपचर्येते तदाश्रिते जीवे।  
देहोद्भवाभिभवयोरेतौशब्दौ यतो हि दृश्येते॥२०५॥**

**दर्शयति श्रुतिरेषा स वा अयं पुरुष एवमाद्या हि।  
तनुसंयोगवियोगायत्ताविति जन्ममरणशब्दौ द्वौ॥२०६॥**

**जातेष्ट्यादिविधानं सकलमपि शरीरजन्मसापेक्षम्।  
स्थूलावुत्पत्तिलयौ तस्माद्देहव्यपाश्रयावेव॥२०७॥**

**न हि जीवे तावेतावितीह सूत्रे निराकृतौ भवतः।  
तस्य परस्मादुदयो वियदादीनामिवास्ति नास्तीति॥२०८॥**

**शङ्का निरसितुमेतामुत्तरसूत्रं मुनिः प्रदर्शयति।**

***नाऽऽत्माऽश्रुतेर्नित्यत्वाच्च ताभ्यः॥१७॥***

**देहेन्द्रियसंघाताध्यक्षे जीवः प्रसिद्ध आत्माऽसौ॥२०९॥**

**देहोत्पत्तिलयाभ्यामस्पृष्ट इतीह दर्शितं पूर्वम्।  
भवतु तथाऽप्ययमात्मा वियदादिवदात्मनः परस्माद्धि॥२१०॥**

**उत्पद्यत इति वाच्यं यतः प्रतिज्ञा हि नोपरुध्येत।  
आम्नातैवोत्पत्तिर्यथा सुदीप्तादिति श्रुतावपि च॥२११॥**

**अविकृत एव परात्मा प्रविष्ट इह जीवभावमापन्नः।  
एवं सति प्रतिज्ञा समञ्जसैवेति नेह युक्ततमम्॥२१२॥**

**अपहतपाप्मत्वगुणः परमात्मा गीयते हि सर्वत्र।  
तद्विपरीतो जीवो धर्माधर्मादिसाधनो यस्मात्॥२१३॥**

**एवं लक्षणभेदे जाग्रति कथमैक्यमेतयोर्भवति।  
वियदादि यद्विभक्तं तत्सर्वं विकृतमेव दृष्टं हि॥२१४॥**

**परमात्मनो विभक्तो जीवोऽसावपि विकार एव स्यात्।  
यच्च प्रवेशवाक्यं स एष इत्यादिमन्त्रपरिपठितम्॥२१५॥**

**तदपि च विकारभावापत्त्या तस्योपपादनीय स्यात्।  
जीवोत्पत्तिस्थितिरिह वाक्ये यद्यपि न दृश्यतेऽथापि॥२१६॥**

**क्वचिदश्रुतमन्यत्र श्रुतं न वारयितुमर्हतीति नयात्।  
उपसंहर्तव्येयं जीवोत्पत्तिर्हि भवति सर्वत्र॥२१७॥**

**उत्पद्यते स तस्मात्तस्य च योऽसावजत्वनिर्देशः।  
कल्पान्तरालजननप्रतिषेधार्थो हि सोऽयमिति चेन्न॥२१८॥**

**योऽसावात्मा जीवः स च खलु नोत्पद्यते कदाचिदपि।  
जीवोत्पत्तिरियं न श्रुत्यन्तेषूपलभ्यते क्वापि॥२१९॥**

**उत्पत्तिरेव तस्य हि कथमपि वियदादिवन्न संभवति।  
नित्यत्वमेव तस्य श्रुत्यन्तेभ्योऽवगम्यते यस्मात्॥२२०॥**

**सूत्रस्थाच्च चशब्दादजत्वमवगम्यते हि तस्यैव।  
अविकारत्वं च तथा परात्मनो ह्यविकृतस्य जीवतया॥२२१॥**

**समवस्थानं ब्रह्मस्वरूपता लभ्यते हि तस्यैव।  
उपपद्यते हि सा कथमेवंरूपस्य तस्य चोत्पत्तिः॥२२२॥**

**दृश्यन्ते हि श्रुतयो न जायते म्रियत एवमाद्या हि।  
एष महानज आत्मेत्येवमजो नित्य एवमाद्याश्च॥२२३॥**

**एवमनेनेत्याद्यास्तत्सृष्ट्वेत्येवमादिकाः श्रुतयः।  
तत्त्वमसीत्याद्या अपि तथा स एष इति चैवमाद्याश्च॥२२४॥**

**नित्यत्वमभिदधाना जीवोत्पत्तिं निवारयन्त्येव।  
ननु जीवो हि विभक्तो विकार एवेति युक्तमिति चेन्न॥२२५॥**

**नास्य स्वतो विभागो भवति हि बुद्ध्याद्युपाधिमूलोऽसौ।  
एको देव इति श्रुतिरेकत्वं येन दर्शयत्यस्य॥२२६॥**

**तस्यैकस्यैवाऽऽत्मन उपाधिमयतां प्रदर्शयत्येषा।  
अयमात्मा ब्रह्मेति ह्यादिश्य ब्रह्मरूपतामस्य॥२२७॥**

**विज्ञानमयत्वादिकमस्याविकृतस्य दर्शयत्येषा।  
तन्मयता हि विविक्तस्वरूपविज्ञानविधुरतामूला॥२२८॥**

**जाल्मः स्त्रीमय इतिवत्तन्मयता तदुपरक्ततारूपा।  
जीवस्योत्पत्तिलयश्रवणं यदपीह दृश्यते तदपि॥२२९॥**

**तत्तदुपाध्युत्पत्तिप्रलयप्रतिसंधिपरतया नेयम्।  
विज्ञानघन इतीह श्रुतिरियमप्येतमर्थमुपदिशति॥२३०॥**

**तनुरूपपरिणतेभ्यो भूतेभ्योऽसौ जनिं समालम्ब्य।  
तान्येव लीयमानान्यनुसृत्यायं विनाशमुपयाति॥२३१॥**

**इत्यौपाधिकमरणानन्तरमेतस्य नास्ति संज्ञेति।  
एवमुपाधिप्रलयाधीनः प्रलयोऽस्य न स्वतोऽस्तीति॥२३२॥**

**श्रुतिरत्रैवेत्याद्या प्रश्नपुरःसरमिदं प्रदर्शयति।  
आत्मा विज्ञानघनः प्रेत्य च संज्ञा न तस्य काचिदिति॥२३३॥**

**आपादितवान्मोहं ब्रूहि न जानामि तन्ममेत्येवम्।  
सति मैत्रेयीप्रश्ने वा अरे अहमितीह दर्शयति॥२३४॥**

**मुनिरविनाशित्वाद्यं मात्रासंसर्गमस्य यत एवम्।  
आत्माऽसौ नित्यः स्यादिह प्रतिज्ञानुरोध एवं स्यात्॥२३५॥**

**अविकृत एव परात्मा न जीवभावेन देहसंस्थ इति।  
लक्षणभेदोऽप्यनयोरुपाधितन्त्रो न वस्तुतन्त्रः स्यात्॥२३६॥**

**यस्मादत ऊर्ध्वमिति श्रुतिरेषा तस्य दर्शयत्येवम्।  
विज्ञानादिमयस्य प्रकृतस्यैवाऽऽत्मनो हि सकलमिदम्॥२३७॥**

**संसारधर्मजातं प्रत्याख्यायोपदिशति तस्यैव।  
परमात्मभावममलं स कथं म्रियेत वाऽथ जायेत॥२३८॥**

**तस्मादात्मा नित्यो नैवोत्पद्येत न प्रमीयेत।**

***ज्ञोऽत एव॥१८॥***

**संप्रत्यात्मैवास्य ज्योतिर्भवतीति वेदवाक्यानाम्॥२३९॥**

**पश्यंश्चक्षुः शृण्वञ्श्रोत्रमिति श्रुतिवचोभिरन्योन्यम्।  
ज्ञानानित्यत्वपरैर्यश्च विरोधो निरस्यते सोऽयम्॥२४०॥**

**जीवस्यानुत्पत्तावपि नासौ स्वप्रकाशचिद्रूपः।  
आगन्तुकचैतन्यः काणभुजानामिवायमात्मा स्यात्॥२४१॥**

**यदि नित्यं चैतन्यं तस्य भवेत्सुप्तमूर्च्छितादीनाम्।  
चैतन्यं किं न भवेत्साधनवैयर्थ्यमपि च दुर्वारम्॥२४२॥**

**आगन्तुकचैतन्ये ब्रह्मैक्यं तस्य भवति कथमिति चेत्।  
तस्योत्तरमेतत्स्वादात्माऽसौ भवति नित्यचैतन्यः॥२४३॥**

**नोत्पद्यते यतोऽयं परमेव ब्रह्म यदपि चाविकृतम्।  
बुद्ध्याद्युपाधियोगात्तदेव जीवात्मभावमापन्नम्॥२४४॥**

**यद्धिपरं ब्रह्म स्यात्तन्नित्यस्वप्रकाशचिद्रूपम्।  
सत्यं ज्ञानमनन्तं ब्रह्मेति श्रुतिवचोभिराम्नातम्॥२४५॥**

**यदि च परब्रह्मासौ जीवः स्यात्तर्हि नित्यचैतन्यः।  
श्रुतयो विज्ञानमयप्रकरणपठितास्तथैव दृश्यन्ते॥२४६॥**

**सोऽयमसुप्तः सुप्तानर्थानभिलक्ष्य पश्यतीत्यर्था।  
स्वात्मज्योतिः पुरुषः स्वापे भवतीति बोधयत्येका॥२४७॥**

**विज्ञातुर्विज्ञातेर्न विलोप इतीह बोधयत्यन्या।  
अथ यो वेदेदमिति प्रतिकरणं वेदनानुसंधानात्॥२४८॥**

**जीवात्मनोऽपि भवति हि नित्यज्ञानस्वरूपता सिद्धा।  
जीवस्य नित्यचेतनभावे घ्राणाद्यनर्थकं भूयात्॥२४९॥**

**इति तु न हि घ्राणादिकमन्यत्र गन्धादिविषयवृत्त्यर्थम्।  
गन्धाय घ्राणमिति\[श्रुति\]रप्युक्तार्थमेव बोधयति॥२५०॥**

**सुप्तादिषु चैतन्यं स्यादिति शङ्काऽपि नेह कर्तव्या।  
श्रुत्यैव परिहृतेयं पश्यन्वैतन्न पश्यतीत्यनया॥२५१॥**

**यदि चेतयमानत्वं सुप्तादिषु दृश्यते हि तद्धि किल।  
न हि चैतन्याभावात्परंतु तद्विषयवृत्त्यभावेन॥२५२॥**

**वियदाश्रयः प्रकाशो यथा प्रकाश्यार्थविरहितत्वेन।  
नैवाभिव्यक्तः स्यात्तद्वदिहापीति सर्वमनवद्यम्॥२५३॥**

**तस्मात्सिद्धं नित्यः स्वयंप्रभज्ञानरूप आत्मेति।**

***उत्क्रान्तिगत्यागतीनाम्॥१९॥***

**संप्रति किंपरिमाणो जीवः स्यादिति विचार्यते भूयः॥२५४॥**

**ननु जीवे निर्णीतं नित्यत्वं नित्यचेतनत्वमपि।  
अत इह परमात्माऽसौ जीव इति निरूपितं हि पूर्वत्र॥२५५॥**

**आम्नाता हि परस्य त्वनन्तता सा हि भवति जीवस्य।  
तेन च परिमाणान्तरचिन्ता नेहोचितेति चेन्मैवम्॥२५६॥**

**यत उत्क्रान्त्यादीनि ह्यस्य परिच्छेदमेव गमयन्ति।  
क्वचिदणुपरिमाणत्वं तस्यैवाऽऽम्नायते स्वशब्देन॥२५७॥**

**एतस्यानुकूलतामुपपादयितुं कृतोऽयमारम्भः।  
उत्क्रान्त्यादिश्रवणादणुरात्माऽसौ भवेत्परिच्छिन्नः॥२५८॥**

**उत्क्रान्तिः स यदेति श्रुतिवाक्येनोपदर्शिता तस्य।  
गतिरपि ये वै के चेत्यनया श्रुत्योपदर्शिता भवति॥२५९॥**

**आगतिरपि निर्दिष्टा तस्माल्लोकादिति श्रुतौ तस्य।  
उत्क्रान्त्यादिश्रवणात्स भवेदात्मा यदा परिच्छिन्नः॥२६०॥**

**तनुपरिमाणनिरासादणुरयमात्मेति गम्यते हि तदा।**

***स्वात्मना चोत्तरयोः॥२०॥***

**ग्राम्यस्वाम्यनिवृत्तिवदियमुत्क्रान्तिर्भवेदचलतोऽपि॥२६१॥**

**नाचलतो हि कदाचन गत्यागमने तथोत्तरे भवतः।  
गमिधातुरयं यस्मात्कर्तृगतां हि क्रियां प्रदर्शयति॥२६२॥**

**गत्यागती त्वमध्यमपरिमाणस्याणुताप्रयुक्ते हि।  
एवं सत्युत्क्रान्तिर्देहादपसृप्तिरेव नान्या स्यात्॥२६३॥**

**चक्षुष्टो वा मूर्ध्नो वेति कतिरेवमेव दर्शयति।  
आगतिमस्य स एतास्तेजोमात्रा इति श्रुतिर्वक्ति॥२६४॥**

**शुक्रमिति श्रुतिरेषा गतिमपि सिद्धान्ततोऽणुरात्मेति।**

***नाणुरतच्छ्रुतेरिति चेन्नेतराधिकारात्॥२१॥***

**नन्वयमात्मा नाणुर्यतोऽनणुत्वं हि तस्य निर्दिष्टम्॥२६५॥**

**एष महानज आत्मा योऽयं विज्ञानमय इति श्रुतिषु।  
तस्मादणुपरिमाणः कथमयमात्मेति नेह शङ्का स्यात्॥२६६॥**

**यस्मात्प्रकरणमेतद्ब्रह्मपरं भवति नैव जीवपरम्।  
विरजः पर आकाशादित्यपि वाक्यं परात्मपरमेव॥२६७॥**

**नन्विह शारीरोऽयं महत्त्वयोगेन दर्शितो भवति।  
योऽयमिति श्रुतिवाक्ये विज्ञानमयो यतश्चशारीरः॥२६८॥**

**इति नेह शङ्कनीयं निर्देशोऽयं हि शास्त्रदृष्ट्यैव।  
मनुरहमभवमिति यथा निर्देशो वामदेवसंज्ञस्य॥२६९॥**

**तस्मात्प्राज्ञस्यैव हि परिमाणान्तरमतोऽणुरात्माऽयम्।**

***स्वशब्दोन्मानाभ्यां च॥२२॥***

**अयमणुरात्मा यस्मादणुत्वमस्य श्रुतिर्हि निर्दिशति॥२७०॥**

**एषोऽणुरिति श्रुतिरिह जीवं प्राणाश्रितत्वयोगेन।  
निर्दिश्य दर्शयति किल तस्यैवाणुत्ववेदितव्यत्वे॥२७१॥**

**उन्मानं किल यदिदं वालाग्रेतीह दर्शितं तदपि।  
एवं ह्युन्मानान्तरमाराग्रेति प्रदर्शितं तदपि॥२७२॥**

**तेजोन्माने अपि खल्वणुपरिमाणत्वमस्य दर्शयतः।  
ननु जीवस्याणुत्वे स चैकदेशस्थ एव देहे स्यात्॥२७३॥**

**सकलशरीरगता कथमुपलब्धिर्दृश्यते हि सा लोके।  
उपलभ्यते हि गङ्गाजलमग्नानां समग्रतनुशैत्यम्॥२७४॥**

**परितापोऽपि तथैव च निदाघसमये हि सकलदेहगतः।**

***अविरोधश्चन्दनवत्॥२३॥***

**इति चेद्यथा हि लोके हरिचन्दनबिन्दुरेकदेशस्थः॥२७५॥**

**सकलशरीरव्यापिनमाह्लादं जनयतीह तद्वदयम्।  
देहैकदेशसंस्थो जनयत्युपलब्धिमखिलदेहगताम्॥२७६॥**

**त्वक्संबन्धाच्चास्य हि सकलशरीरगतवेदना भवति।**

***अवस्थितिवैशेष्यादिति चेन्नाभ्युपगमाद्धृदि हि॥२४॥***

**नन्विह दृष्टान्तोऽयं विषमो नेहार्थसाधको भवति॥२७७॥**

**हरिचन्दनबिन्दुरसाविह खलु देहैकदेशसंस्थोऽपि।  
प्रत्यक्षेण हि दृष्टो जनयन्नाह्लादमखिलदेहगतम्॥२७८॥**

**इह पुनरुपलब्धिरियं सर्वाङ्गव्यापिनी परं दृष्टा।  
नैवैकदेशसंस्था प्रत्यक्षेणोपलभ्यते तस्य॥२७९॥**

**तस्यैकदेशसंस्थितिसाधकमनुमानमपि न देहेऽस्ति।  
उपलब्धिरियं किंवा कृत्स्नतनुस्थत्वगिन्द्रियस्यैव॥२८०॥**

**किंवा वियत इव विभोः किंवा देहैकदेशसंस्थस्य।  
इतिसंशयानिवृत्तेर्दृष्टान्तो नेह युक्त इति चेन्न॥२८१॥**

**देहैकदेशसंस्था वेदान्तेषूपलभ्यते तस्य।  
योऽयं विज्ञानमयः प्राणेष्वित्यादिवेदवाक्येन॥२८२॥**

**हृद्यन्तर्ज्योतिरिति श्रुतिवचसा हृदयदेशवृत्तित्वम्।  
यस्मादस्याभ्युपगतमत उपपन्नः किलैष दृष्टान्तः॥२८३॥**

**दृष्टान्तावैषम्यादविरोध इतीह युक्तमेवोक्तम्।**

***गुणाद्वा लोकवत्॥२५॥***

**चैतन्यगुणव्याप्तेरविरोधो भवति लोकवच्चेह॥२८४॥**

**यद्वन्मणिप्रदीपप्रभृतीनामेकदेशसंस्थानाम्।  
या च प्रभा तदीया सा चाधिकदेशसंगता दृष्टा॥२८५॥**

**नन्विह चन्दनबिन्दोरपि किल देहैकदेशसंस्थस्य।  
अवयवविसर्पणेन ह्याह्लादयितृत्वमुचितमेवास्य॥२८६॥**

**इह खलु जीवस्याणोर्नित्यस्य तथैव सन्ति नावयवाः।  
कैरवयवैः कथं वा सकलं देहं स विप्रसर्पेत॥२८७॥**

**इति शङ्कां वारयितुं सूत्रं तदिदं कृतं गुणाद्वेति।  
नन्विह कथं गुणोऽसौ गुणिनमतिक्रम्य वर्तितुं प्रभवेत्॥२८८॥**

**पटगतशुक्लादिगुणो न पटादन्यत्र दृश्यते लोके।  
दीपप्रभा हि न गुणो द्रव्यान्तरमेव कितु सा भाति॥२८९॥**

**निबिडावयवं तेजो द्रव्यं लभते प्रदीपसंज्ञां हि।  
विरलावयवं यदिदं तेजोद्रव्यं हि तत्प्रमा भवति॥२९०॥**

**तस्मादयुक्त एव ह्ययमपि दृष्टान्त इत्यतः पठति।**

***व्यतिरेको गन्धवत्॥२६॥***

***तथा च दर्शयति॥२७॥***

**गन्धवतो द्रव्यस्य व्यतिरेकेणापि वर्ततेऽन्यत्र॥२९१॥**

**गन्धो गुणो यथा वा चैतन्यगुणोऽपि तद्वदेव स्यात्।  
उपलभ्यते हि कुसुमेष्वप्राप्तेष्वपि च गन्धगुण एषः॥२९२॥**

**तेन गुणत्वाद्रूपवदाश्रयविश्लिष्टता न युक्ताऽस्य।  
इत्येतद्व्यभिचरितं दृष्टो गन्धे यतश्च विश्लेषः॥२९३॥**

**गन्धस्यापि सहैवाऽऽश्रयेण विश्लेष इति तु न हि युक्तम्।  
यस्मान्मूलद्रव्याद्विश्लेषोऽस्योपवर्ण्यते तदिदम्॥२९४॥**

**क्षीयेत पूर्वसंस्थैर्गुरुबुद्ध्यादिभिरपीह हीयेत।  
सूक्ष्माः कुसुमावयवा विप्रसृताः सर्वतो हि जनयन्ति॥२९५॥**

**गन्धं प्रविशन्ति तथा नासापुटमिति न चेहयुक्ततमम्।  
सूक्ष्मा ह्यतीन्द्रियास्ते स्फुटो हि गन्धः प्रतीयमानोऽसौ॥२९६॥**

**तस्मान्न किंचिदेतद्यथैव दृष्टं तथाऽभ्युपेतव्यम्।  
दर्शयति श्रुतिरेषा तथैव हृदयालयत्वमणुतां च॥२९७॥**

**तस्याभिधाय पुनरप्या लोमभ्यस्तथाऽऽ नखाग्रेभ्यः।  
चैतन्येन गुणेन हि सर्वतनुव्यापितां च दर्शयति॥२९८॥**

**श्रुत्यन्तराविलम्बाद्व्यापित्वं तस्य दर्शयत्यधुना।**

***पृथगुपदेशात्॥२८॥***

**प्रज्ञां पृथगुपदिशति श्रुतिरिह या प्रज्ञया शरीरमिति॥२९९॥**

**कृत्स्नतनुव्यापित्वं तथैव तस्योपदर्शयत्येषा।  
स्वापाधिकारपठिता श्रुतिस्तदेतदिति दर्शयत्येवम्॥३००॥**

**अणुरयमात्मा हीशो विभुरत ऐक्यंकथं तयोरिति चेत्।**

***तद्गुणसारत्वात्तु तद्व्यपदेशः प्राज्ञवत्॥२९॥***

**सोऽयं हि पूर्वपक्षव्यावृत्तिफलस्तु शब्द इह भवति॥३०१॥**

**उत्पत्तेरश्रवणाद्ब्रह्मण एव प्रदेशदृष्ट्या च।  
तद्रूपतोपदेशात्परमेव ब्रह्म जीव इत्युक्तम्॥३०२॥**

**यावद्ब्रह्म परं स्यात्तावाञ्जीवोऽपि भवितुमर्हति हि।  
इह च परस्य विभुत्वं श्रुतमत आत्माऽपि भवति विभुरेव॥३०३॥**

**एष महानज आत्मा योऽयं विज्ञानमय इति प्रथितः।  
जीवपरा हि श्रौता विभुत्ववादाः समर्थितास्तेन॥३०४॥**

**यदि चाणुर्जीवः स्यात्सकलतनुव्याप्तिवेदना न स्यात्।  
त्वक्संबन्धात्सा चेत्कण्टकतोदेऽपि तद्वदेव स्यात्॥३०५॥**

**कण्टकतुन्नो लभते पादतले वेदनां न चान्यत्र।  
इह चैतन्यगुणस्य व्याप्तिर्वा कथमणोर्हि जीवस्य॥३०६॥**

**यच्च गुणस्य गुणत्वं गुणिनमनाश्रित्य तत्कथं सिध्येत्।  
गन्धः साश्रय एव हि संचरतीत्येतदेव युक्तमतः॥३०७॥**

**द्वैपायनेन मुनिना ह्युपलभ्याप्स्विति तदेतदेवोक्तम्।  
सर्वशरीरव्याप्तं चैतन्यं स्याद्यदाऽस्य जीवस्य॥३०८॥**

**न तदाऽणुर्जीवः स्याद्यतो हि चैतन्यरूप एवासौ।  
औष्ण्यप्रकाशरूपो यथा हि वह्निस्तथाऽयमात्मा स्यात्॥३०९॥**

**गुणगुणिभावायोगात्तनुपरिमाणत्वनिरसनाच्चैव।  
तस्मादिह परिशेषाद्विभुरयमात्मेति युक्तमभिधातुम्॥३१०॥**

**तदणुत्वव्यपदेशं संगमयति सपदि सूत्रकारोऽसौ।  
तद्गुणसारो जीवो यतोऽणुरयमिति हि गीयते तेन॥३११॥**

**इच्छाद्वेषप्रमुखा ये वै बुद्धेर्गुणा हि विख्याताः।  
तेषामध्यासेन ह्यणुत्ववादोऽयमस्य संवृत्तः॥३१२॥**

**कर्तृत्वभोक्तृतात्मकसंसारित्वं च भवति तन्मूलम्।  
स्वत इह सोऽयमकर्ता तद्वदभोक्ता च नित्यमुक्तश्च॥३१३॥**

**अणुपरिमाणाध्यासो बुद्ध्यध्यासप्रयुक्त एवास्य।  
उत्क्रान्तिव्यपदेशो बुद्ध्युत्क्रान्त्या न च स्वतोऽस्य स्यात्॥३९४॥**

**श्रुतिरिह वालाग्रेति प्रथमणुत्वं हि तस्य निर्दिश्य।  
अन्ते स चेति वाक्यादानन्त्यं तस्य सम्यगुपदिशति॥३१५॥**

**तच्चैवमाञ्जसं स्याद्यदौपचारिकमणुत्वमिह भवति।  
आनन्त्यमौपचारिकमिति नाऽऽशङ्क्यं यतश्च सर्वत्र॥३१६॥**

**ब्रह्मत्वभाव एव श्रुत्यन्तेषूपदिश्यते तस्य।  
या बुद्धेरित्याद्या श्रुतिरस्याऽऽराग्रमात्रता शास्ति॥३१७॥**

**सा बुद्धियोगमूलां तामाचष्टे न हि स्वरूपेण।  
या श्रुतिरेषोऽणुरिति प्रथयत्यणुतां न तत्परा सा हि॥३१८॥**

**ज्ञानप्रसादगम्यः पर एवाऽऽत्मा यतोऽत्र निर्दिष्टः।  
अणुपरिमाणत्वं किल जीवस्याप्यनुपपन्नमेवातः॥३१९॥**

**दुर्ज्ञानत्वपरं स्यादुपाधिसंबन्धपरतया वा स्यात्।  
यच्चान्य‍च्छ्रुतिवाक्यं प्रदर्शितं प्रज्ञया शरीरमिति॥३२०॥**

**बुद्धिः प्रज्ञैव स्यादथवा व्यपदेशमात्रमेतत्स्यात्।  
व्यपदेशोऽयमभिन्ने भवति शिलापुत्रकस्य गात्रमिति॥३२१॥**

**अत्र च गुणगुणिभावो नैवास्तीत्युक्तमेव पूर्वत्र।  
हृदयायतनत्वोक्तिर्बुद्ध्यायत्ता तथैव चोत्क्रान्तिः॥३२२॥**

**इममर्थमेव कस्मिन्न्वहमित्येषा श्रुतिः प्रदर्शयति।  
यद्युत्क्रान्तिर्न स्यात्स्यातां गत्यागती कथं तस्य॥३२३॥**

**तस्माद्व्यपदेशोऽसावुपाधिगुणसारतोऽत्र युक्तः स्यात्।  
परमात्मनो यथा वा प्राज्ञस्योपासनेषु सगुणेषु॥३२४॥**

**स्याद्व्यपदेशोऽणीयान्व्रीहेरित्ययमुपाधियोगेन।  
संसारित्वमणुत्वं तद्वज्जीवेऽप्युपाधियोगेन॥३२५॥**

**बुद्ध्यात्मयोगतो ननु संसारित्वं यदाऽस्य कल्प्येत।  
संयोगस्यापगमो भवत्यवश्यमिति तद्वियोगे हि॥३२६॥**

**तस्यासंसारित्वं स्यादिति शङ्कां निराकरोत्यधुना।**

***यावदात्मभावित्वाच्च न दोषस्तद्दर्शनात्॥३०॥***

**नैषा शङ्का कार्या यस्माद्बुद्ध्याद्युपाधियोगोऽसौ॥३२७॥**

**स च यावदात्मभावी नाकस्मात्तदवसानमिह भवति।  
यावत्तत्त्वावगतेरस्य न संसारिता निवर्तेत॥३२८॥**

**तावच्च नोपशाम्यति बुद्ध्यायोगो न केनचिद्वाऽपि।  
बुद्ध्यायोगो योऽसौ स कथं स्याद्यावदात्मभावीति॥३२९॥**

**एषा शङ्का मुनिना निरस्यते सपदि सूत्रशेषेण।  
योऽयमिति श्रुतिदृष्टो विज्ञानमयो हि बुद्धिमय एव॥३३०॥**

**मनआदिसाहचर्यं विज्ञानस्योपलभ्यते येन।  
विज्ञानमयमनोमयपुरःसरा श्रुतिवचोन्तरे दृष्टा॥३३१॥**

**अनुसंचरतीत्यन्ता स समानः सन्निति श्रुतिर्याऽपि।  
लोकान्तरगमनेऽपि हि बुद्ध्या योगं प्रदर्शयत्येषा॥३३२॥**

**मिथ्याज्ञानपुरःसर एवासावात्मबुद्धिसंयोगः।  
मिथ्याज्ञाननिवृत्तिर्न हि सम्यग्ज्ञानमन्तरा भवति॥३३३॥**

**तस्माद्बुद्ध्या योगः सम्यग्ज्ञानादृते न शाम्येत।  
श्रुतिरपि वेदाहमिति प्रथयति तमिमं यथोपदिष्टार्थम्॥३३४॥**

**अत्येति तं विदित्वा मृत्युं मार्गोऽयनाय नान्य इति।  
नन्विह सुप्तौ प्रलये बुद्ध्या योगो न शक्यते ज्ञातुम्॥३३५॥**

**कृत्स्नं विकारविलयं स्वमपीत इति श्रुतिर्यतो वक्ति।**

***पुंस्त्वादिवत्त्वस्य सतोऽभिव्यक्तियोगात्॥३१॥***

**सुप्त्यादौ निर्लेपं बुद्धेर्योगेन विलयमुपयाति॥३३६॥**

**सत एवाभिव्यक्तिर्लोके दृष्टा न चासतः क्वापि।  
पुंस्त्वादीनि हि लोके बाल्ये जीवात्मना स्थितान्येव॥३३७॥**

**आविर्भवन्ति पश्चाद्यौवनसमये न वैपरीत्येन।  
यदि चेन्नायं नियमः षण्डादीनां कुतो न जायन्ते॥३३८॥**

**तस्मात्सुप्तौ विलये बुद्ध्या योगो हि सूक्ष्मरूपेण।  
स्थित एव संप्रबोधे व्यक्तं गृह्यत इतीह वक्तव्यम्॥३३९॥**

**दर्शयति श्रुतिरेषा सति संपद्येति चेममेवार्थम्।**

***नित्योपलब्ध्यनुपलब्धिप्रसङ्गोऽन्यतरनियमो वाऽन्यथा॥३२॥***

**आत्मन उपाधिभूतं ह्यन्तःकरणं मनश्च बुद्धिरिति॥३४०॥**

**विज्ञानं चित्तमिति ह्यनेकधा गीयते हि वेदेषु।  
निश्चयवृत्तिर्बुद्धिः संशयवृत्तिकमिदं मनो भवति॥३४१॥**

**यद्यन्तःकरणमिदं नाभ्युपगम्येत तर्हि दोषोऽयम्।  
नित्योपलब्धिरथवा नित्यानुपलब्धिरेव तस्य स्यात्॥३४२॥**

**उपलब्धिसाधनानामात्मेन्द्रियविषयपरिकरादीनाम्।  
सततोपलब्धिरेव हि संनिधियोगेन तस्य जायेत॥३४३॥**

**सति हेतुसमवधाने यदि च फलं नैव दृश्यते तर्हि।  
अनवरतानुपलब्धिस्तस्येयं भवति दुर्निवारैव॥३४४॥**

**शक्तिप्रतिबन्धो वाऽप्यात्मेन्द्रिययोरिहाभ्युपेयः स्यात्।  
शक्तिप्रतिबन्धोऽसावात्मन इह वक्तुमनुचितो भवति॥३४५॥**

**यस्मादविक्रियोऽसावात्मा तेनायमनुचितस्तस्य।  
नापीन्द्रियस्य पूर्वोत्तरक्षणाकुण्ठशक्तिकस्यैव॥३४६॥**

**मध्ये हि कथमकस्माच्छक्तिरियं तस्य चोपरुध्येत।  
तस्माच्च यदवधानानवधानाभ्यामुभे इमे भवतः॥३४७॥**

**तच्चाऽऽवश्यकमेव हि मन इममर्थं श्रुतिः प्रदर्शयति।  
मनसा ह्येवेत्याद्या श्रुतिरन्यत्रेति चापराऽपि तथा॥३४८॥**

**तस्मात्सूत्रकृतोक्तं तद्गुणसारत्वमुचितमेवास्य।**

***कर्ता शास्त्रार्थवत्त्वात्॥३३॥***

**तद्गुणसारत्वेन ह्यणुताध्यासात्स्वतो महत्त्वमिति॥३४९॥**

**स्थापितमेतत्संप्रति कर्तृत्वाध्यासमपि च दर्शयति।  
अत्रासङ्गत्वश्रुतिवचनानामपि विधिश्रुतीनां च॥३५०॥**

**विप्रतिपत्तौ बुद्धेः कर्तृत्वेनैव शास्त्रनिर्वाहात्।  
सोऽयमकर्तैव स्यादिति सांख्यमतं हि निरसितुं सकलम्॥३५१॥**

**कर्तृत्वाध्यासोक्त्या सिद्धान्तयतीह सूत्रकारोऽयम्।  
आत्माऽसौ कर्ता स्याद्यस्माद्विधिशास्त्रमर्थवद्भवति॥३५२॥**

**कथमन्यथाऽर्थवत्स्याद्दध्ना जुहुयाद्यजेत पशुनेति।  
द्रष्टा श्रोता मन्ता बोद्धा कर्तेति शास्त्रमखिलमपि॥३५३॥**

**नैवासङ्गत्वश्रुतिपरिपन्थ्याविद्यकं हि कर्तृत्वम्।**

***विहारोपदेशात्॥३४॥***

**तस्मात्स हि कर्ता स्यादितोऽपि चाऽऽत्मा भवेदसौ कर्ता॥३५४॥**

**यस्माद्विहारमस्य श्रुतिः स ईयत इति प्रदर्शयति।**

***उपादानात्॥३५॥***

**आत्माऽसौ कर्ता स्याद्यतस्तदेषामिति श्रुतिस्तस्य॥३५५॥**

**जीवप्रकरण एव हि करणोपादानमस्य कीर्तयति।**

***व्यपदेशाच्च क्रियायां न चेन्निर्दशविपर्ययः॥३६॥***

**विज्ञानं यज्ञमिति श्रुतिरेषा हि क्रियासु कर्तृत्वम्॥३५६॥**

**व्यपदिशति तस्य यस्मादितोऽपि चाऽऽत्मा भवेदसौ कर्ता।  
नन्विहविज्ञानपदं बुद्धिपरं स्यान्न चाऽऽत्मपरमिति चेत्॥३५७॥**

**बुद्धिपरं चेत्तदिदं निर्देशविपर्ययः प्रसज्येत।  
विज्ञानेनेति स्याद्विज्ञानमितीह नो निदेशः स्यात्॥३५८॥**

**बुद्धिविवक्षायां खलु करणविभक्तिर्हि दृश्यतेऽन्यत्र।  
विज्ञानेनेत्येव श्रुतौ तदेषामिति प्रसिद्धायाम्॥३५९॥**

**ननु यदि बुद्ध्यतिरिक्तो जीवः कर्ता स च स्वतन्त्रः सन्।  
प्रियमात्मनो हि यत्स्यात्तदेव संपादयेन्न विपरीतम्॥३६०॥**

**विपरीतमपि च कार्यं कुर्वाणो दृश्यते ह्यसावात्मा।  
एवंविधा प्रवृत्तिर्न हि स्वतन्त्रस्य भवति युक्ततमा॥३६१॥**

**इत्येतामाशङ्कां निरसितुमपरं हि सूत्रमिह पठति।**

***उपलब्धिवदनियमः॥३७॥***

**आत्मा यथोपलब्धिं प्रति स्वतन्त्रोऽप्यनिष्टमिष्टं च॥३६२॥**

**उपलभते तद्वदिहाप्यनिष्टमिष्टं समर्जयेन्न कुतः।  
उपलब्धिसाधनानि हि भवन्ति विषयप्रकल्पनार्थानि॥३६३॥**

**उपलब्धौ त्वनपेक्षः स्यादयमात्मा हि चेतनत्वेन।  
नन्वयमात्मा करणान्यपेक्षते विषयकल्पनार्थं चेत्॥३६४॥**

**स च कथमिह स्वतन्त्रः स्यादित्येतच्च तुल्यमुभयत्र।  
कर्ता व्यपेक्षते किल देशं कालं निमित्तमपि किंचित्॥३६५॥**

**नैतावता हि कार्ये कर्तुः स्वातन्त्र्यमपहतं भवति।  
एधोदकसापेक्षः पक्तापाके स्वतन्त्र एव स्यात्॥३६६॥**

**सहकारान्तरयोगादिष्टानिष्टप्रवृत्तिरस्य स्यात्।**

***शक्तिविपर्ययात्॥३८॥***

**विज्ञानव्यतिरिक्तो जीवः कर्तेति वक्तुमिह युक्तम्॥३६७॥**

**विज्ञानशब्दवाच्या बुद्धिः कर्तृत्वभागिनी चेत्स्यात्।  
बुद्धिर्हि करणशक्तिः प्रथिता सर्वत्र सा च हीयेत॥३६८॥**

**एवं हि कर्तृशक्तिस्तस्या बुद्धेः परं प्रसज्येत।  
सर्वार्थकारिकरणं कल्पयितव्यं तदाऽन्यदेतस्याः॥३६९॥**

**शक्तोऽपि सन्क्रियास्विह करणापेक्षोहि दृश्यते कर्ता।  
करणव्यतिरिक्तेऽपि हि कर्तरि संज्ञाकृतो विवादः स्यात्॥३७०॥**

***समाध्यभावाच्च॥३९॥***

**औपनिषदात्मबोधप्रयोजनो यः समाधिरुपदिष्टः।  
द्रष्टव्यः श्रोतव्यो मन्तव्य इति श्रुतिप्रदेशेषु॥३७१॥**

**असति च कर्तृत्वे कथमुपपन्नस्तस्य सोऽयमिह भवति।  
तस्मादव्यय आत्मा कर्तेत्येतच्च युक्तमेव स्यात्॥३७२॥**

***यथा च तक्षोभयथा॥४०॥***

**शास्त्रार्थवत्त्वपूर्वैर्हेतुभिरेतस्य यच्च कर्तृत्वम्।  
मीमांसकानुमत्या स्वाभाविकमेव तदिति संप्राप्ते॥३७३॥**

**न स्वाभाविकमस्य च कर्तृत्वं स्यादितीह दर्शयति।  
तच्चेत्स्वाभाविकमिह न विमोक्षः स्यात्कथंचिदपि तेन॥३७४॥**

**कर्तृत्वादविमुक्ते पुरुषार्थो वा कथं भवेत्को वा।  
ननु कर्तृत्वे सत्यप्यस्य च कर्तृत्वकार्यपरिहारात्॥३७५॥**

**पुरुषार्थः स्यादस्य हि तत्परिहारो निमित्तपरिहारात्।  
अग्नेः शक्तस्यापि हि काष्ठवियोगे यथा न कार्यं स्यात्॥३७६॥**

**तद्वदिहापि स्यादिति नेयं शङ्का हि भवति युक्ततमा।  
येन निमित्तानामपि संबन्धः शक्तिलक्षणेन स्यात्॥३७७॥**

**तत्परिहारायोगादविमोक्षोऽसौ ततोऽस्य दुर्वारः।  
ननु मोक्षसाधनात्किल मोक्षः स्यादिति तु नैवमाशङ्क्यम्॥३७८॥**

**साधनसापेक्षो यदि मोक्षस्तर्ह्ययमनित्य एव स्यात्।  
साधनसापेक्षं किल लोके सकल हि दृश्यतेऽनित्यम्॥३७९॥**

**ब्रह्मात्व(त्म)भावबोधान्मोक्ष इति निरूपितं हि शास्त्रेऽस्मिन्।  
स हि नावकल्पते किल बोधः स्वाभाविके हि कर्तृत्वे॥३८०॥**

**तस्मादुपाधिधर्माध्यासेनैवास्य कर्तृता वाच्या।  
दर्शयति चेममथ श्रुतिरेषा ध्यायतीवशब्दमुखा॥३८१॥**

**न विवेकिनां परस्मादन्यो जीवो हि विद्यते कर्ता।  
नान्योऽतोऽस्ति द्रष्टेत्याद्याः श्रुतयोऽपि दर्शयन्त्येवम्॥३८२॥**

**पर एव तर्हिकर्ता भोक्ता च स्यात्तथैव संसारी।  
इति तु न दोष इह स्याद्यस्मादाविद्यकानि चैतानि॥३८३॥**

**आविद्यकमेवेदं कर्तृत्वादिकमिति प्रदर्शयति।  
श्रुतिरन्या यत्रेति हि विद्यावसरे तु वारयत्यपरा॥३८४॥**

**यत्र त्वस्येत्याद्या श्रुतिरपि तस्मान्न कश्चिदिह दोषः।  
तस्य स्वप्ने जाग्रत्युपाधिसंपर्कजनित एवासौ॥३८५॥**

**श्रम आकाशे पततः श्येनस्येवेति दर्शयित्वैवम्।  
तदभावं च सुषुप्ते श्रावयति प्राज्ञसंपरिष्वक्ते॥३८६॥**

**तद्वा अस्येत्याद्या श्रुतिः परानन्दरूपतामस्य।  
दर्शयितुमेतमर्थं प्राहाऽऽचार्यो यथा च तक्षेति॥३८७॥**

**त्वर्थश्चेह चशब्दः पक्षव्यावृत्तिफलक एवासौ।  
स्वाभाविकमेव स्यात्कर्तृत्वादिकमितीह नाऽऽशङ्क्यम्॥३८८॥**

**लोके तक्षा हि यथा गृहीतवास्यादिकरणहस्तः सन्।  
दुःखी भवति स एव स्वगृहं प्राप्तो विमुक्तवास्यादिः॥३८९॥**

**स्वस्थो निर्वृत्तोऽसौ निर्व्यापारः सुखी भवत्येवम्।  
द्वैतमविद्यामूलकमालम्ब्य स्वप्नजाग्रतोरात्मा॥३९०॥**

**कर्ता दुःखी भवति हि स तच्छ्रमरयापनुत्तये हि पुनः।  
प्रविशन्परमात्मानं प्रविलापितकार्यकरणसंघातः॥३९१॥**

**स हि भवति संप्रसादावसरे च सुखी तथैव चाकर्ता।  
एवमविद्याध्वान्तं विद्यादीपेन मुक्त्यवस्थायाम्॥३९२॥**

**आत्मा विधूय सकलं परमानन्दो हि केवलो भवति।  
तक्षा हि तक्षणादौ यथा हि वास्याद्यपेक्ष्य कर्ता स्यात्॥३९३॥**

**एवं मनआदीनि ह्यपेक्ष्य कर्ता स्वतस्त्वकर्तैव।  
इत्यावेदयितुं किल दृष्टान्तोऽयं प्रदर्शितो भवति॥३९४॥**

**बोधयितुं कर्तृत्वं स्वाभाविकमिति न चेह विधिशास्त्रम्।  
तदनूद्याऽऽविद्यकमिह कर्तव्यविशेषबोधनार्थं स्यात्॥३९५॥**

**नन्विह संध्ये स्थाने प्रतीयते केवलस्य कर्तृत्वम्।  
कामं परिवर्तत इति विज्ञानेनेति वाक्ययुगलेन॥३९६॥**

**इति चेन्नाय दोषो यतश्च तत्रापि करणसंबन्धः।  
श्रुतिवचनेन सधीरिति संध्यपरेण प्रतीयते हि यतः॥३९७॥**

**स्मृतिरपि किलेन्द्रियाणामुपरम इत्येतमर्थमाचष्टे।  
तस्मात्समना एव हि विहरति संध्य इति युक्तमभिधातुम्॥३९८॥**

**सोऽयं हि वासनामय एव विहारो न तथ्यरूपः स्यात्।  
श्रुतिरियमुतेवशब्दप्रमुखा तमिमं विहारमुपदिशति॥३९९॥**

**एवमुपादानेऽपि हि कर्ता समना न केवलो भवति।  
करणविभक्तिरयुक्ता करणविशिष्टस्य कर्तृतायां स्यात्॥४००॥**

**इति नात्र शङ्कनीयं लोकविवक्षा हि दृश्यते बहुधा।  
युध्यन्ते योधा इति योधैर्युध्यत तहैष राजेति॥४०१॥**

**तस्मात्करणविभक्तिः सेह विवक्षावशेन युक्तैव।  
अपि चोपादानेऽस्मिन्व्यापारोपरम एव करणानाम्॥४०२॥**

**न स्वातन्त्र्यं कस्यचिदबुद्धिपूर्वः स दृश्यते स्वापे।  
विज्ञानं यज्ञमिति व्यपदेशो यश्च दर्शितः पूर्वम्॥४०३॥**

**स हि बुद्धेरेव स्यात्कर्तृत्वपरो न चाऽऽत्मनो भवति।  
मनसोऽनन्तरपठितं विज्ञानपदं तु बुद्धिरूढं हि॥४०४॥**

**श्रद्धाद्यवयववत्त्वं बुद्धेरेवोपदर्शयत्येषा।  
तस्य श्रद्धेत्याद्या श्रुतिरत इह बुद्धिरेव विज्ञानम्॥४०५॥**

**एवं स एष वाचश्चित्तस्येति श्रुतौ हि यज्ञस्य।  
वाग्बुद्धिसाध्यतोक्ता तस्माद्विज्ञानमत्र बुद्धिः स्यात्॥४०६॥**

**शक्तिविपर्ययशङ्का न हि बुद्धेः कर्तृतामते भवति।  
करणानामपि लोके स्वस्वव्यापारकर्तृता हि यतः॥४०७॥**

**उपलब्ध्यपेक्षयाऽपि हि करणानां नैव करणता युक्ता।  
नित्योपलब्धिरूपो ह्यात्मा यस्मादतो न तदपेक्षा॥४०८॥**

**एवमहंकृतिपूर्वकमपि कर्तृत्वं न चोपलब्धुरिह।  
बुद्धेः कर्तृत्वे वा करणान्तरकल्पना न चेहास्ति॥४०९॥**

**तस्य समाधिविधानं चाऽऽविद्यककर्तृतामुपादाय।  
तस्मादौपाधिकमिह कर्तृत्वं नैव तथ्यमिति सिद्धम्॥४१०॥**

***परात्तु तच्छ्रुतेः॥४१॥***

**यदिदमुपाधिनिबन्धनमस्य हि कर्तृत्वमभिहितं तत्किम्।  
ईश्वरमनपेक्ष्य स्यात्किंवा तमपेक्ष्य भवति चेत्येवम्॥४११॥**

**एष ह्येवेत्यादिश्रुतिवचसामपि तथैव विधिवचसाम्।  
अन्योन्यं हि विरोधे शङ्का सेयं समुत्थिता भवति॥४१२॥**

**सत्यामेतस्यां खल्विह मीमांसकमतेन चाऽऽक्षेपः।  
नापेक्षते हि जीवः परमात्मानं प्रयोजनाभावात्॥४१३॥**

**रागद्वेषादियुतः कारकसंपत्तिसहकृतो जीवः।  
अनुभवितुं कर्तृत्वं शक्नोति यतः किमीश्वरेणास्य॥४१४॥**

**कृष्यादिकेषु कर्मस्वीशापेक्षा न दृश्यते लोके।  
क्लेशदकर्तृत्वेन च जन्तून्सृजतोऽस्य निर्घृणत्वं स्यात्॥४१५**

**विषमफलं कर्तृत्वं विदधत ईशस्य विषमताऽपि स्यात्।  
सापेक्षत्वान्नासौ दोषः स्यादिति तु नेह युक्ततमम्॥४१६॥**

**सापेक्षता तदा स्याद्धर्माधर्मौ यदा हि जन्तूनाम्।  
जीवस्य कर्तृतायां सत्यां सद्भाव एतयोर्भवति॥४१७॥**

**यदि चेदीशापेक्षं कर्तृत्वं स्यात्तदा हि किंविषयम्।  
सापेक्षत्वं तस्य स्यादकृताभ्यागमश्च दुर्वारः॥४१८॥**

**इत्येतामाशङ्कामपनुदति हि सूत्रकृत्तुशब्देन।  
जीवोऽविद्यावसरे भवत्यविद्यातमोन्ध एव किल॥४१९॥**

**स हि कार्यकरणसंघाविवेकदर्शी भवेदतस्तस्य।  
चेतयितुरीश्वरात्किल कर्माध्यक्षाच्च सर्वभूतस्थात्॥४२०॥**

**तदनुज्ञया किल स्यात्संसारः कर्तृभोक्तृतारूपः।  
तदनुग्रहैकहेतुकविज्ञानेनास्य मोक्षसिद्धिरपि॥४२१॥**

**एष ह्येवेत्याद्या श्रुतिरिममर्थं यतः प्रदर्शयति।  
या च य आत्मनि तिष्ठन्निति श्रुतिः साऽपि दर्शयत्येवम्॥४२२॥**

**नन्वीशः कारयिता यदा भवेत्तस्य विषमताऽप्येवम्।  
निर्घृणता जीवस्य स्यादकृताभ्यागमोऽप्यतः पठति॥४२३॥**

***कृतप्रयत्नापेक्षस्तु विहितप्रतिषिद्धावैयर्थ्यादिभ्यः॥४२॥***

**उक्ताक्षेपनिवृत्तिप्रयोजनोऽसौ तुशब्द इह भवति।  
जीवप्रयत्नसाध्यो धर्माधर्मैकलक्षणो योऽसौ॥४२४॥**

**तदपेक्ष एव हीशः कारयति ततोऽत्र नैव दोषोऽयम्।  
धर्माद्यपेक्षयैव हि विषमं विभजेत्फलान्यसावीशः॥४२५॥**

**तत्तद्बीजापेक्षोव्रीहियवादीन्यथा हि पर्जन्यः।  
सृजति तथा परमात्मा धर्माधर्मावपेक्ष्य कारयति॥४२६॥**

**असति च पर्जन्येऽस्मिन्नसत्सु बीजेषु नोपजायेत।  
रसपुष्पफलपलाशाद्यखिलं यच्चोपदृश्यते तद्धि॥४२७॥**

**एवं परमात्माऽसौ धर्माधर्मावपेक्ष्य जीवगतौ।  
जीवानामेतेषां शुभाशुभात्मकफलं हि विदधाति॥४२८॥**

**नन्वेतत्कर्तृत्वं जीवस्य यदा भवेत्परायत्तम्।  
कथमिह कृतप्रयत्नापेक्षत्वं स्यादितीह नाऽऽशक्यम्॥४२९॥**

**कारयति हि परमात्मा कुर्वन्तं पूर्ववासनावशतः।  
पूर्वतरं चापेक्ष्य प्रयत्नमीशो ह्यकारयत्पूर्वम्॥४३०॥**

**पूर्वमपेक्ष्येदानीं कारयतीशो यतो ह्यनादिरसौ।  
संसारस्तस्मादिह सूत्रकृतोक्तं हि सकलमनवद्यम्॥४३१॥**

**कथमवगम्यत ईशः कृतप्रयत्नाद्यपेक्ष इति चेन्न।  
विहितप्रतिषिद्धावैयर्थ्यादिभ्योऽवगम्यते ह्येवम्॥४३२॥**

**एवं चेदेव स्यात्सुवर्गकामो यजेत च न हिंस्यात्।  
इति विहितं प्रतिषिद्धं सफलं नो चेत्तदेतदफलं स्यात्॥४३३॥**

**ईश्वर एव विधौ वा प्रतिषेधे वा सदा नियुज्येत।  
यस्मात्परतन्त्रोऽसौ जीवः स कथं नियुज्यते तत्र॥४३४॥**

**विधिविहितकारिणं वाऽनर्थेन निषिद्धकारिणं च तथा।  
अर्थेन संसृजेदिति वेदोऽसावप्रमाणमेव स्यात्॥४३५॥**

**अनपेक्षश्चेदीशो लोके स्यात्पुरुषकारवैयर्थ्यम्।  
एवं हि देशकालादीनामकृतागमादिदोषः स्यात्॥४३६॥**

**इति खलु दूषणजातं स्वादिग्रहणेन दर्शितं मुनिना।  
तस्मात्कर्मापेक्षः कारयतीश इति कोऽपि न विरोधः॥४३७॥**

***अंशो नानाव्यपदेशादन्यथा चापि  
दाशकितवादित्वमधीयत एके॥४३॥***

**एको जीवो नित्यो नाणुरकर्ता स्वयंप्रकाश इति।  
वर्णितमेतत्पूर्वं ब्रह्मैक्यं तस्य सुगममेवेति॥४३८॥**

**संप्रति भेदाभेदश्रुतिवचसामिह विरोधशङ्कायाम्।  
तामपनीय हि सकलां ब्रह्मैक्यमिदं दृढं करोति मुनिः॥४३९॥**

**उपकार्यो जीवोऽसावुपकारक एष भवति परमात्मा।  
इति तु पुरा निर्दिष्टं स भवति संबन्धिनोरथं धर्मः॥४४०॥**

**किं स्वामिभृत्ययोरिव किमसावग्निस्फुलिङ्गयोरिव वा।  
इति शङ्कायां सत्वांयुक्तः स्यात्स्वामिभृत्यवच्चात्र॥४४१॥**

**तत्र नियोज्यनियोजकभावोऽसौ सुप्रसिद्ध इह लोके।  
तद्वदिहापि स्यादित्याक्षेपो वै निरस्यते सपदि॥४४२॥**

**ईशस्याशो जीवो यथा स्फुलिङ्गो भवत्यसावग्नेः।  
नन्वीशो निरवयवः कथं हि तस्यांश एष जीवः स्यात्॥४४३॥**

**तस्मान्नासावंशो नानाव्यपदेशदर्शनादपि च।  
नानाव्यपदेशोऽसौ सोऽन्वेष्टव्यो य आत्मनीत्यादिः॥४४४॥**

**श्रुत्यन्तरेषु दृष्टो नासति भेदे स युज्यते क्वापि।  
स स्वामिभृत्यसाम्ये युक्तः स्यादिति तु नेह शङ्का स्यात्॥४४५॥**

**न हि नानाव्यपदेशादेकस्मादंशताऽत्र निर्दिष्टा।  
किं त्वन्यथाऽपि तस्य व्यपदेशादंशतोपपन्ना स्यात्॥४४६॥**

**व्यपदेशो नानात्वप्रतिपत्तिपरोऽपि भवति तस्येह।  
दाशकितवादिभावं ब्रह्मण एके समामनन्ति यतः॥४४७॥**

**इह चाऽऽथर्वणिकाः किल सूक्ते ब्रह्मात्मतत्त्वबोधपरे।  
दाशा दासाः कितवा ब्रह्मैवेत्यर्थमुपदिशन्त्येते॥४४८॥**

**त्वं स्त्रीति श्रुतिरन्या व्यपदिशति ब्रह्मतत्त्वमेवमिति।  
स्त्री च पुमांश्च कुमारस्तथा कुमारी तथैव जीर्णोऽपि॥४४९॥**

**यश्चहि जातो लोके सकलोऽयं ब्रह्म भवति नान्य इति।  
सर्वाणीत्याद्या अपि कथयन्ति ब्रह्म सर्वरूपमिति॥४५०॥**

**चैतन्यं त्वविशिष्टं भवति हि जीवेशयोर्यतस्तस्मात्।  
भेदाभेदावगमाभ्यामीशांशत्वमस्य युक्ततमम्॥४५१॥**

***मन्त्रवर्णाच्च॥४४॥***

**तावानस्येत्याद्यो मन्त्रोऽप्यमुमर्थमेव दर्शयति।  
मन्त्रे च भूतशब्दः स्थावरजङ्गमसजीवदेहपरः॥४५२॥**

**तत्परताऽहिंसन्निति मन्त्रे दृष्टा हि भूतशब्दस्य।  
अत्र च पादोंऽशः स्यात्तस्मादंशत्वमस्य युक्ततमम्॥४५३॥**

***अपि च स्मर्यते॥४५॥***

**ईश्वरगीतास्वपि किल जीवस्येशांशता विनिर्दिष्टा।  
तत्र ममैवांश इति व्यपदेशो येन जीवभूतस्य॥४५४॥**

**अत्र नियोज्यनियोजकभावोऽसौ स्वामिभृत्ययोरेव।  
लोके यद्यपि दृष्टस्तथाऽपि शास्त्रेण चांशता कथिता॥४५५॥**

**हीनोपाधियुतानिह जीवान्मायासहायसंपन्नः।  
परमात्माऽसौ शास्तीत्यत्र न काचिद्विरोधशङ्का स्यात्॥४५६॥**

**नन्वीशांशो जीवो यदा तदीयेन दुःखभागेन।  
अंशिन ईशस्यापि हि दुःखित्वं दुर्निवारमेव स्यात्॥४५७॥**

**हस्ताद्यवयवसंगतदुःखेन यथाऽङ्गिनो भवेद्दुःखम्।  
नानाजीवांशगतैर्दुःखैरीशस्य दुःखमधिकं स्यात्॥४५८॥**

**मुक्तौ तत्प्राप्तानां महत्तरं दुःखमपरिहार्यं स्यात्।  
सम्यग्दर्शनमफलं पूर्वः संसार एव वरमिति चेत्॥४५९॥**

***प्रकाशादिवन्नैवं परः॥४६॥***

**जीवो यथा हि दुःख संसारकृतं सदाऽनुभवति तथा।  
नैवं परो हि यस्माज्जीवो देहात्मभावमापन्नः॥४६०॥**

**तद्दुःखेनाविद्यावशतो दुःखित्वमात्मनो मनुते।  
देहात्मभावयोगो दुःख्यभिमानोऽपि नैवमीशस्य॥४६१॥**

**जीवस्यापि च देहाद्यविवेकभ्रमनिबन्धनो भवति।  
दुःखाभिमान एष हि न तु स च परमार्थतोऽस्ति कश्चिदपि॥४६२॥**

**इह पुत्रमित्रगोचरमपि दुःखं तदभिमानतो दृष्टम्।  
अभिनिविशमान एव स्नेहवशेनेह पुत्रमित्रादौ॥४६३॥**

**तत्राभिमानयोगादनुभवति तदीयदुःखमखिलमपि।  
मिथ्याभिमानमूलो दुःखानुभवो हि भवति तेनासौ॥४६४॥**

**ये पुत्रमित्रबन्धुष्वभिमानविवर्जिता हि यतिनः स्युः।  
तद्दुःखमूलकं किल दुःखं नैतेषु दृश्यते किमपि॥४६५॥**

**किमुत प्रज्ञानघनात्परात्मनोऽन्यन्न वस्तुतो वस्तु।  
दुःखित्वं नेति ततो नैवाऽऽत्मज्ञानमफलमिति शङ्क्यम्॥४६६॥**

**अत्र निदर्शनमेतत्प्रकाशवदिति प्रदर्शितं मुनिना।  
लोके यथा प्रकाशः सौरश्चान्द्रो द्युमण्डलव्यापी॥४६७॥**

**ऋजुवक्रभावकलितेष्वङ्गुलिदार्वाद्युपाधिषु प्रायः।  
उपगततद्भाव इव प्रतिपन्नो न परमार्थतः सोऽयम्॥४६८॥**

**तद्भावं प्रतिपद्यत एवं सर्वत्रगोऽपि चाऽऽकाशः।  
गच्छत्स्वपि च घटादिषु गच्छन्निव भाव्यमानरूपोऽपि॥४६९॥**

**गच्छति न स परमार्थत एवं जलकम्पनेन तत्रत्ये।  
सूर्यादिप्रतिविम्बेऽपि कम्पमाने न कम्पते सूर्यः॥४७०॥**

**एवमविद्यावस्थितबुद्ध्युपहितजीवसंज्ञके ह्यंशे।  
दुःखायितेऽपि तस्मिंस्तद्वद्दुःखायते न हीशोऽयम्॥४७१॥**

**जीवस्यापि हि दुःखप्राप्तिरविद्यानिबन्धनेत्युक्तम्।  
एवमविद्यामूलकमेतं जीवात्मभावमुन्मूल्य॥४७२॥**

**ब्रह्मात्मतां वदन्ति हि तत्त्वमसीत्यादिसकलवेदान्ताः।  
तस्मान्नो जैवेन च दुःखेनेशस्य दुःखितापत्तिः॥४७३॥**

***स्मरन्ति च॥४७॥***

**व्यासादयः किलामी स्मरन्ति परमात्मतत्त्वमखिलमपि।  
तत्र च परमात्माऽयं स हि नित्यो निर्गुणश्च भवति यतः॥४७४॥**

**न हि कर्मणा फलैर्वा न लिप्यते पद्मपत्रमिव पयसा।  
कर्मात्मा त्वपरोऽसौ स युज्यते मोक्षबन्धनैरिति हि॥४७५॥**

**अत्र चशब्दश्रवणात्समामनन्तीति वाक्यशेषः स्यात्।  
नन्वत्र चान्तरात्मा भूतानामेक एव चेत्तर्हि॥४७६॥**

**कथमत्रानुज्ञापरिहारौतावर्थवत्तरौ भवतः।  
नन्वीशांशो जीवस्तद्भेदात्तौ समञ्जसौ भवतः॥४७७॥**

**इति चेदनंशतामपि जीवस्याभेदबोधिकाः श्रुतयः।  
मृत्योः स मृत्युमाप्नोतीत्याद्या हि प्रदर्शयन्त्येवम्॥४७८॥**

**नान्योऽतोऽस्तीत्याद्यास्तत्सृष्ट्वेत्येवमादिकाः श्रुतयः।  
नन्विह भेदाभेदावगमाभ्यामंशता हि निर्णीता॥४७९॥**

**सत्यं तथाऽपि भेदाभेदौ नात्र च बुबोधयिषितौहि।  
भेदमनूद्याऽऽविद्यकमभेद इह किल बुबोधयिषितो हि॥४८०॥**

**निरवयवस्य ब्रह्मण इह मुख्योंऽशः कथं भवेज्जीवः।  
तस्मात्पर एवैको भूतानां भवति चान्तरात्मा यः॥४८१॥**

**सोऽयं हि जीवभावेनावस्थित इत्यवश्यमिह वाच्यम्।  
एवं चानुज्ञापरिहारानुपपत्तिरित्यतो ब्रूते॥४८२॥**

***अनुज्ञापरिहारौ देहसंबन्धाज्ज्योतिरादिवत्॥४८॥***

**अग्नीषोमीयं पशुमित्याद्या किल भवेदिहानुज्ञा।  
परिहारश्च न हिंस्यादित्यादिस्तावुभावपि प्रथितौ॥४८३॥**

**एवमृतौभार्यामिति गुरुपत्नीं नैव संस्पृशेदिति च।  
एतौ चानुज्ञापरिहारौ भवतो हि देहसंबन्धात्॥४८४॥**

**आत्मन एकत्वेऽपि च दृष्टोऽसावत्र देहसंबन्धः।  
देहेन्द्रियसंघाताविवेकमूलभ्रमात्मकः सोऽयम् ४८५॥**

**अहमन्धो मूढोऽहं गच्छाम्यहमेव चाऽऽगमिष्यामि।  
इति किल सम्यग्ज्ञानात्प्राक्प्रततोऽसौ हि सर्वजन्तुषु च॥४८६॥**

**तस्मान्नेहानुज्ञापरिहारादौ न बाधकं किमपि।  
तर्ह्यानर्थक्यं स्यात्सम्यग्दर्शन इतीह नाऽऽशङ्क्यम्॥४८७॥**

**हेये चोपादेये यस्त्वविवेकी नियुज्यते सोऽयम्।  
यस्त्वात्मव्यतिरिक्तं हेयमुपादेयमपि च नेक्षेत॥४८८॥**

**ब्रह्मणि निरूढचित्तो विद्वान्स कथं नियुज्यते तत्र।  
सम्यग्दर्शिन इह यदि न नियोगः स्याद्यथेष्टचेष्टा स्यात्॥४८९॥**

**इति तु न सर्वत्रैव ह्यभिमानोऽसौ प्रवर्तको यस्मात्।  
अभिमानाभावेन हि तत्त्वविदो न हि यथेष्टचेष्टा स्यात्॥४९०॥**

**तस्माच्चानुज्ञापरिहाराविह देहयोगजावेव।  
इह च निदर्शनभूता ज्योतिष्प्रमुखा भवन्ति लोकेऽस्मिन्॥४९१॥**

**ज्योतिष एकत्वेऽपि ह्यग्निःशा(पा)पो न गृह्यते लोके।  
परिवर्ज्यते हि सवितुः प्रकाश एकोऽप्यमेध्यदेशस्थः॥४९२॥**

**वैदूर्याद्या भौमा गृह्यन्ते नरकलेवराणि न हि।  
मूत्रपुरीषं च गवां पवित्रमिति गृह्यते न चान्यस्य॥४९३॥**

***असंततेश्चाव्यतिकरः॥४९॥***

**नन्वेवमपि च दोषो भवति ह्येकात्मतामते सोऽयम्।  
स्वाम्येकत्वादिह किल कर्मफलव्यतिकरो भवेदिति चेत्॥४९४॥**

**न हि कर्तुर्भोक्तुर्वा संबन्धः सर्वतनुभिरिह भवति।  
योऽसावुपाधितन्त्रः कर्मफलव्यतिकरो न तेनास्य॥४९५॥**

***आभास एव च॥५०॥***

**जीवस्येशांशत्वं पूर्वमवच्छेदपक्षमाश्रित्य।  
करकाकाशस्येव हि वर्णितमिह चैवकारयोगेण॥४९६॥**

**तत्रावच्छेदमते ह्यरुचिं कांचिदपि सूचयन्नेव।  
रूपं रूपमितिश्रुतिसिद्धं प्रतिबिम्बपक्षमनुसरति॥४९७॥**

**आभास एव जीवः परात्मनो वारिसूर्यवद्भवति।  
साक्षान्न स एव स्यान्नापि च वस्त्वन्तरं हि जीवोऽसौ॥४९८॥**

**यस्मादिह प्रविष्टः परः स एष इतिवाक्यनिर्दिष्टः।  
तस्मादिह बुद्ध्यादिप्रतिबिम्बो जीव एष इति युक्तम्॥४९९॥**

**शुक्तौ रजतवदस्य हि न च स्वरूपेण कल्पितत्वं स्यात्।  
नेदं रजतमितीव हि नेदं मुखमिति न दृश्यते यस्मात्॥५००॥**

**प्रतिबिम्बस्य च बाधो न दर्पणे मुखमितीह दृष्टः स्यात्।  
तस्मादुपाधिसक्तस्वरूपमात्रेण कल्पितोऽयं स्यात्॥५०१॥**

**एकस्मिञ्जलसूर्ये प्रकम्पमाने न कम्पते चान्यः।  
एकस्मिन्किल जीवे कर्मणि न तदन्तरस्य तद्योगः॥५०२॥**

**अत्र व्यतिकरशङ्का ह्यैकात्म्येनैव कर्मफलयोः स्यात्।  
आभासोऽयमविद्याकृतस्तदालम्बनोऽपि संसारः॥५०३॥**

**आविद्यक इत्येतं व्युदस्य परमार्थरूपमुपदिशति।  
बहवो विभवो येषामात्मानो व्यतिकरो हि तेषा स्यात्॥५०४॥**

**चैतन्यमात्ररूपा बहवो विभवो भवन्ति चाऽऽत्मानः।  
साधारणं प्रधानं तदर्थमिति तन्निबन्धनैवैषाम्॥५०५॥**

**भोगापवर्गसिद्धिर्भवतीति हि वर्णयन्ति किल सांख्याः।  
बहवः सर्वगता अध्यात्मानः स्वयमचेतना एव॥५०६॥**

**उपकरणानि बहूनि हि मनासि तान्यप्यचेतनान्येव।  
आत्ममनोयोगेन ह्युत्पद्यन्ते गुणा नवेच्छाद्याः॥५०७॥**

**प्रत्येकमात्मसु यदा ह्यव्यतिरेकेण समवयन्त्येते।  
भवति तदा संसारस्तदुपरमो मोक्ष इति हि काणादाः॥५०८॥**

**सांख्यनये जीवानां स्वतश्च चैतन्यमात्ररूपत्वात्।  
एकस्मिन्नपि देहे सर्वेषामात्मनां च सांनिध्यात्॥५०९॥**

**एकस्मिन्सुखयोगे तत्सर्वेषां कुतो न जायेत।  
अविशेषेऽपि च पुंसां सर्वेषां प्रकृतिसंनिधानस्य॥५१०॥**

**नियमेन प्रकृतिरियं पुंसां भोगापवर्गसिद्ध्यर्थम्।  
उद्दिश्य प्रतिपुरुषं प्रवर्तते तेन तद्व्यवस्था स्यात्॥५११॥**

**भोगो विषयमतिः स्यादपवर्गोगुणविलक्षणात्ममतिः।  
तत्साधनभूतेयं नियता प्रकृतिप्रवृत्तिरेव स्यात्॥५१२॥**

**एतदनङ्गीकारे स्वमहत्त्वख्यापनार्थिका सा स्यात्।  
एवं चेदुद्देश्यव्याघातोऽत्राविमोक्षरूपः स्यात्॥५१३॥**

**इति चेन्नैतत्सारं विनोपपत्तिं कथं व्यवस्था स्यात्।  
अयमुद्देश्यविवेको जडप्रधानस्य नैव युक्ततमः॥५१४॥**

**नाचेतनस्य लोके नियामकत्वमपि दृश्यते क्वापि।  
तस्माच्च न व्यवस्था व्यतिकर इह दुर्निवार एव स्यात्॥५१५॥**

**काणादानां च नये यद्येकेनाऽऽत्मना मनोयोगः।  
आत्मान्तरैस्तदाऽयं सांनिध्यस्याविशेषतो हि भवेत्॥५१६॥**

**हेत्वविशेषात्तेषां समसुखदुःखत्वमपरिहार्यं स्यात्।  
इह चादृष्टनिमित्तो नियमः स्यादिति तु नेह युक्ततमम्॥५१७॥**

***अदृष्टानियमात्॥५१॥***

**यच्च मनोवाक्कायैरदृष्टमुत्पद्यते हि तच्च किल।  
सर्वात्मनां विभूनां प्रतिदेहं संनिधानसाम्येन॥५१८॥**

**एतस्येदमदृष्टं नान्यस्येति हि न शक्यते ज्ञातुम्।  
सांख्यानां तु नये तत्प्रधानसमवेतमेव नाऽऽत्मगतम्॥५१९॥**

**तस्यच सुखादिभोगे न प्रत्यात्मं नियामकत्वं स्यात्।  
नन्वित्थं करवाणीतीत्थं प्रयत इति चैवमाद्या हि॥५२०॥**

**अभिसंध्यादय इह ये प्रत्यात्मनि ते प्रवर्तमानाः स्युः।  
स्वस्वामिभावगमका भवन्त्यदृष्टात्मनामिति प्राप्ते॥५२१॥**

***अभिसंध्यादिष्वपि चैवम्॥५२॥***

**अभिसंध्यादीनामपि हेत्वविशेषाद्यथोक्तदोषः स्यात्।**

***प्रदेशादिति चेन्नान्तर्भावात्॥५३॥***

**देहप्रतिष्ठितेन हि मनसा योगस्तु तन्ववच्छिन्ने॥५२२॥**

**आत्मप्रदेश एव हि भवत्यतः स्यादिह व्यवस्थेयम्।  
इति चेन्नेदं युक्तं यत इह सर्वात्मना विभुत्वेन॥५२३॥**

**सर्वेष्वऽपि च शरीरेष्वन्तर्भावोऽयमप्रतीकारः।  
तेन च तदवच्छिन्नः सर्वेष्वात्मसु समो हि संयोगः॥५२४॥**

**नापि च निरवयवस्य प्रदेशपरिकल्पनाऽपि युक्ततमा।  
यदि कल्पितः प्रदेशः कार्यं परमार्थतः कथं जनयेत्॥५२५॥**

**सर्वात्मसंनिधाने शरीरमुत्पद्यमानमस्यैव।  
नान्यस्येति नियन्तुं न शक्यते केनचित्क्वचिद्वाऽपि॥५२६॥**

**यत्राऽऽत्मनोर्द्वयोरपि समानसुखदुःखभोग इह दृष्टः।  
देहेनैकेनैव हि तयोर्द्वयोर्भोगसिद्धिरपि च स्यात्॥५२७॥**

**तत्र हि तयोर्द्वयोरपि समप्रदेशं ह्यदृष्टमिति युक्तम्।  
सुखदुःखमन्वभूत्किल यस्मिन्देशे हि देवदत्तोऽसौ॥५२८॥**

**अपयाते तस्मिन्किल काशीं दत्ते तमेव संप्राप्ते।  
तस्यापि चेतरेण हि समसुखदुःखानुभूतिरिह दृष्टा॥५२९॥**

**सा न स्याद्यदि च तयोः समप्रदेशं त्वदृष्टमिह न स्यात्।  
स्वर्गाद्युपभोगस्यानुपपत्तिरपि प्रदेशवादिनये॥५३०॥**

**ब्राह्मणशरीरदेशावच्छिन्ने स्याददृष्टनिष्पत्तिः।  
स्वर्गाद्युपभोगः किल देवादिशरीरदेश एव स्यात्॥५३१॥**

**लोके हि कार्यकारणभावो न विभिन्नदेशयोर्दृष्टः।  
इह चाऽऽत्मनां बहूनां सर्वगतत्वमपि नोपपन्नं स्यात्॥५३२॥**

**सति दृष्टान्ते तदिदं बुद्ध्यारूढं भवेन्न चेतरथा।  
वद तावत्त्वं के ते बहवो जीवाः समानदेशाश्च॥५३३॥**

**रूपरसादय इव ते समानदेशाश्च बहव इति चेन्न।  
तेषामपि धर्म्यंशेनाभेदात्तत्स्वरूपता युक्ता॥५३४॥**

**अथवा लक्षणभेदात्तेषां भेदो न चाऽऽत्मनां स भवेत्।  
नेह बहूनां तेषां लक्षणभेदश्च वक्तुमपि शक्यः॥५३५॥**

**अन्त्यविशेषादेव हि तेषां भेदोपपत्तिरित्यपि न।  
सति भेदेऽन्त्यविशेषस्तस्मिन्सति भेदकल्पना भवति॥५३६॥**

**इति चेतरेतराश्रयतादोषोऽप्यत्र दुर्निवारः स्यात्।  
आकाशादीनामपि विभुत्वमस्माकमननुमतमेव॥५३७॥**

**आत्मन आकाश इति श्रुतिवाक्येनास्य कार्यतावगमात्।  
आत्मैकत्वे दोषा वादिभिरुद्भाविताश्च ये सर्वे॥५३८॥**

**ते निरसिता हि बुद्ध्याद्युपाधियोगावलम्बनेनैव।  
तस्मादस्मिन्पक्षे न दोषशङ्कावकाश इति सिद्धम्॥५३९॥**

**शारीरकमीमांसा मुनिना व्यासेन विरचिता सेयम्।  
चतुरध्यायी तस्यां द्वितीयसंज्ञश्च योऽयमध्यायः॥५४०॥**

**तत्र च तृतीयपादे सूत्रार्थो यश्च भाष्यकारोक्तः।  
आर्यावृत्तैरमलैः प्रकाशितो भवतु सोऽयमनवद्यः॥५४१॥**

**इति द्वितीयाध्यायस्य तृतीयः पादः॥३॥  
——————**

**अथ चतुर्थपादप्रारम्भः।  
—————**

**पूर्वस्मिन्नधिकरणे विचार्य कर्तुः स्वरूपमखिलमपि।  
इह च तदुपकरणानां प्राणानां साधयत्यथोत्पत्तिम्॥१॥**

**पूर्वत्र भूतभोक्तृस्वरूपमखिलं विचार्य सम्यगिह।  
प्राणस्य भौतिकस्य हि विचार इति हेतुहेतुमद्भावः॥२॥**

**पादद्वयस्य संगतिरित्येतत्स्फुटयितुं हि वर्णयति।  
वियदादिगोचरश्रुतिविप्रतिषेधस्तृतीयपादेन॥३॥**

**परिहृत इह तु चतुर्थे पादे प्राणादिगोचरो योऽसौ।  
श्रुतिविप्रतिषेधः स्यात्स चायमिह किल निरस्यते सम्यक्॥४॥**

**तत्तेजोऽसृजति ह्यात्मन आकाश एवमाद्येषु।  
श्रुतिवचनेषूत्पत्तिः प्राणानां नोपलभ्यते क्वापि॥५॥**

**किं चानुत्पत्तिः क्वचिदेषामाम्नायते ह्यसद्वेति।  
अस्मिन्मन्त्रे प्राणा ऋषिस्वरूपेण दर्शितास्तेषाम्॥६॥**

**प्राणानां सद्भावः प्रागुत्पत्तेः प्रतीयतेऽन्यत्र।  
तेषां प्राणानामप्युत्पत्तिः पठ्यते यथेत्यस्मिन्॥७॥**

**एतस्माज्जायत इति मन्त्रेऽपि च दृश्यते तदुत्पत्तिः।  
एवं सप्त प्राणाः प्रभवन्तीत्येवमादिमन्त्रेषु॥८॥**

**एवं हि श्रुतिवचसां विप्रतिषेधोऽत्र भवति दुर्वारः।  
अत्र तदन्यतरस्य हि निर्धारणकारणं न किंचिदपि॥९॥**

**तस्मादप्रतिपत्तिः श्रुतिवचनानामिह प्रसज्येत।  
अथवा प्रागुत्पत्तेः सद्भावश्रवणतो भवेद्गौणी॥१०॥**

**प्राणानामुत्पत्तिश्रुतिरिति पक्षान्तरं प्रसज्येत।  
इति विचिकित्सायां किल सत्यां भगवांस्तदेतदिह पठति॥११॥**

***तथा प्राणाः॥१॥***

**नन्वक्षरानुलोम्यं तथेति कथमिह पुनर्निरूप्येत।  
प्रकृतोपमानमत्र हि न दृश्यते तेन तत्कथं भवति॥१२॥**

**पूर्वमतीतानन्तरपादान्ते वर्णितं हि भूयोऽपि।  
सर्वगतात्माबहुत्वप्रतिपादकवादिदूषणं हि परम्॥१३॥**

**सादृश्याभावेन हि तदिदं नैवोपमानमिह भवति।  
नापि ह्यदृष्टसाम्यप्रतिपादनपरमिदं तथेति स्यात्॥१४॥**

**सर्वात्मसंनिधाने ह्यदृष्टमुत्पन्नमनियतं यद्वत्।  
एवमनियताः प्राणाः सर्वेष्वात्मस्वितीह वक्तव्यम्॥१५॥**

**तत्किल देहानियमेनैवोक्तं भवति वेह पुनरुक्तम्।  
अपसिद्धान्तभयेन प्राणा जीवेन नोपमीयेरन्॥१६॥**

**प्राणानां तूत्पत्तिर्विवक्षिता भवति सा न जीवस्य।  
तस्मादनुचितमेतत्तथेति सूत्रोक्तमिति तु नाऽऽशङ्क्यम्॥१७॥**

**एतस्मादात्मन इति यत्प्राणोत्पत्तिवाक्यमुपदिष्टम्।  
तदिदमुदाहरणं स्यात्तद्गतमुपमानमत्र संग्राह्यम्॥१८॥**

**प्राणास्तथा परस्माद्यथा हि लोकादयो भवन्त्यस्मात्।  
इति किल सूत्रार्थः स्यात्तत्र न पूर्वोक्तदूषणं किमपि॥१९॥**

**एतस्माज्जायत इति मन्त्रान्तरमपि भवेदुदाहरणम्।  
तेन च खादिवदेव प्राणा जायन्त इति हि फलितं स्यात्॥२०॥**

**अथवा व्यवहितमेव हि वियदादि तृतीयपादनिर्दिष्टम्।  
उपमानमत्र भवति व्यवहितयोगोऽपि दृश्यतेऽन्यत्र॥२१॥**

**पानव्यापच्चेति हि सूत्रेऽस्मिन्दृश्यते तथैवासौ।  
यज्ञे हि सोमपाने क्रियमाणे सति भवेद्यदा वमनम्॥२२॥**

**सोमेन्द्रदेवताकं श्यामाकचरुं स निर्वपेत्तद्वत्।  
इति खलु सूत्रार्थः स्यात्तत्र हि तच्छब्दयोगतो हि यथा॥२३॥**

**अश्वप्रतिग्रहेष्टिन्यायोऽसौ व्यवहितः परामृष्टः।  
तद्वदिहापि व्यवहितसंबन्धे नैव बाधकं किमपि॥२४॥**

**तस्मादुत्पद्यन्ते प्राणा वियदादिवदिति सिद्धमिह।  
अत्र श्रुतत्वमेव प्राणोत्पत्तौ हि साधकोहेतुः॥२५॥**

**ननु केषुचित्प्रदेशेष्वियमुत्पत्तिर्हि न श्रुतत्युक्तम्।  
तदयुक्तं किल यस्मात्प्राणोत्पत्तिः श्रुतैव चान्यत्र॥२६॥**

**क्वचिदश्रुतमपि तदिदं न श्रुतमन्यत्र वारयितुमीष्टे।  
तस्माच्छ्रुतिनिर्देशात्प्राणा जायन्त इति तु सूक्तमिदम्॥२७॥**

***गौण्यसंभवात्॥२॥***

**प्राणानामुत्पत्तिर्गौणीति न चेह शङ्कितुं शक्यम्।  
गौण्या असंभवादिति तत्पुरुषसमास इह च निर्दिष्टः॥२८॥**

**सेयं प्राणोत्पत्तिर्गौणी कथमपि न चेह संभवति।  
सेयं गौणी चेत्स्यात्तदा प्रतिज्ञोपमर्द एव स्यात्॥२९॥**

**कस्मिन्नु भगव इत्यत एकज्ञानेन सर्वविज्ञानम्।  
आदिश्य तदुपपत्तय एतस्मादिति हि वाक्यमाम्नातम्॥३०॥**

**यदि च ब्रह्मविकारः प्राणाद्यखिलं तदा मतिज्ञेयम्।  
प्रकृतिविकारामदन्यायेनैव हि समर्थिता भवति॥३१॥**

**ब्रह्मैवेत्येतस्मिञ्श्रुतिवाक्येऽप्येवमात्मनो वेति।  
श्रुत्यन्तरेऽपि तेन न्यायेनैषा समर्थनीया हि॥३२॥**

**नन्वेवं प्राणानामप्युत्पत्तिर्यथा भवेत्तर्हि।  
प्राणानां सद्भावः प्रागुत्पत्तेः श्रुतो विरुध्येत॥३३॥**

**इति चेदेतद्वाक्यं न हि मूलप्रकृतिगोचरं भवति।  
यस्मादप्राणत्वं श्रुतिरप्राण इति दर्शयति तस्याः॥३४॥**

**तस्मादेतद्वाक्यं ह्यवान्तरप्रकृतिगोचरं भवति।  
प्राक्सद्भावश्रवणं स्वविकारापेक्षमेव तेषां स्यात्॥३५॥**

**व्याकृतविषयाणां हि प्रकृतित्वमपि श्रुतिस्मृतिप्रथितम्।  
यदधिकरणे तदिद सूत्रं किल पूर्वपक्षसूत्रमिति॥३६॥**

**गौणी जन्मश्रुतिरियमसंभवादिति हि वर्णितं तत्र।  
तत्र च भवेत्प्रतिज्ञाहानिरतोऽसावुपेक्षितः पक्षः॥३७॥**

**इह पुनरेतत्सूत्रं भवति हि सिद्धान्तसूत्रमिति मत्वा।  
गोण्या असंभवादिति वर्णितमत्र च\[न\] कोऽपि दोषः स्यात्॥३८॥**

***तत्प्राक्श्रुतेश्च॥३॥***

**एतस्मादपि हेतोर्वियदादीनामिवात्र मुख्यैव।  
प्राणानामपि चैषा जन्मश्रुतिरिति ह युक्तमाभाति॥३९॥**

**वियदादिष्वनुवृत्तं जायत इत्येतदेकमेव पदम्।  
मुख्यं चेद्वियदादौप्राणेषु प्राक्श्रुतं तथा मुख्यम्॥४०॥**

**स प्राणमसृजतेतिश्रुतिगतसृजतेस्तथाऽनुषङ्गः स्यात्।  
प्राणे श्रुतस्य तस्य श्रद्धादिष्वपि परेषु संबन्धः॥४१॥**

***तत्पूर्वकत्वाद्वाचः॥४॥***

**यद्यपि तेजोबन्नानामेवोत्पत्तिरभिहिता ह्यस्मिन्।  
छान्दोग्ये प्राणानामुत्पत्तिर्नापलभ्यतेऽथापि॥४२॥**

**ब्रह्मप्रकृतिकतेजोबन्नमयत्वं हि वर्णितं येन।  
अन्नमयं हीत्यस्मिन्मन्त्रे वाक्प्राणमानसानां स्यात्॥४३॥**

**तेन च तेषां ब्रह्मप्रभवत्वमपीह वर्णितप्रायम्।  
मयडिहविकारवाची भवत्यतो ब्रह्मकार्यता तेषाम्॥४४॥**

**यदि मयडिह भाक्तः स्यात्तदाऽपि कार्यत्वमनपवादं हि।  
तदधीनस्थितिकत्वे तत्कार्यत्वस्य सहजसिद्धत्वात्॥४५॥**

**येनाश्रुतमित्यस्मादुपक्रमादैतदात्म्यमित्यस्मात्।  
उपसंहाराच्च तथा श्रुत्यन्तरदर्शनेन चैतेषाम्॥४६॥**

**ब्रह्मविकारत्वं स्यान्मनआदीनामिति प्रदर्शयितुम्।  
अन्नमयत्वाद्युक्तिर्मनआदीनामिति स्फुटं भवति॥४७॥**

**प्राक्सद्भावश्रुत्यविरोधादिह कारणे परात्मनि हि।  
तस्मात्प्राणोत्पत्तिश्रुतिवचसामपि समन्वयः सिद्धः॥४८॥**

***सप्त गतेर्विशेषितत्वाच्च॥५॥***

**लिङ्गविचारपराणां फलमिह लिङ्गित्वमर्थभेदमतिः।  
प्राणानामुपजीव्योपजीवकत्वस्वरूपसंगत्या॥४९॥**

**उत्पत्तौसिद्धायामपि श्रुतीनां विरोधतो जाते।  
संख्यासंदेहे किल तांनिर्णेतुं हि पूर्वपक्षयति॥५०॥**

**उत्पत्तिगोचरः किल विप्रतिषेधस्तु परिहृतः पूर्वम्।  
संख्याविषय इदानीं विप्रतिषेधो निरस्यते ह्यत्र॥५१॥**

**मुख्यप्राणो योऽसौ स चोपरिष्टान्निरूप्यते सपदि।  
ये च तदितरे प्राणास्ते च कतीति हि विचार इह भवति॥५२॥**

**अत्र श्रुतिवचसां किल विप्रतिपत्तिस्तु बहुविधा दृष्टा।  
सप्त प्राणाः प्रभवन्तीत्यत्र हि सप्त दर्शिताः प्राणाः॥५३॥**

**अष्टावतिग्रहा इति मन्त्रे चाष्टौ हि कीर्तितास्ते स्युः।  
क्वचिदिह नव ते प्राणा सप्तेत्यस्मिन्प्रदर्शिता मन्त्रे॥५४॥**

**क्वचिदिह दश निर्दिष्टा नव वै पुरुष इति मन्त्रभागे हि।  
क्वचिदेकादश कथिता दशेमे पुरुष इति मन्त्रवाक्येण॥५५॥**

**क्वचिदुपदिष्टा द्वादश सर्वेषामेवमादिवाक्येन।  
एवं त्रयोदशापि क्वचिदुपदिष्टा हि चक्षुरित्यादौ॥५६॥**

**एवं विप्रतिपत्तौ प्राणाः सप्तेति वक्तुमिह युक्तम्।  
यस्मात्तावन्तस्ते गम्यन्ते वेदवचसि सप्तेति॥५७॥**

**यस्माद्विशेषितास्ते शीर्षण्या इति पदेन सप्तैव।  
नन्वतिरिक्ताः प्राणा गुहाशयाः सप्त सप्त निर्दिष्टाः॥५८॥**

**अत्र च वीप्साश्रवणात्कथमिह सप्तत्वसिद्धिरिति चेन्न।  
वीप्सा हि पुरुषभेदाभिप्राया नैव तत्त्वभेदपरा॥५९॥**

**श्रुत्यन्तरोपदिष्टा नन्वष्टत्वादिकाऽपि सख्येह।  
इति चेन्नेह विरोधादन्यतमा भवति चेह निर्णेया॥६०॥**

**स्तोकाधिककल्पनयोर्मध्ये हि स्तोककल्पना युक्ता।  
इति सप्तैव प्राणाः संख्यान्तरमत्र वृत्तिभेदेन॥६१॥**

***हस्तादयस्तु स्थितेऽतो नैवम्॥६॥***

**सप्तैव प्राणा इति यदुक्तमेतन्न युक्तमत्र यतः।  
हस्तादयोऽपि चान्ये हस्तो वै ग्रह इति श्रुतिप्रथिताः॥६२॥**

**एकादश ते प्राणा ह्युत्तरसंख्यानुरोधतस्तस्मात्।  
दशेमे पुरुषे प्राणा आत्मैकादश इति श्रुतावुक्ताः॥६३॥**

**करणाधिकारतोऽसावात्माऽन्तःकरणमेव नान्यः स्यात्।  
नन्वेकादशताया अधिका संख्याऽपि दर्शिता पूर्वम्॥६४॥**

**सत्यं तथाऽपि कार्यं नाधिकमेकादशभ्य इह दृष्टम्।  
रूपरसगन्धशब्दस्पर्शार्थाः पञ्च बुद्धिभेदाः स्युः॥६५॥**

**बुद्धीन्द्रियाणि चक्षुष्प्रमुखाणि सदर्थकानि पञ्च स्युः।  
वचनादानविहारोत्सर्गानन्दा हि कर्मभेदाः स्युः॥६६॥**

**पञ्च तदर्थानि तथा वागादीनीन्द्रियाणि पञ्चैव।  
सर्वार्थगोचरं स्यादनेकवृत्तिकमिहैकमपि च मनः॥६७॥**

**तच्च मनो बुद्धिरहंकारश्चित्तमिति वृत्तिभेदेन।  
उपदिश्यते चतुर्धा श्रुतिरेषाऽनेकवृत्तिकं वक्ति॥६८॥**

**कामः संकल्पो विचिकित्सेति श्रुतिरनेकरूपतया।  
एतत्सर्वं मन एवेत्यन्तेनोपदर्शयति हि मनः॥६९॥**

**अपि चेमे सप्तेति हि वदतश्चत्वार एव ते च स्युः।  
स्थानविभेदादेते चत्वारः सप्तसंख्यया गणिताः॥७०॥**

**द्वे नासिके तथैव द्वे श्रोत्रे चक्षुषी तथैका वाक्।  
इति खलु न ह्येतेषामितरे प्राणा हि वृत्तिभेदाः स्युः॥७१॥**

**हस्तादिवृत्तयः किल वागादिभ्यो यतो विजातीयाः।  
नाभिर्दशमीति श्रुतिरपि देहच्छिद्रभेदमभिधत्ते॥७२॥**

**नैतस्य तत्त्वभेदं न प्राणः कश्चिदस्ति नाभिरिति।  
मुख्यस्य प्राणस्य ह्यायतनं नाभिरपि च भवतीति॥७३॥**

**नाभिर्दशमीत्येवं प्रदर्शितमतो न कश्चिदिह दोषः।  
तत्र ह्युपासनार्थं \[प्रदर्शनार्थं\] प्रपञ्चिता ह्येते॥७४॥**

**ते कार्यजातवशतः प्राणा एकादशैव न न्यूनाः।  
सूत्रद्वयस्य पुनरियमपराऽपीहार्थयोजना भवति॥७५॥**

**सप्तानामेव गतिर्यतः श्रुता तेन ते हि सप्तैव।  
इह च तमुत्क्रामन्तं प्राणोऽनूत्क्रामतीति वाक्यान्ते॥७६॥**

**प्राणमनूत्क्रामन्तं सर्वे प्राणा इति श्रुतिर्दृष्टा।  
नन्वत्र सर्वशब्दश्रवणात्प्राणाः कथं हि सप्त स्युः॥७७॥**

**इति चेद्यतस्त एव हि विशेषिताश्चक्षुरादयः सप्त।  
ते हि स यत्रैष इति श्रुतौ विशिष्योपदर्शिता हि खलु॥७८॥**

**प्रायणसमये चाक्षुषपुरुषादौस्वाशिनं समुपयाते।  
एकी भवन्ति मनसि हि लिङ्गांशाश्चक्षुरादयः सप्त॥७९॥**

**अत एनं पार्श्वस्था नायं पश्यति न जिघ्रतीत्यपि च।  
न वदति न रसयते न च शृणोति नाप्येष मनुत इत्येवम्॥८०॥**

**न स्पृशति न विजानातीत्याहुरिति प्रपञ्चिताः सप्त।  
सर्वे द्विजा हि भोज्या इति वाक्यगतो हि सर्वशब्दोऽयम्॥८१॥**

**यद्वन्निमन्त्रितद्विजमात्रपरः स्यात्तथैव चेहापि।  
प्रकृता एव प्राणाः प्रतिपाद्यन्ते हि सर्वशब्देन॥८२॥**

**विज्ञानमष्टमं ननु दृष्टं प्राणाः कथं हि सप्त स्युः।  
इति तु न चेहाऽऽशङ्का कार्या भेदो यतो मनोबुद्ध्योः॥८३॥**

**तस्मात्सप्तैवैते प्राणा इति पक्षमत्र वारयति।  
हस्तादयोऽपि चान्ये हस्तो वै ग्रह इति श्रुतौ दृष्टाः॥८४॥**

**ग्रहसंज्ञका हि ते स्युः क्षेत्रज्ञमिमं यतश्च बध्नन्ति।  
हस्तादिभिरिह देहे क्षेत्रज्ञो बध्यते यथा तद्वत्॥८५॥**

**देहान्तरेऽपि बध्यत इति बन्धनरूपता भवेत्तेषाम्।  
आवश्यका इमे खल्वतिरिक्ता एवनैव सप्त स्युः॥८६॥**

**पुर्यष्टकेन लिङ्गेनेति स्मृतिरेवमेव दर्शयति।  
प्राज्ञोऽक्षादवियोगो ग्रहसंज्ञेनास्य दुस्तरोऽयमिति॥८७॥**

**तद्वदथर्वणवाक्यं चक्षुश्चेत्यादितो विनिर्दिश्य।  
हस्तौ चेति ह्यन्ते हस्तादीन्यपि च निर्दिशत्येवम्॥८८॥**

**एवं दशेमे पुरुषे प्राणा आत्मेति मन्त्रवर्णोऽपि।  
प्राणानामेकादशसंख्यानामनुगतिं प्रदर्शयति॥८९॥**

**प्राणेषु सर्वशब्दः सर्वे प्राणा इति श्रुतौ दृष्टः।  
स हि सर्वप्राणपरो न केवलं सप्तमात्रपर एव॥९०॥**

**प्रकरणमपेक्ष्य शब्दो बलवानिति शास्त्रसिद्धमेवैतत्।  
सर्वे विप्रा भोज्या इत्यादौ सर्वभोजनायोगात्॥९१॥**

**प्रकृतनिमन्त्रितपरता तत्र हि युक्त्यैव सर्वशब्दस्य।  
इह तु पुनः संकोचे न दृश्यते कारणं हि किंचिदपि॥९२॥**

**अत इह सर्वे ग्राह्याः सप्तग्रहण प्रदर्शनार्थं स्यात्।  
ते तेन शब्दतोऽपि हि कार्यत एकादशेति सिद्धमिह॥९३॥**

***अणवश्च॥७॥***

**अणवश्चैतै प्रकृताः प्राणा एकादशेति वक्तव्यम्।  
सौक्ष्म्यपरिच्छेदात्मकमणुत्वमिह न परमाणुतुल्यत्वम्॥९४॥**

**परमाणुतुल्यता चेत्कृत्स्नतनुव्यापि कार्यमिह न स्यात्।  
सूक्ष्मा एते प्राणा निर्गमसमये यतो न दृश्यन्ते॥९५॥**

**उत्क्रान्त्यादिश्रवणादेते प्राणास्तथा परिच्छिन्नाः।  
सर्वगताश्चेदेते तद्गुणसारत्वमात्मनो न स्यात्॥९६॥**

**सर्वगतानामपि किल वृत्तिर्देहे भवेत्परिच्छिन्ना।  
भवति तयैव हि तद्गुणसारत्वमिहेति नैव युक्तमिदम्॥९७॥**

**यदि च परिच्छिन्नेयं वृत्तिः स्यात्करणमपि च नैव स्यात्।  
तत एव कार्यसिद्धौ करणव्यापित्वकल्पना हि वृथा॥९८॥**

**भवति ह्युपासनार्था प्राणानन्त्यश्रुतिस्तया तस्मात्।  
प्राणोत्क्रान्त्यादिश्रुतिवचसामविरोध इति तु सिद्धमिह॥९९॥**

***श्रेष्ठश्च॥८॥***

**इतरमाणवदेव ब्रह्मविकारो भवेदसौमुख्यः।  
नन्वेतत्प्रागेव प्रथमे सूत्रे प्रपञ्चितं भूयः॥१००॥**

**एतस्मादित्येतैरप्युपदिष्टं वृथाऽतिदेशोऽयम्।  
इत्येतदत्र सत्यं तथाऽपि किंचिन्निमित्तमिह दृष्टम्॥१०१॥**

**मन्त्रो न मृत्युरासी\[दि\]त्याद्यो भवति नासदासीये।  
ब्रह्मप्रधानसूक्ते तत्र ह्यानीदवातमिति पठितम्॥१०२॥**

**आसीदिति शब्देन प्रतीयते प्राणकर्म तेनेह।  
प्रागुत्पत्तेरस्य हि सत्त्वं प्राणस्य सूचितं भवति॥१०३॥**

**प्राणस्तस्मादज इति जायेत मतिर्हि कस्यचित्पुंसः।  
मतिभेतां निरसितुमयमतिदेशोऽयं प्रदर्शितो मुनिना॥१०४॥**

**प्राक्प्राणस्य हि सत्त्वं नाऽऽनीच्छब्दो निरूपयत्यत्र।  
यस्मादवातमिति किल विशेषणं तस्य दर्शितं मन्त्रे॥१०५॥**

**अप्राणो हेत्यादिर्मन्त्रः प्राणादिरहिततां ब्रूते।  
तस्मादानीच्छब्दः कारणसद्भावगमक एवेह॥१०६॥**

**प्राणो वावेत्येतन्मन्त्रबलाज्ज्येष्ठताऽस्य युक्तैव।  
यस्माच्छुक्रनिषेकप्रभृत्यसौ लब्धवृत्तिकः प्राणः॥१०७॥**

**शुक्रं पूयेत न चेदेवं श्रोत्रादिकरणजातस्य।  
स्थानविभागोत्पत्तेरनन्तरं तस्य वृत्तिलाभः स्यात्॥१०८॥**

**तस्माच्छ्रोत्रादीनामज्येष्ठत्वं प्रसिद्धमपि चायम्।  
मुख्यः प्राणः श्रेष्ठः श्रुतिप्रदर्शितगुणाधिकत्वेन॥१०९॥**

***न वायुक्रिये पृथगुपदेशात्॥९॥***

**स पुनर्मुख्यः प्राणः किंरूप इतीह भवति चिन्तेयम्।  
तत्र प्राप्तं तावद्योऽसौ प्राणः स वायुरेवेति॥११०॥**

**उपदिशति श्रुतिरेनं प्राणं यस्मात्स एष वायुरिति।  
अथवा तन्त्रान्तरतः प्राणोऽयं सकलकरणवृत्तिरिति॥१११॥**

**सामान्यकरणवृत्तिः प्राणापानादिवायवः पञ्च।  
तन्त्रान्तरावलम्बिन एव प्राणान्निरूपयन्ति यतः॥११२॥**

**तस्माद्वायुरयं स्यादित्याशङ्क्तानिरस्यते सपदि।  
नासौप्राणो वायुर्भवति हि न समस्तकरणवृत्तिर्वा॥११३॥**

**पृथगुपदिशति प्राणं वायोर्यस्मात्स वायुनेत्याद्या।  
श्रुतिरेषा स कथं वा पृथगुपदिश्येत वायुरूपश्चेत्॥११४॥**

**तद्वच्च करणवृत्तेः पृथगुपदेशोऽस्य दृश्यतेऽन्यत्र।  
एतस्मादिति मन्त्रे प्राणमनःप्रभृतयः पृथग्दृष्टाः॥११५॥**

**नाप्येका सर्वेषां करणाना वृत्तिरत्र संभवति।  
एकैकवृत्तिकतया वागादीना हि करणता दृष्टा॥११६॥**

**प्रत्येकं व्यूहस्य त्वकारकत्वान्न वृत्तिरेका स्यात्।  
नन्विह पञ्जरचालननयेन समुदायवृत्तिरेका स्यात्॥११७॥**

**प्रतिनियतव्यापाराः पतगाः संभूय पञ्जरे निहिताः।  
एकादशसंख्याकाः पञ्जरमेकं हि चालयन्ति यथा॥११८॥**

**एवं शरीरनिहिताः प्राणा एकादशापि संभूय।  
प्राणाख्यवृत्तिमेकां भजन्ति चेकैकवृत्तिका अपि ते॥११९॥**

**इति तु न युक्तः पञ्जरचालनसमता न चेह संभवति।  
सदृशव्यापाराः किल पतगाः सर्वेऽपि पञ्जरे निहिताः॥१२०॥**

**तस्माच्च चालयेयुः पञ्जरमेतच्च दृष्टमपि लोके।  
श्रवणादिव्यापारैरवान्तरैरन्विता विजातीयैः॥१२१॥**

**प्राणाः संभूय कथं प्राण्युर्नेह प्रमाणमपि किंचित्।  
तच्छ्रेष्ठत्वाद्युक्तिः संप्रति वागादिकरणजातस्य॥१२२॥**

**गुणभावोपगमो वा न युज्यते करणवृत्तिमात्रेऽस्मिन्।  
तस्मादन्यः प्राणो भवत्ययं वायुकरणवृत्तिभ्याम्॥१२३॥**

**ननु तर्हि कथमिमं यः प्राण इति श्रुतिरिहोपपद्येत।  
इति चेन्न वायुरेव ह्यध्यात्मं लब्धपञ्चवृत्तिरसौ॥१२४॥**

**प्राण इति कथ्यते न हि तत्त्वान्तरमिह न वायुमात्रं वा।  
तस्मादुभे इमे अपि भेदाभेदश्रुती हि न विरुद्धे॥१२५॥**

**स्यादेतन्नन्वेष प्राणो जीववदिह स्वतन्त्रः स्यात्।  
श्रेष्ठत्वादिभिरस्य ह्यनेकधा वर्ण्यते विभूतिरपि॥१२६॥**

**सुप्तेषु हि वागादिष्वेको जागर्ति मृत्युनाऽनाप्तः।  
वागादीन्संवृङ्क्ते पुत्रान्मातेव रक्षति प्राणान्॥१२७॥**

**इत्येवं किल तस्मात्प्राणस्यापीह भोक्तृता देहे।  
जीववदेव स्यादिति शङ्कामेतां निवारयत्यधुना॥१२८॥**

***चक्षुरादिवत्तु तत्सहशिष्ट्यादिभ्यः॥१०॥***

**प्राणस्य स्वातन्त्र्यं व्यावर्तयितुं तुशब्द इह पठितः।**  
**जीवस्य कर्तृतां प्रति यथोपकरणानि चक्षुरादीनि॥१२९॥**

**राजामात्यवदेव हि भवन्ति चैतानि न स्वतन्त्राणि।  
जीवोपकरणभूतः प्राणोऽपि तथेह न स्वतन्त्रः स्यात्॥१३०॥**

**सह शिष्यते यतोऽसौ प्राणस्तैश्चक्षुरादिभिः सर्वैः।  
सह शासनं यदेतत्तत्संवादादिषूपलब्धं तत्॥१३१॥**

**समधर्मेष्वेवैतद्युक्तं हि बृहद्रथन्तरेषु यथा।  
अस्वातन्त्र्ये कारणमचेतनत्वादि सुप्रसिद्धं यत्॥१३२॥**

**सूत्रेऽयमादिशब्दस्तदेतदखिलं प्रदर्शयितुमेव।  
ननु चक्षुरादिसाम्यादस्य च जीवोपकरणता तर्हि॥१३३॥**

**तद्वद्विषयान्तरमपि रूपादिवदस्य किमपि वक्तव्यम्।  
तत्प्राणकार्यजातान्येकादश वर्णितानि पूर्वत्र॥१३४॥**

**तानि च परिगणितानि हि रूपालोकनपुरःसराण्येव।  
द्वादशमपरं कार्यं न दृश्यतेऽतो वृथाऽयमिति चेन्न॥१३५॥**

***अकरणत्वाच्च न दोषस्तथा हि दर्शयति॥११॥***

**विषयपरिच्छेदेन प्राणस्य च करणता न चेहास्ति।  
एतावताऽस्य कार्यं किमपि च नास्तीति वक्तुमिह शक्यम्॥१३६॥**

**प्राणान्तरेष्वदृष्टं वैशेषिकमस्य कार्यमुपदिशति।  
यस्मिन्नुत्क्रान्त इदं शरीरमित्यादिका श्रुतिर्ह्येवम्॥१३७॥**

**यस्मिन्नुत्क्रान्ते सति पापिष्ठतरं शरीरमेतत्स्यात्।  
स भवति वः श्रेष्ठ इति प्रजापतेर्वाक्यमेतदाकर्ण्य॥१३८॥**

**उत्क्रान्तेष्वपि वागादिषु तेषां वृत्तिमात्रलोपेऽपि।  
जीवनमेतस्य यथापूर्वं जीवस्य दर्शयत्येव॥१३९॥**

**प्राणोच्चिक्रमिषायां वागादीना हि शिथिलतापत्तिम्।  
तद्वच्छरीरपातप्रसङ्गमस्योपदर्शयित्वैव॥१४०॥**

**प्राणनिमित्तामेव हि देहेन्द्रियसंस्थितिं प्रदर्शयति।  
प्राणेनेति श्रुतिरपि सुप्तेवागादिकरणजाते हि॥१४१॥**

**प्राणनिमित्तैवेयं शरीररक्षेति बोधयत्येवम्।  
यस्मात्कस्माच्चाङ्गात्प्राण इति श्रुतिरपीह दर्शयति॥१४२॥**

**प्राणनिमित्तामेव हि देहेन्द्रियपुष्टिमेवमपराऽपि।  
प्राणनिमित्ते एव हि जीवोत्क्रान्तिस्थिती विनिर्दिशति॥१४३॥**

***पञ्चवृत्तिर्मनोवद्व्यपदिश्यते॥१२॥***

**एतस्मादपि हेतोर्मुख्यप्राणस्य दृष्टमिह कार्यम्।  
व्यपदिश्यते हि यस्माच्छ्रुतिषु प्राणो हि पञ्चवृतिरसौ॥१४४॥**

**प्राणोऽपानश्चेति व्यान उदानः समान इत्येवम्।  
प्राणः प्राग्वृत्तिरसौ तद्वदपानो भवेदवाग्वृत्तिः॥१४५॥**

**वर्तत इह तत्संधौ व्यानोऽसा वीयकमहेतुः स्यात्।  
ऊर्ध्वमुखवृत्तिरेष ह्युदान उत्क्रान्तिकमहेतुः स्यात्॥१४६॥**

**स समानो योऽन्नरसं सर्वेष्वङ्गेषु समतया नयति।  
एवं हि पञ्चवृत्तिः प्राणो व्यपदिश्यते मनोवदसौ॥१४७॥**

**मनसो यथा प्रसिद्धाःश्रोत्रादिनिमित्तवृत्तयः पञ्च।  
शब्दादिगोचरास्तास्तथैव चास्यापि वृत्तयः पञ्च॥१४८॥**

**कामादयस्तु मनसो न पञ्चसंख्यातिरेकतो ग्राह्याः।  
नन्विह भूतभविष्यद्विषयाऽप्यपरा भवेन्मनोवृत्तिः॥१४९॥**

**एवं च पञ्चसंख्यातिरेक इह दुर्निवार इति चेन्न।  
परमतमप्रतिषिद्धं ह्यनुमतमेवेति नयमुपाश्रित्य॥१५०॥**

**इह योगशास्त्रसिद्धाः परिगृह्यन्ते हि वृत्तयः पञ्च।  
स्मृत्यवसाना मनसः प्रमितिविपर्ययविकल्पनिद्राख्याः॥१५१॥**

**अथवा बहुवृत्तित्वात्प्राणस्य निदर्शनं मनो भवति।  
मनस इव प्राणस्याप्युपकरणत्वं हि पञ्चवृत्तित्वात्॥१५२॥**

***अणुश्च॥१३॥***

**इतरप्राणवदेव च मुख्योऽप्यणुरेव भवति हि प्राणः।  
सौक्ष्म्यपरिच्छेदौ खल्वत्राणुत्वं न चाणुतुल्यत्वम्॥१५३॥**

**कृत्स्नशरीरव्यापी येनासौ पञ्चवृत्तिभिः प्राणः।  
सूक्ष्मश्चप्राणोऽसावुत्क्रान्तावनुपलभ्यमानत्वात्॥१५४॥**

**भवति परिच्छिन्नोऽसावुत्क्रान्तिगत्यागतिश्रुतिभ्यश्च।  
नन्विह विभुताऽपि समः प्लुषिणेत्यादिश्रुतौविनिर्दिष्टा॥१५५॥**

**इति चेहाऽऽधिदैविकसमष्टिरूपो हिरण्यगर्भो यः।  
प्राणात्मा तत्त्वेन हि विभुत्वमाम्नायतेऽस्य नेतरथा॥१५६॥**

***ज्योतिराद्यधिष्ठानं तु तदामननात्॥१४॥***

**आध्यात्मिकाधिदैविकविभागतोऽणुत्वमपि विभुत्वं च।**  
**प्राणस्य पूर्वमुक्तं तेषामिह सपदि तत्प्रसङ्गेन॥१५७॥**

**इदमाधिदैविकाधीनत्वंवर्णयति सूत्रकारोऽयम्।**  
**अत्र हि वाचा नामान्यभिवदतीतिश्रुतिप्रदेशेषु॥१५८॥**

**निरपेक्षसाधनत्वं वागादीनां प्रतीयते हि तया।**  
**अग्निर्वागित्यादिश्रुतेर्विरोधे समुत्थिते सेयम्॥१५९॥**

**नाधिष्ठातृपराऽग्नेस्तदुपादानत्वबाधनार्थैव।**  
**ते च प्राणाः प्रकृताः स्वकार्यशक्ता यतः प्रतीयन्ते॥१६०॥**

**तस्मात्स्वमहिम्नैव ह्येते प्राणा इह प्रवर्तेरन्।**  
**अपि चाधिष्ठातृत्वे देवानां भाक्तृताऽपि दुर्वारा॥१६१॥**

**भोक्तृत्वं चेत्तेषा शारीरस्यास्य भोक्तृता न स्यात्।  
इति शङ्कां वारयितुं तदेतदभिधीयते हि सूत्रकृता॥१६२॥**

**इह पूर्वपक्षनिरसनः सोऽयं तुशब्द इह पठितः।  
वागादिकरणजातं ह्यग्न्याद्यभिमानिदेवतोपकृतम्॥१६३॥**

**तदनुग्रहावलम्बात्स्वीये कार्ये प्रवर्तते सततम्।  
अग्निर्वागित्यादिश्रुतिरप्यमुमर्थमेव दर्शयति॥१६४॥**

**अग्नेर्वाग्भावोऽयं मुखप्रवेशश्च नान्य इह भवति।  
किंत्विह तदधिष्ठातृत्वाधिष्ठेयत्वरूप एवासा॥१६५॥**

**एवं वायुः प्राणो भूत्वेत्यादावसौभवेदर्थः।  
वागेव ब्रह्मण इति मन्त्रे वाचोऽग्निभावकथनमपि॥१६६॥**

**उक्तार्थकं हि तस्मात्प्रत्यासत्तिस्तयोर्भवेदेवम्।  
वागध्यात्ममिति स्मृतिवचनैर्वागादिकरणजातस्य॥१६७॥**

**अग्न्याद्यधिष्ठितत्व स्फुटतरमेव प्रपञ्चितं भवति।  
स्वमहिम्नैव प्राणाः स्वकार्यशक्ता इतीह यच्चोक्तम्॥१६८॥**

**तच्चायुक्तं लोके शक्तानामपि भवेत्वरापेक्षा।  
अश्वाद्यधिष्ठितानामेव रथाना यतः प्रवृत्तिः स्यात्॥१६९॥**

**अग्न्याद्यधिष्ठितत्व तस्माद्वागादिकरणजातस्य।  
युक्तं तदागमादपि तेषां भोक्तृत्वमिह निराक्रियते॥१७०॥**

***प्राणवता शब्दात्॥१५॥***

**सत्स्वेवाधिष्ठातृष्वग्न्यादिषु देवतात्मसु प्रथितः।  
प्राणवता शारीरेणैवैषां भवति नित्यसंबन्धः॥१७१॥**

**अथ यत्रैतदिति श्रुतिरपि शारीरेण सर्वकरणानाम्।  
भोक्तव्य भोक्तृतादिस्वरूपसंबन्धमत्र दर्शयति॥१७२॥**

**अपि चाधिष्ठातृृणामनेकभावान्न चेह भोक्तृत्वम्।  
अवकल्पते ततोऽसावेकः शारीर एव भोक्ता स्यात्॥१७३॥**

**प्रतिसंधानादिबलादपि शारीरोऽयमत्र भोक्ता स्यात्।  
भोक्तृत्वं देवानामिह न कदाचिदिति दर्शयत्यधुना॥१७४॥**

***तस्य च नित्यत्वात्॥१६॥***

**शारीरस्यैवास्मिन्नित्यत्वं भवति भोक्तृभावेन।  
पुण्यापुण्यार्जनतस्तथैव सुखदुःखभोगयोगाच्च॥१७५॥**

**या देवताः परस्मिन्नैश्वर्यपदेन तिष्ठमानाः स्युः।  
ता हि निहीने देहे लब्धुं भोक्तृत्वमत्र नार्हन्ति॥१७६॥**

**श्रुतिरपि च पुण्यमेवामूनीत्याद्या निरूपयेत्येवम्।  
प्राणानां संबन्धः शारीरेणैव भवति नित्यतया॥१७७॥**

**येन तमुत्क्रामन्तं प्राण इति श्रुतिरपीह दर्शयति।  
शारीरेणैवैषामुत्क्रान्तौतदनुवृत्तितामेव॥१७८॥**

**तस्मादासु सतीष्वपि न हि शारीरस्य भोक्तृताहानिः।  
देवा हि करणपक्षे दीपवदे\[व\] हि न भोक्तृपक्षेऽपि॥१७९॥**

**तस्माच्च चक्षुषेति श्रुतिरेषा भवति साधनत्वपरा।  
तदधिष्ठातृपरैव ह्यग्निर्वागिति तयोश्च न विरोधः॥१८०॥**

***त इन्द्रियाणि तद्व्यपदेशादन्यत्र श्रेष्ठात्॥१७॥***

**एको मुख्यस्त्वितरे प्राणा एकादशेति निर्दिष्टम्।  
मुख्यस्य वृत्तिभेदा इतरे प्राणा भवन्ति कि वा ते॥१८१॥**

**तत्त्वान्तराणि तस्मादिति संदेहे समुत्थिते तत्र।  
मुख्यस्य वृत्तिभेदा इतरे प्राणा इतीह युक्ततमम्॥१८२॥**

**हन्तास्यैवेत्याद्या श्रुतिरपि मुख्यात्मतां ब्रवीत्येषाम्।  
एकत्र मुख्यवृत्तिरितरत्र च लक्षणा तु न हि युक्ता॥१८३॥**

**तस्मादेकस्यैव प्राणाद्याः पञ्च वृत्तयो हि यथा।  
एवं वागाद्या इति शङ्कामेतां निवारयत्यत्र॥१८४॥**

**वागादीन्येतानि हि भवन्ति तत्त्वान्तराणि तानि यतः।  
एकादशेन्द्रियाणीत्युच्यन्ते श्रेष्ठमेकत्र विना॥१८५॥**

**एकस्मादिति मन्त्रे प्राणाः पृथगेवमिन्द्रियाण्यपि च।  
व्यपदिश्यन्ते हि यतस्तस्मात्तत्त्वान्तराणि तानि स्युः॥९८६॥**

**प्राणस्येव हि मनसो नन्वेवं सत्यनिन्द्रियत्वं स्यात्।  
व्यपदिश्यते हि यस्मात्पृथङ्मनोऽपीन्द्रियेभ्य इति चेन्न॥१८७॥**

**व्यपदेशोऽसौ यद्यपि मनसः पृथगेव दृश्यतेऽथापि।  
मनसोऽपि चेन्द्रियत्वं स्मृतिप्रसिद्धं श्रुतिप्रसिद्धमपि॥१८८॥**

**प्राणस्य चेन्द्रियत्वं न च श्रुतौ न स्मृतौप्रसिद्धं स्यात्।  
व्यपदेशभेद एष हि तत्त्वैकत्वे ह्ययुक्त एव स्यात्॥१८९॥**

***भेदश्रुतेः॥१८॥***

**भेदेन व्यपदेशो वागादिभ्यो हि दृश्यते प्राणे।  
नेहेति श्रुतिवाक्ये वागादीनसुरपाप्मविध्वस्तान॥१९०॥**

**निर्दिश्य सकलमेतद्वागादिप्रकरणं च संक्षिप्य।  
श्रुत्याऽथ हेममिति किल मुख्योऽसावसुरपाप्मविध्वंसी॥१९१॥**

**व्यपदिष्टः पृथगेव हि तस्मात्तत्त्वान्तराणि करणानि।  
तत्त्वान्तरतामेतामधुना हेत्वन्तरेण वर्णयति॥१९२॥**

***वैलक्षण्याच्च॥१९॥***

**वैलक्षण्यं दृष्टं मुख्यप्राणस्य चेतरेषां च।  
सुप्तेषु हि वागादिषु मुख्यो जागर्ति नेतरे प्राणाः॥१९३॥**

**तस्य स्थित्योत्क्रान्त्या तनुधारणपतनकार्यमिह भवति।**  
**एतच्च नेन्द्रियाणा विषयपरिच्छेदहेतुता तेषाम्॥१९४॥**

**तस्मादप्येतेषां तत्त्वान्तरभावसिद्धिरिति युक्तम्।**  
**एतस्यैव हि सर्वे रूपमितिश्रुतिबलेन तत्त्वैक्यम्॥१९५॥**

**न हि वर्णयितुं शक्यं यस्मात्तत्र प्रतीयते भेदः।**  
**इह च वदिष्याम्येवाहमिति श्रुत्या व्रतं विनिर्दिष्टम्॥१९६॥**

**वागादीनामेवं कथितश्रममृत्युकवलितत्वमपि।**  
**पश्चादथेममेवेत्यनया श्रुत्या हि मध्यमः प्राणः॥१९७॥**

**पृथगेव मृत्युनाऽनभिभूतोऽसौवर्णितस्तथैवास्य।**  
**वाक्येनायं वै नः श्रेष्ठ इति श्रेष्ठताऽपि निर्दिष्टा॥१९८॥**

**तस्माद्बहुभिर्लिङ्गैरत्र विरोधे समुत्थिते तेषाम्।  
तदूपभवनमेतत्तदधीनस्थितिकतात्मकं वाच्यम्॥१९९॥**

**मुख्ये प्राणे शक्तो लाक्षणिकः प्राणशब्द इह भवति।  
तस्माद्वागादीनां प्राणात्तत्वान्तरत्वमिह सिद्धम्॥२००॥**

***संज्ञामूर्तिक्लृप्तिस्तु त्रिवृत्कुर्वत उपदेशात्॥२०॥***

**तन्नामरूपभेदात्प्राणोऽसौ करणभिन्न इत्युक्तम्।  
तन्नामरूपक्लृप्तिर्भवति हि किंकर्तृकेति चिन्तेह॥२०१॥**

**सत्प्रकरणं हि तेजोबन्नाना सृष्टिसरणिमभिधाय।  
एकैकं करवाणीत्यन्तं वाक्यं हि सेयमित्यादि॥२०२॥**

**एतदनन्तरपठितं तस्मात्संदेह एष संभूतः।  
किं जीवकर्तृकमिदं किं वा परमेशकर्तृकं वेति॥२०३॥**

**तच्चेह नामरूपव्याकरणं जीवकर्तृकं युक्तम्।  
यस्मादनेन जीवेनेति श्रुतिरात्मभावसुपदिश्य॥२०४॥**

**व्याकरवाणीत्यस्माद्व्याकर्तृत्वं हि तस्य दर्शयति।  
लोके चारेणाहं परसैन्यमनुप्रविश्य कलयानि॥२०५॥**

**एवंविधप्रयोगे तत्कर्तृकमेव सैन्यसंकलनम्।  
अध्यारोपयति यथा स्वात्मनि राजा हि हेतुकर्तृत्वात्॥२०६॥**

**संकलयानीत्येवं तथेदमपि जीवकर्तृकं सदिह।  
स्वात्मन्यारोपयति व्याकरवाणीति देवता ह्येषा॥२०७॥**

**अपि किल डित्थादिषु वा नामस्वेवं घटादिरूपेषु।  
जीवस्यैव हि दृष्टं व्याकर्तृत्वं न चेतरस्येह॥२०८॥**

**तस्माच्च जीवकर्तृकमिदमिति शङ्का निराकरोत्यधुना।  
सूत्रस्थो हि तुशब्दः प्रकृताशङ्कानिवर्तनार्थः स्यात्॥२०९॥**

**यच्चेह नामरूपव्याकरण तत्परेश्वरस्यैव।  
तस्येह निरपवादं कर्तृत्वं स्यान्न चेतरस्येदम्॥२१०॥**

**येयं संज्ञामूर्तिप्रकल्पनाऽग्न्यादिषूपलब्धा हि।  
सा तेजोबन्नानां निर्मातुर्भवति कृतिरिहेशस्य॥२११॥**

**सेयमिति श्रुतिरेषा व्याकरवाणीति चरमवाक्येण।  
परामात्मन एव यतो व्याकर्तृत्वं तदेतदुपदिशति॥२१२॥**

**नन्विह जीवेनेति व्यपदेशाज्जीवकर्तृकं तत्स्यात्।  
इति न यतो जीवेनेत्यनुप्रविश्येत्यनेन संबन्ध्यम्॥२१३॥**

**अव्यवधानान्नेह व्याकरवाणीत्यनेन संबध्येत।  
स्यादौपचारिकोऽसावुत्तमपुरुषश्च तेन संबन्धे॥२१४॥**

**अपि गिरिनदीसमुद्रादिषु नानारूपनिवहेषु।  
त्याकरणकर्तृता कथमनीश्वरस्यास्य भवति जीवस्य॥२१५॥**

**येष्वपि सामर्थ्यं स्यात्तेष्वपि तदिदं भवेत्परस्यैव।  
राज्ञश्चार इवायं न परस्माद्भिन्न एव जीवः स्यात्॥२१६॥**

**यस्मादिहाऽऽत्मनेति च विशेषणं दृश्यते हि जीवस्य।  
तस्योपाधिनिबन्धन एवासौ जीवभाव इत्युक्तम्॥२१७॥**

**तेन च तत्कृतमेतत्परात्मकृतमेव भवति सर्वमपि।  
परमेश्वर एवासौ व्याकर्ता नामरूपयोरिति हि॥२१८॥**

**आकाशोहेत्याद्यैः श्रुतिवचनैर्व्यक्तमेतदुपदिष्टम्।  
प्रत्येकनामरूपव्याकरणं भूतसर्गवाक्येण॥२१९॥**

**निर्दिष्टमत्र तु पुनर्विवक्ष्यते भौतिकेषु तदिदं हि।  
तेजोबन्नानां किल भवेत्त्रिवृत्करणपूर्वकं यस्मात्॥२२०॥**

**तस्मादग्न्यादिष्वियमुपदिशति श्रुतिरिदं त्रिवृत्करणम्।  
श्रुतिरेषा हि यदग्नेरित्याद्या सकलमेतदुपदिशति॥२२१॥**

**अग्न्यादित्यादीनां यदुदाहरणं श्रुतौ विनिर्दिष्टम्।  
तेनैतेषु त्रिष्वपि भौमांभसतैजसेषु तत्सिद्धम्॥२२२॥**

**यस्मादविशेषेण श्रुताविमा इत्युपक्रमो दृष्टः।  
यदु रोहितमित्यादावुपसंहारोऽपि चाविशेषेण॥२२३॥**

**तासां बहिस्तिसृणां त्रिवृत्कृतानां तु देवतानां हि।  
अध्यात्ममपरमेषा श्रुतिस्त्रिवृत्करणमत्र दर्शयति॥२२४॥**

**सा चेमास्तिस्र इति प्रथिता हि तयैव दर्शयत्येतत्।  
भगवानाचार्योऽसावाशङ्कितदोषमपहरिष्यन्हि॥२२५॥**

***मांसादि भौमं यथाशब्दमितरयोश्च॥२१॥***

**भूमेस्त्रिवृत्कृतायाः पुरुषेणेहोपभुज्यमानायाः।  
निष्पद्यते हि कार्यं मांसादि हि भवति तद्यथाशब्दम्॥२२६॥**

**दर्शयति चान्नमशितं त्रेधेत्याद्या श्रुतिर्यथोक्तार्थम्।  
भूमेरुपभुक्तायाः स्थविष्ठरूपं पुरीषभावेन॥२२७॥**

**निर्गच्छति बहिरेव हि मध्यममध्यात्ममेव मासादि।  
वर्धयति यद्ध्यणिष्ठं भवति मनो ह्येवमितरयोरपि च॥२२८॥**

**मूत्रं लोहितमेवं प्राणश्च तथा भवेदपां कार्यम्।  
अस्थि च मज्जा वागपि तेजस एतत्त्रयं भवेत्कार्यम्॥२२९॥**

**ननु भूतं भौतिकमप्यविशेषेण त्रिवृत्कृत चेत्स्यात्।  
योऽयं विशेषवादस्तेजोवन्नेषु स च विलुप्येत॥२३०॥**

**इदमिह तेज इमाः खल्वाप इदं चान्नमेवमादिरसौ।  
अध्यात्ममपि तथेदं कार्यं मांसादि चाशितान्नस्य॥२३१॥**

**एवमपां पीतानां कार्यं चैतद्धि लोहितादीति।  
अशितस्य तेजसोऽपि ह्यस्थ्याद्येवास्य कार्यमिति चेन्न॥२३२॥**

***वैशेष्यात्तु तद्वादस्तद्वादः॥२२॥***

**चोदितमेतं दोषं तुशब्दयोगेन सम्यगपनुदति।  
अत्र हि विशेषभावो वैशेष्यं तच्च भवति भूयस्त्वम्॥२३३॥**

**यद्यपि सकलं चेदं त्रिवृत्कृतं स्यादथापि वैशेष्यम्।  
एकस्य भूतधातोर्भूयस्त्वं चोपलभ्यते क्वापि॥२३४॥**

**तेजोभूयस्त्वं खल्वग्नेर्दृष्ट तथोदकस्यापि।  
अब्भूयस्त्वं दृष्टं तथा पृथिव्या इहान्नभूयस्त्वम्॥२३५॥**

**व्यवहारसिद्धये खल्विदं त्रिवृत्करणमाश्रितं भवति।  
इह च पदाभ्यासोऽसावध्यायसमाप्तिमाशु बोधयति॥२३६॥**

**शारीरकमीमांसा मुनिना व्यासेन विरचिता सेयम्।  
चतुरध्यायी तस्यां द्वितीयसंज्ञश्च योऽयमध्यायः॥२३७॥**

**तत्र च चतुर्थपादे सूत्रार्थो यश्च भाष्यकारोक्तः।  
आर्यावृत्तैरमलैःप्रकाशितो भवतु सोऽयमनवद्यः॥२३८॥**

**भाष्यार्थरत्नमाला वैयासिकसूत्रजालसंग्रथिता।  
भगवति परमानन्दे समर्पिता जयतु जगति निरवद्या॥२३९॥**

**इति श्रीभाष्यार्थरत्नमालायां द्वितीयाध्यायस्व  
चतुर्थः पादः॥४॥  
——————**

**समाप्तश्च द्वितीयाध्यायः॥२॥  
——————**

**भाष्यार्थरत्नमालायां तृतीयाध्यायस्य प्रथमः पादः॥  
——————**

***तदन्तरप्रतिपत्तौ रंहति संपरिष्वक्तः  
प्रश्ननिरूपणाभ्याम्॥१॥***

**पूर्वस्मिन्नध्याये कपिलादिस्मृतिनयैर्विरोधोऽसौ।  
वेदान्तवाक्यविहितब्रह्मावगमे हि परिहृतः सकलः॥१॥**

**अनपेक्षत्वं च तथा परपक्षाणां प्रपञ्चितं भवति।  
विप्रतिषेधश्चायं श्रुतिवचसामपि निराकृतः सकलः॥२॥**

**जीवव्यतिरिक्तानि हि यानि च जीवोपकरणभूतानि।  
तानि परस्माद्ब्रह्मण उत्पद्यन्त इति दर्शितं पूर्वम्॥३॥**

**एवं वेदान्तार्थे विरोधशङ्कानिरासतो विमले।  
लब्धावसरा सेयं जाता तज्ज्ञानसाधने चिन्ता॥४॥**

**इति हेतुहेतुमद्भावात्मकसंगतिमिहावलम्ब्यैव।  
तन्निर्णयाय संप्रत्यध्यायोऽसौ तृतीय आरब्धः॥५॥**

**लिङ्गोपाधेः सिद्धा भवति हि तदुपहितजीवसंसारे।  
चिन्तेति पादयोरपि संगतिरिह हेतुहेतुमद्भावः॥६॥**

**एतस्मिन्नध्याये योऽसावुपकरणपरिहृतो जीवः।  
तस्य हि संसारगतिस्तदवस्था ब्रह्मतत्त्वयाथात्म्यम्॥७॥**

**विद्याभेदाभेदौ गुणोपसंहारतद्विपर्यासौ।  
सम्यग्दर्शनयोगात्पुंसां पुरुषार्थसिद्धिरप्येवम्॥८॥**

**सम्यग्दर्शनसाधनविधिप्रभेदो हि मुक्त्यनियमश्च।  
एतन्निरूपयिष्यत इह प्रसङ्गागत तथाऽन्यदपि॥९॥**

**प्रथमे तावत्पादे पञ्चस्वग्नित्वगोचरां विद्याम्।  
आश्रित्य विरतिहेतोः संसारगतेः प्रदर्श्यते भेदः॥१०॥**

**तस्य जुगुप्सेतेति ह्यन्ते दृष्टा विरक्तिसाधनता।  
मुख्यप्राणसहायो जीवोऽसौ सेन्द्रियश्च समनस्कः॥११॥**

**विद्याकर्मपुरस्कृतपूर्वप्रज्ञापरिग्रहोपेतः।  
पूर्वंविहाय देहं देहान्तरमभिनवं हि लभत इति॥१२॥**

**इत्येतदवगतं खल्वथैनमित्यादिवेदवाक्येषु।  
धर्माधर्मफलानामुपभोक्तृत्वेन तस्य तद्युक्तम्॥१३॥**

**स हि देहबीजभूतैःसूक्ष्मैर्भूतैरसंपरिष्वक्तः।  
गच्छत्याहोस्वित्किं स सपरिष्वक्त एव यातीति॥१४॥**

**चिन्तेयमत्र युक्ता ह्यसंपरिष्वक्त एव यातीति।  
करणोपादानवदिह भूतोपादानमत्र न हि दृष्टम्॥१५॥**

**इह च स एतास्तेजोमात्रा इत्यत्र करणमात्रपरः।  
तेजोमात्रशब्दः श्रूयत एवं न भूतपरशब्दः॥१६॥**

**अपि चेह वाक्यशेषे कथितानि हि चक्षुरादिकरणानि।  
एवं न भूतमात्रोपादानस्येह कीर्तन दृष्टम्॥१७॥**

**सुलभाश्च भूतमात्रा यस्मात्तासां हि निष्फलं नयनम्।  
तस्मादसंपरिष्वक्तो यातीत्यत इदं पठत्यार्यः॥१८॥**

**व्यवहारसिद्धये किल पञ्चीकरणं प्रदर्शितं पूर्वम्।  
संप्रति स व्यवहारो निरूप्यत इतीह हेतुफलभावः॥१९॥**

**देहान्तरसंपत्तौसूक्ष्मैर्भूतैः सहैव संयाति।  
जीवोऽत्र भवति हेतुः प्रश्नप्रतिवचनरूप एवेति॥२०॥**

**राज्ञः प्रवाहणस्य प्रश्नोऽसौ श्वेतकेतुमुद्दिश्य।  
वेत्थ यथा पञ्चत्वमित्यादिस्तस्य चोत्तराज्ञाने॥२१॥**

**तत्पितरं राजाऽसौ पप्रच्छोद्दालकं यथापूर्वम्।  
तेनासौ वावेति वचनं हीद प्रदर्शितं राज्ञे॥२२॥**

**इह खल्वग्नावेताः श्रद्धाख्याः श्रद्धया हुता आपः।  
आज्यपयोदधिरूपा भवन्ति यजमानसगतास्ताभिः॥२३॥**

**सोमाख्यदिव्यदेहात्मना स्थिताः स्वर्गलोकमासाद्य।  
कर्मान्ते पर्जन्ये हुतास्ततो वृष्टिभावमुपयान्ति॥२४॥**

**एवं हुताः पृथिव्यां ताश्चान्नत्वेन परिणतास्तद्वत्।  
पुरुषे रेतोरूपा योषिति च हुता हि पुरुषपदवाच्याः॥२५॥**

**दर्शयतीति त्वाद्या श्रुतिरेषा सकलमेतमर्थमिह।  
तस्मादद्भिर्जीवो व्रजति परिष्वक्त इति तु युक्तमिह॥२६॥**

**नन्विह पूर्वं देहं त्यक्त्वा जीवस्तदन्तरं लभते।  
इत्यत्र वर्णितं तत्प्रतिकूलं तृणजलायुकेत्यस्याः॥२७॥**

**पूर्वतनुत्यागोऽसौ तदन्तरप्राप्त्यनन्तरं तत्र।  
निर्दिष्ट इह तु पूर्वं तस्मादेतद्विरुद्धमिति चेन्न॥२८॥**

**भावनयैव गृहीत्वा कर्मायत्तं हि भाविदेहमसौ।  
पूर्वं देहं त्यजतीत्येव जलूकानिदर्शनेनैषा॥२९॥**

**बोधयति सूत्रदर्शितमर्थं श्रुतिरिति न कश्चिदिह दोषः।  
देहान्तरसंपत्तिप्रकार एवं श्रुतिस्मृतिप्रथिते॥३०॥**

**तत्राऽऽत्मनस्तथैव हि करणानां व्यापिनां भवेद्वृत्तिः।  
इति सांख्यकल्पना वा तथैव सुगतादिकल्पना याऽसौ॥३१॥**

**केवलमात्मन एव हि तदन्तरे भवति वृत्तिलाभ इति।  
एवं काणादानां मन एवाभिप्रतिष्ठते तदिदम्॥३२॥**

**उत्पद्यन्ते देहवदभिनवरूपाणि चेन्द्रियाणीति।  
या कल्पना तथेयं शुक इव वृक्षात्तदन्तरं हि यथा॥३३॥**

**उत्प्लुत्य जीव एकस्तदन्तरं लभत एवमाद्या हि।  
जैनानां ताः सकला नाऽऽदर्तव्या यतश्चनिर्मूलाः॥३४॥**

**श्रुतिविप्रतिषेधाश्चेत्यत एतासु ह्यनादरो युक्तः।  
प्रश्नप्रतिवचनाभ्यां नन्वद्भिः केवलाभिराकलितः॥३५॥**

**रंहति परलोकमिति प्रतीयते कथमिह प्रतिज्ञातम्।  
सर्वैर्हि भूतसूक्ष्मैः सह प्रयातीत्यतस्त्विदं पठति॥३६॥**

***त्र्यात्मकत्वात्तु भूयस्त्वात्॥२॥***

**अत्रत्यश्च तुशब्दो यथोक्तशङ्कानिवर्तनार्थः स्यात्।  
प्रश्ननिरूपणवाक्यप्रदर्शितास्त्रिस्वरूपका ह्यापः॥३७॥**

**यस्मात्त्रिवृतमिति श्रुतिरिह तिस्रस्तास्त्रिवृत्कृता ब्रूते।  
तासाभारम्भकतासिद्धावितरद्वयस्य सा सिद्धा॥३८॥**

**तेजोबन्नानामिह यस्मात्कार्यं च दृश्यते देहे।  
तस्माद्देहस्त्र्यात्मक एष पुनस्त्र्यात्मकस्त्रिधातुत्वात्॥३९॥**

**यस्माच्च वातपित्तश्लेष्मभिराकलित एवं देहोऽसौ।  
न च केवलाभिरद्भिर्विनैव भूतान्तराणि चाऽऽरब्धुम्॥४०॥**

**नैव हि शक्यस्तस्मादब्भूयस्त्वापेक्षयेह चाप्शब्दः।  
दृश्यत एव हि यस्मादब्भूयस्त्वं हि सर्वदेहेषु॥४१॥**

**ननु पार्थिवोऽपि धातुर्भूयिष्ठो दृश्यते शरीरेषु।  
मैवमपां बाहुल्यं त्विहेतरस्माद्धि दृश्यते लोके॥४२॥**

**यद्देहबीजभूतं शुक्रं शोणितमिति प्रसिद्धं तत्।  
द्रवबहुलमेव दृष्ट कर्मापि निमित्तकारण यत्स्यात्॥४३॥**

**तदपि च सोमाज्यादिद्रवबहुलद्रव्यसंश्रितं भवति।  
तत्समवेता ह्यापः श्रद्धाशब्दोदिता भवन्त्येताः॥४४॥**

**सह कर्मभिर्द्युसंज्ञे ह्यग्नौ हूयन्त इति च वक्ष्यति हि।  
तस्माद्बाहुल्यमपामप्शब्देनेह देहबीजानाम्॥४५॥**

**युक्तमुपादानं किल सर्वेषामेव भूतसूक्ष्माणाम्।  
यच्चेह भूतसूक्ष्मैः सहगमनं तस्य तदपि निरवद्यम्॥४६॥**

***प्राणगतेश्च॥३॥***

**देहान्तरसंपत्तौप्राणानामपि गतिः श्रुता ह्येवम्।  
इह च समुत्क्रामन्तं प्राणोऽनूत्क्रामतीति वाक्येन॥४७॥**

**सा हि गतिः प्राणानां नैवाऽऽश्रयमन्तरेण संभवति।  
अत इह तद्गत्यर्थं तदाश्रयाणामपीह सा वाच्या॥४८॥**

**न प्राणानां दृष्टा निराश्रयाणां क्वचिद्गतिस्तस्मात्।  
भूतान्तरसहितानामपामपि गतिस्त्ववश्यमिह वाच्या॥४९॥**

***अग्न्यादिगतिश्रुतेरिति चेन्न भाक्तत्वात्॥४॥***

**ननु देहान्तरयोगे नैव प्राणाः सहैव जीवेन।  
गच्छन्त्यग्न्यादिगतिश्रुतेस्तथेयं श्रुतिः प्रदर्शयति॥५०॥**

**देहावसानसमये प्राणा वागादयो हि गच्छन्ति।  
अग्न्यादीन्देवानिति यत्रास्येति श्रुतिर्हि दर्शयति॥५१॥**

**इति चेद्वागादीनामग्न्यादिगतिश्रुतिर्हि गौणीयम्।  
लोमसु केशेषु च सा न दृश्यते श्रुतिरिहेत्थमुपदिशति॥५२॥**

**लोमानि चौषधीरिति केशाश्चवनस्पतीन्प्रयान्तीति।  
न हि लोमानि च केशा उत्प्लुत्यौषधिवनस्पतीन्यान्ति॥५३॥**

**न च जीवस्य प्राणोपाधित्यागेन गमनमपि युक्तम्।  
देहान्तरे हि भोगो वाऽपि प्राणैर्विनोपपद्येत॥५४॥**

**जीवेन च सह गमनं प्राणानामपि च दृश्यतेऽन्यत्र।  
तस्मादग्न्यादीनां वागाद्युपकारिणां हि देवानाम्॥५५॥**

**उत्क्रमसमये केवलमुपकारनिवृत्तिमात्रमालक्ष्य।  
वागादयः प्रयान्ति ह्यग्न्यादीनिति तु भाक्तमेव स्यात्॥५६॥**

***प्रथमेऽश्रवणादिति चेन्न ता एव ह्युपपत्तेः॥५॥***

**नन्वेतत्कथमापः पञ्चम्यामाहुतौ हि पुरुषाख्याः।  
यस्मादग्नौप्रथमे नैवापां श्रवणमस्ति किंचिदपि॥५७॥**

**आहुत्याधारतया पञ्चाधीतास्त्विहाग्नयो द्युमुखाः।  
तेषां प्रथमे त्वग्नौ तस्मिन्नित्येवमादिकां श्रद्धाम्॥५८॥**

**होम्यद्रव्यतया हि श्रुतिः प्रदर्शयति तेन तद्युक्तम्।  
पर्जन्यादिषु सोमप्रभृतीनां होमकरणभूतानाम्॥५९॥**

**द्रवबाहुल्येनापां होम्यद्रव्यत्वमुचितमेव स्यात्।  
प्रथमे त्वग्नो श्रद्धा श्रुतां परित्यज्य चाश्रुता आपः॥६०॥**

**कथमिह होतव्याः स्युः पञ्चम्यामित्ययुक्तमिति चेन्न।  
यस्मात्प्रथमेऽप्यग्नौ ता एवाऽऽपो भवन्ति होतव्याः॥६१॥**

**श्रद्धाशब्देनापि च ता एवाऽऽपो विवक्षिताः स्युरिह।  
एवं चेदेवं स्यात्तदादिमध्यावसानसंबन्धात्॥६२॥**

**एकं वाक्यमनाकुलमुपपद्यत इतरथाऽऽहुतावस्याम्।  
पञ्चम्यामेवापां पुरुषवचस्त्वप्रकार इह पृष्ठे॥६३॥**

**प्रतिवचनावसरे हि प्रथमेऽग्नौप्रथममाहुतिस्थाने।  
अनपो हौम्यद्रव्यं श्रद्धानामावतारयेत्तर्हि॥६४॥**

**नात्रैकवाक्यता स्यात्प्रश्नप्रतिबचनवैपरीत्येन।  
उपसंहारोऽपीति त्वित्याद्या चैकवाक्यतां वक्ति॥६५॥**

**लक्ष्यत एवाब्बहुलं श्रद्धाकार्यं च सोमवृष्ट्यादि।  
कार्यानुरूपमेव \[च\] लोके दृष्टं हि कारणं सकलम्॥६६॥**

**मनसो जीवस्यायं श्रद्धाख्यः प्रत्ययोऽत्र धर्मः सन्।  
पश्वादिभ्यो हृदयानीवाय धर्मिणो निकृष्य कथम्॥६७॥**

**होतुमुपादेयः स्याच्छ्रद्धाशब्दा इहाऽऽप एवातः।  
श्रद्धाशब्दश्चाप्सु श्रद्धा वा आप एवमादिषु च॥६८॥**

**वाक्येषु वैदिकेष्वपि दृष्टस्तस्मात्तनुत्वयोगेन।  
श्रद्धासमानरूपाः श्रद्धाशब्दा इहाऽऽप एव स्युः॥६९॥**

**अथवा श्रद्धाशब्दः श्रद्धासवलितकर्मसमवायात्।  
श्रद्धाहेतुत्वाद्वा श्रद्धाशब्दोऽयमप्सु युक्तः स्यात्॥७०॥**

**आपो हास्मै श्रद्धा इत्याद्या हि श्रुतिः प्रदर्शयति।  
श्रद्धाहेतुत्वेन श्रद्धाशब्दोपपत्तिमप्सु यतः॥७१॥**

***अश्रुतत्वादिति चेन्नेष्टादिकारिणां प्रतीतेः॥६॥***

**प्रश्नप्रतिवचनाभ्यामापः श्रद्धादिभावमापन्नाः।**  
**प्रतिपद्येरन्पुरुषाकारं ताश्चाऽऽहुतौ हि पञ्चम्याम्॥७२॥**

**ताभिस्तु संपरिष्वक्ता जीवाश्चेह नैव रंहेयुः।**  
**न हि जीवानां कश्चिच्छ्रावयिताऽपामिवेह शब्दोऽस्ति॥७३॥**

**तस्मादयुक्तमेव ह्यद्भिः परिवेष्टितस्य गमनमिदम्।  
इतिचेत्प्रतीयते तद्रंहणमिष्टादिकारिणामत्र॥७४॥**

**अथ य इमे ग्राम इति श्रुतिरिह धूमादिवर्त्मनैतेषाम्।  
इष्टादिकारिणां गतिमपि चन्द्रप्राप्तिमत्र दर्शयति॥७५॥**

**यात्याकाशाच्चन्द्रं चन्द्रमसो भवति सोमराज इति।  
एवमिहापि हि तस्मिन्नित्यादावेतदेव निर्दिष्टम्॥७६॥**

**तस्मिन्नग्नौ देवाः श्रद्धां जुह्वति तदाहुतेरेषः।  
सोमो राजा भवतीत्यत्र श्रुतिवचनसाम्यतो लब्धम्॥७७॥**

**तेषां च कर्मसाधनभूता एते हि दधिपयःप्रमुखाः।  
द्रवभूयस्त्वादापः प्रत्यक्षेणैव ता हि दृश्यन्ते॥७८॥**

**आहवनीये च हुताः सूक्ष्मास्तानाश्रयन्ति यजमानान्।  
तेषां शरीरमपि खल्वन्तेऽग्नावृत्विजोऽत्र जुह्वति हि॥७९॥**

**आपश्चाऽऽहुतिमय्यः सूक्ष्माश्चेष्टादिकारिणो जीवान्।  
परिवेष्ट्यामुं लोकं फलदानाय च नयन्ति ता इति हि॥८०॥**

**अग्नौ देवा श्रद्धामित्याद्येन प्रतीयते ह्येवम्।  
श्रुत्यन्तरेऽग्निहोत्रप्रकरणपठितेन वाक्यशेषेण॥८१॥**

**फलजननायाऽऽहुत्योर्लोकान्तरगमनमभिहितं भवति।  
जनकेन याज्ञवल्क्यं प्रति षट्प्रश्नाः प्रदर्शितास्तत्र॥८२॥**

**पुरुषस्योत्क्रामत इह ते एते आहुती हुते भवतः।  
यश्चान्तरिक्षलोकस्तद्द्वारा ते दिवं हि गच्छन्त्यौ॥८३॥**

**दिवमेवाऽऽहवनीयप्रतिष्ठयोपेतमातनुत एते।  
ते हि दिवं तर्पयतस्त्वावर्तेते ततो हि पुनरपि च॥८४॥**

**ते च पृथिव्यां पुरुषेयोषिति च हुते हि पुरुषरूपेण।  
उपतिष्ठत इत्येतत्कर्मिषु सर्वत्र दर्शयित्वैव॥८५॥**

**त्वमनुत्क्रान्तिं न गतिं न च प्रतिष्ठां नतृप्तिमपि चैवम्।  
न च पुनरावृत्तिं वा न च लोकं प्रत्युपस्थितं वेत्थ॥८६॥**

**इति षट्प्रश्नैर्विवृते न हि पुनरावृत्तिवर्जितः पन्थाः।  
तस्मादद्भिश्चाऽऽहुतिमयीभिरेवैष संपरिष्वक्तः॥८७॥**

**रंहति परलोकमसौ फलभोगायेति युज्यते तदिदम्।  
इष्टादिकारिणां ननु फलोपभोगाय रंहणं यदिह॥८८॥**

**धूमादिवर्त्मनोक्तं तदयुक्तमिव प्रतीयते यस्मात्।  
इष्टादिकारिणां किल शशधरमण्डलमुपागतानां हि॥८९॥**

**तद्देवानामन्नं तं देवा एवमादिका तेषाम्।  
श्रुतिरन्नतां हि कथयति कथमेतेषां फलोपभोगः स्यात्॥९०॥**

**ते चन्द्रं प्राप्यान्नं भवन्ति तानेवमादिकाऽप्यपरा।  
श्रुतिरिममर्थं ब्रूते कथमिह तेषां स्वकर्मफलभोगः॥९१॥**

**तस्माद्व्याघ्रादिभिरिव देवैः सर्वत्र भक्ष्यमाणानाम्।  
उपभोगाशंसनमिह कथमिति शङ्कां निराकरोत्यधुना॥९२॥**

***भाक्तं वाऽनात्मवित्त्वात्तथाहि दर्शयति॥७॥***

**अत्र च वाशब्दोऽसौ यथोक्तशङ्कानिरासफलकः स्यात्।  
एतेषामन्नत्वं न हि मुख्यं किंतु भाक्तमेव स्यात्॥९३॥**

**मुख्ये किलान्नभावे विधिवाक्यं स्वर्गकामपरमखिलम्।  
असमञ्जसमुपभोगो यदि तेषां चन्द्रमण्डले न स्यात्॥९४॥**

**अधिकारिणः किमर्थं कर्म यदायासबहुलमिह कुर्युः।  
लोके किलान्नशब्दोऽनन्नेऽप्युपचर्यमाण इह दृष्टः॥९५॥**

**राज्ञां यथा विशोऽन्नं विशामिहान्नं यथा हि पशव इति।  
तस्मादिष्टतमस्त्रीपुत्रादिभिरिव गुणत्वमुपयातैः॥९६॥**

**इष्टादिकारिभिर्यत्सुखविहरणमेतदेव देवानाम्।  
भक्षणमभिमतमेतन्न चर्वणं नापि निगरणं वाऽपि॥९७॥**

**श्रुतिरिह न ह वै देवा इत्याद्याऽप्येवमेव दर्शयति।  
नाश्नन्ति नैव देवाः पिबन्ति दृष्ट्वाऽमृतं हि तृप्यन्ति॥९८॥**

**इति तेषां देवानां वारयति हि चर्वणादिकं सकलम्।  
इष्टादिकारिणां पुनरुपभोगोऽयं हि भवति युक्ततमः॥९९॥**

**राजोपजीविनामिह जगति यथैवैष परिजनानां स्यात्।  
युक्तो ह्यनात्मवित्त्वात्तेषां देवोपभोग्यभावोऽसौ॥१००॥**

**अथ योऽन्यामित्येषा श्रुतिरपि देवोपभोग्यतां ब्रूते।  
स च न हि वेद यथाऽसौ पशुरेवं स खलु देवतानां स्यात्॥१०१॥**

**स हि यस्मिन्नपि लोके कर्मभिरिष्टादिभिश्चदेवादीन्।  
परितोषयन्हि पशुवद्देवानामुपकरोति चाविरतम्॥१०२॥**

**एवममुष्मिल्ँलोके फलं तदादिष्टमेव भुञ्जानः।  
पशुवदसौ देवानामुपकुरुत इतीह गम्यते हि ततः॥१०३॥**

**अर्थान्तरपरमपि खल्वनात्मवित्त्वादितीह यच्चोक्तम्।  
इष्टादिकारिणः खल्वनात्मविद एव केवलं ते स्युः॥१०४॥**

**यस्मात्समुच्चयानुष्ठानविहीना हि कर्ममात्रपराः।  
तस्माद्गुणवादेन हि तेषामन्नत्वमत्र निर्दिष्टम्॥१०५॥**

**पञ्चाग्निविद्यया खलु विधुरास्तस्मादनात्मविद एते।  
दर्शयति कर्मभोगं स सोमलोके विभूतिमनुभूय॥१०६॥**

**पुनरावर्तत इति हि श्रुतिरेषा चन्द्रमण्डले तेषाम्।  
श्रुत्यन्तरमथ ये शतमित्यादिकमेवमेव दर्शयति॥१०७॥**

**इष्टादिकारिणामिह भाक्तत्वादन्नभाववचनस्य।  
रंहति फलोपभुक्त्यै संपरिष्यक्त इति हि युक्तमिदम्॥१०८॥**

***कृतात्ययेऽनुशयवान्दृष्टस्मृतिभ्यां यथेतमनेवं च॥८॥***

**धूमादिवर्त्मना किल शशधरमण्डलमुपागतानां हि।  
इष्टादिकारिणामिह तत्रैव च भुक्तसकलभोगानाम्॥१०९॥**

**प्रत्यवरोहस्तस्मिन्यावत्संपातमित्यनेनोक्तः।  
येनाध्वना गतास्ते पुनस्तमध्वानमनु निवर्तन्ते॥११०॥**

**यदि रमणीयाचरणा रमणीयां योनिमेव ते यान्ति।  
यदि चेत्कपूयचरणाः कपूययोनिं प्रयान्ति हीत्युक्तम्॥१११॥**

**ते किं निरनुशया वा सानुशया वा ततोऽवरोहन्ति।  
इति शङ्कायां प्राप्तं निरनुशया एव केवलं त इति॥११२॥**

**यावत्संपातमुषित्वेति विशेषणमपीह निर्दिष्टम्।  
येनैव संपतत्ययमस्माल्लोकादसौ हि संपातः॥११३॥**

**स च कर्मानुशयः स्याद्यावत्संपातमित्यनेनोक्तः।  
कृत्स्नस्य कर्मणो हि प्रतीयते भुक्तता हि तत्रैव॥११४॥**

**श्रुत्यन्तरेण तेषां यदेत्यनेन प्रतीयते ह्येवम्।  
नन्विह यावदमुष्मिल्ँलोके कर्मोपभोगयोग्यं स्यात्॥११५॥**

**तावत्युपभुक्त इति श्रुत्यर्थश्चेह कल्प्यतामिति चेत्।  
यावत्पदसंकोचोऽप्यनुचित इह कल्पनीय एव स्यात्॥११६॥**

**यत्किंचेह करोत्ययमित्यादिश्रुतिभिरपि विरोधः स्यात्।  
अपि चानारब्धफलं यत्कर्माभिव्यनक्ति कृत्स्नं तत्॥११७॥**

**प्रायणमेतस्मात्प्रागारब्धफलेन कर्मणा तस्य।  
प्रतिबन्धादेव स्यादनभिव्यक्तिरिति तद्वियोगे तु॥११८॥**

**सामग्रया अविशेषाद्यदिदं प्रायणमिहोपपन्नं तत्।  
यावदनारब्धफलं तावदभिव्यञ्जकं भवत्येव॥११९॥**

**साधारणे निमित्ते नैमित्तिकमपि च तादृशं दृष्टम्।  
घटपटयोरुपलब्धौ न तारतम्यं हि दीपसांनिध्ये॥१२०॥**

**तस्मान्निरनुशयास्ते ह्यवरोहन्तीति पक्षमपनुदति।  
येनैव कर्मणा ते शशिमण्डलमुपगता हि भोगाय॥१२१॥**

**उपभोगेन क्षपिते तस्मिंस्तेषां यदम्मयं गात्रम्।  
उपभोगायाऽऽरब्धं तद्ध्युपभोगक्षये हि संनद्धे॥१२२॥**

**शोकाग्निज्वालाभिः प्रतीयते सवितृकिरणसंपर्कात्।  
हिमकरकादिरिवेदं तत इष्टादेः कृतस्य सर्वस्य॥१२३॥**

**कर्मण उपभोगेन क्षये समुत्पन्न एवं सानुशयाः।  
अपरोहन्त्येत इति श्रुतिस्मृतिभ्यां प्रतीयते तदिदम्॥१२४॥**

**तद्य इहेति श्रुतिरिह तमेतमर्थं हि सकलमुपदिशति।  
ये रमणीयाचरणास्ते चावश्यं प्रयान्ति रमणीयाम्॥१२५॥**

**ब्राह्मणयोनिं वा ते क्षत्त्रिययोनिं च वैश्ययोनिं वा।  
ये हि कपूयाचरणास्ते हि कपूयामवश्यमुपयान्ति॥१२६॥**

**सूकरयोनिं वा ते श्वयोनिमथवाऽन्त्यजातियोनिं वा।  
अत्रत्यचरणशब्देनानुशयः सूच्यते न चान्यदिह॥१२७॥**

**दृष्टो हि जन्मनैव प्राणिषु सर्वेषु चोपभोगोऽयम्।  
प्रविभज्यमान एव ह्यनुशयसद्भावमेष सूचयति॥१२८॥**

**वर्णा इत्याद्यापि स्मृतिरिममेव प्रदर्शयत्यर्थम्।  
ननु योऽसावनुशय इह सूत्रोक्तः स खलु किंविधोऽयमिति॥१२९॥**

**स्वर्गार्थकर्मणोऽयं भुक्तफलस्यावशेष एव स्यात्।  
भाण्डानुसारितैलवदयमिति केचित्तु वर्णयन्तीह॥१३०॥**

**भुक्तफलकर्मशेषावस्थानं ननु न युक्तमिह भाति।  
यद्यच्च कर्म लोके तत्सकलं भोगनाश्यमिति चेन्न॥१३१॥**

**सर्वात्मनां हि कर्मण इह मुक्तफलत्वमनुपपन्नं स्यात्।  
इष्टादिकर्मफलमिह यद्यपि भोक्तु हि चन्द्रमारूढाः॥१३२॥**

**सत्यं तथाऽपि चाल्पावशेषमात्रं न शक्यते स्थातुम्।  
इह सेवको हि कश्चित्समग्रसेवोपकरणसंपन्नः॥१३३॥**

**राजकुलमनुसृतोऽसौ चिरप्रवासाच्चिरप्रसादाच्च।  
अपगतबहूपकरणः कतिपयसेवोपकरणमात्रेण॥१३४॥**

**राजकुले हि स्थातुं यथा न शक्नोति तद्वदेवायम्।  
अनुशयमात्रेण पुनः शक्नोति न चन्द्रमण्डले स्थातुम्॥१३५॥**

**इति पक्षोहि न युक्तो यस्मादिष्टादिकं हि यत्कर्म।  
भवति हि तत्स्वर्गार्थं भोक्तृफलं तत्र तस्य भवति कथम्॥१३६॥**

**लेशानुवृत्तिरेषा स्वर्गादन्यत्र फलमसौ जनयेत्।  
शब्दप्रमाणकानां न चेदृशी कल्पनाऽपि युक्ततमा॥१३७॥**

**दृष्टा हि तैलमाण्डे तल्लेशस्यानुवृत्तिरिह लोके।  
सेवोपकरणलेशानुवृत्तिरपि सेवकस्य दृष्टैव॥१३८॥**

**लेशानुवृतिरेषा न स्वर्गार्थस्य कर्मणो दृष्टा।  
स्वर्गफलशास्त्रबाधान्नाप्येषा कल्पनाऽपि युक्ततमा॥१३९॥**

**स्वर्गफलस्येष्टादेर्लेशस्तस्मान्न चानुशय एषः।  
यदि तस्य लेश एव ह्यनुशय इति कल्प्यते तदा चायम्॥१४०॥**

**रमणीय एक एव स्यादनुशय इह च नैव विपरीतः।  
अनुशयसद्भावपरा तद्य इहेत्यादिका श्रुतिश्चेह॥१४१॥**

**अनुशयमुभयविधं किल रमणीयकपूयभेदतो ब्रूते।  
तस्मात्तत्राऽमुष्मिककर्मफले निरवशेषमुपभुक्ते॥१४२॥**

**यच्चेदमैहिकफलं कर्मान्तरजातमनुशयस्तत्स्यात्।  
तद्वन्तस्ते स्वर्गादवरोहन्तीति युक्तमेवोक्तम्॥१४३॥**

**सर्वस्येह कृतस्य च कर्मण उपभोगतोऽन्तमासाद्य।  
निरनुशया एवैते ह्यवरोहन्तीति यच्च पूर्वोक्तम्॥१४४॥**

**यत्किंचेतिश्रुतिबलमालम्ब्य तदुत्तरं हि भवतीदम्।  
आमुष्मिकफलमिह कृतमपि यच्चाऽऽरब्धभोगमपि कर्म॥१४५॥**

**उपभोगेन च सकलं तत्क्षपयित्वेति गम्यते हि ततः।  
यच्चानारब्धफलं कर्म प्राक्प्रायणान्न तमि(दि)दम्॥१४६॥**

**प्रायणमित्यनुशयसद्भावश्रुत्यैव परिहृतं तदपि।**  
**यच्चानारब्धफलं कृत्स्नमभिव्यज्यते हि तस्येह॥१४७॥**

**वृत्तिप्रतिबन्धः स्यादारब्धफलेन कर्मणा तस्य।  
युगपदनारब्धफलं कृत्स्नमभिव्यज्यते हि तदुपशमे॥१४८॥**

**इति तत्पूर्वं कथितं तदपि च निर्युक्तिकं हि निर्मूलम्।  
प्राक्प्रायणाद्यथैव ह्यारब्धफलेन कर्मणाऽन्यस्य॥१४९॥**

**प्रतिबद्धस्य हि युगपन्न वृत्तिलाभस्तथैव चेहापि।  
कर्मानेकविधं तद्विरुद्धफलमपि च दृश्यते शास्त्रे॥१५०॥**

**तस्य च सर्वस्यैव हि युगपदभिव्यक्तिरनुपपन्नैव।  
प्रबलेन दुर्बलस्य प्रतिबद्धस्य च न वृत्तिरिह दृष्टा॥१५१॥**

**तस्मात्प्रायणसमये कस्यचिदेव हि भवेदभिव्यक्तिः।  
जात्यन्तरोपभोग्यं कर्मानारब्धफलमनेकं च॥१५२॥**

**एकस्मिन्प्रायण इह युगपदभिव्यज्यते कथं वा तत्।  
यस्मात्सकलं कर्म प्रतिनियतफलं हि दृश्यते शास्त्रे॥१५३॥**

**नापि प्रायणसमये कस्यचिदिह कर्मणो ह्यभिव्यक्तिः।  
कस्यचिदुच्छेदः स्यादिति किल वक्तुं न शक्यते यस्मात्॥१५४॥**

**सकलमपि कर्म भवति ह्यैकान्तिकमतो न किंचिदिदम्।  
प्रायश्चित्तादिकमिह विना कथं कर्मणां समुच्छेदः॥१५५॥**

**इह च विरुद्धफलेन प्रतिबद्धस्यास्य चिरमवस्थानम्।  
कर्मण इह दर्शयति स्मृतिरेषा खलु कदाचिदित्याद्या॥१५६॥**

**यदि च प्रायणसमये कृत्स्नमनारब्धफलमिदं कर्म।  
युगपदभिव्यक्तं सत्तच्चैकां जातिमारभेत ततः॥१५७॥**

**नारकतिर्यग्योनिषु देवमनुष्यादियोनिभेदेषु।  
अधिकारासंपत्ताविहोत्तरा जातिरुद्भवेच्च कथम्॥१५८॥**

**ब्रह्महननादिकर्मण एकस्यानेकजन्महेतुत्वम्।  
स्मृतिवाक्यदर्शितं यत्तदेतदखिलं विरुद्धमेव स्यात्॥१५९॥**

**दृष्टफलं कारीरिप्रभृति प्रायणमभिव्यनक्ति कथम्।  
दीपोपन्यासोऽपि हि कर्मबलत एव परिहार्यः॥१६०॥**

**इह दीपसंनिधाने स्थूलमभिव्यज्यते न सूक्ष्ममपि।  
प्राप्तावसरे कर्मणि कृत्स्ने प्रायणमभिव्यनक्त्येवम्॥१६१॥**

**कर्म यदेतद्बलवत्तदेव नैवेह दुर्बलं किमपि।  
तस्मादशेषकर्माभिव्यक्तिकथा प्रमाणपरिभूता॥१६२॥**

**यदि भवति कर्मशेषस्तदा कथं मोक्ष इति वृथा प्रश्नः।  
ब्रह्मात्मदर्शने सत्यशेषकर्मक्षयः श्रुतो यस्मात्॥१६३॥**

**तस्मादनुशयवन्तस्ततोऽवरोहन्ति सोमलोकगताः।  
ते च यथेतमनेवं ह्यवरोहन्तस्ततोऽवरोहन्ति॥१६४॥**

**अवरोहे पितृयाणे धूमाकाशश्रुतेर्यथेतमिति।  
अभ्राद्युपसंख्यानाद्रात्र्यादेरकथनादनेवमिति॥१६५॥**

**चरणादिति चेन्नोपलक्षणार्थेति कार्ष्णाजिनिः॥९॥**

**नन्वनुशयसद्भावप्रदर्शनाय श्रुतिः पुरा कथिता।  
सा खलु चरणाद्योन्यापत्तिं दर्शयति न हि तथाऽनुशयात्॥१६६॥**

**चरणं चारित्रमिति ह्याचारः शीलमिति च पर्यायाः।  
भूतेषु कर्मणा वा मनसा वाचाऽपि सततमद्रोहः॥१६७॥**

**तदनुग्रहस्तथैव ज्ञानं शीलमिति वर्णयन्ति बुधाः।  
भुक्तफलादतिरिक्तं कर्मानुशयं हि वर्णयन्त्यार्याः॥१६८॥**

**व्यपदिशति कर्मचरणे भेदेन श्रुतिरियं यथेत्याद्या।  
यान्यनवद्यानीति श्रुतिरन्याऽप्येवमेव दर्शयति॥१६९॥**

**चरणाद्योन्यापत्तौ कथमनुशयसिद्धिरित्यतो ब्रूते।  
कार्ष्णाजिनिराचार्यः श्रुतिरेषा तदुपलक्षणार्थेति॥१७०॥**

***आनर्थक्यमिति चेन्न तदपेक्षत्वात्॥१०॥***

**स्यादेतत्कस्मादिह पुनरत्रत्येन चरणशब्देन।  
श्रौतं विहाय शीलं लाक्षणिकोऽसौ हि गृह्यतेऽनुशयः॥१७१॥**

**शीलस्यैव शुभाशुभयोन्यापत्तिः फलं भवेदत्र।  
अभ्युपगन्तव्यं किल शीलस्यावश्यमेव किंचिदिह॥१७२॥**

**नो चेदानर्थक्यं शीलस्य स्यादिहेति चेन्मैवम्।  
इष्टादिकर्म यस्माच्चरणापेक्षं हि वीर्यवद्दृष्टम्॥१७३॥**

**नाप्याचारविहीनः कर्मणि कुत्रापि दृश्यतेऽधिकृतः।  
स्मृतिराचारविहीनं न पुनन्तीत्येवमादिकाऽप्येवम्॥१७४॥**

**आचारविरहितस्य हि कर्मानधिकारमेव दर्शयति।  
इष्टादिकर्मजाते त्वारभमाणे फलं हि विधिदृष्टम्॥१७५॥**

**आचारस्तदपेक्षस्तत्रैव च कंचिदतिशयं जनयेत।  
सर्वार्थकारि कर्म श्रुतिस्मृतिभ्योऽवगम्यते यस्मात्॥१७६॥**

**तस्मादनुशयभूतं तदेव शीलोपलक्षितं कर्म।  
योन्यापत्तौ कारणमिति कार्ष्णाजिनिमतं हि युक्ततमम्॥१७७॥**

**कर्मणि संभवति च सति योन्यापत्तिर्न शीलतो युक्ता।  
पद्भ्यां पलायिता किल जानुभ्यां रहितुं हि नोत्सहते॥१७८॥**

***सुकृतदुष्कृते एवेति तु बादरिः॥११॥***

**इह सुकृतदुष्कृते द्वे प्रत्याय्येते हि चरणशब्देन।  
इति बादरिराचार्यो मन्यत एवं हि चरणशब्दार्थम्॥१७९॥**

**चरणं हि कर्म यस्मादविशेषेणैव कर्ममात्रे च।  
चरतिः प्रयुज्यमानः सर्वत्रैवेह दृश्यते लोके॥१८०॥**

**योऽसौ हि नियतवृत्त्या करोति चेष्टादिलक्षणं कर्म।  
धर्मं चरति महात्मेत्येवं त लौकिका वदन्ति ततः॥१८१॥**

**भेदव्यपदेशोऽयं ब्राह्मणतापसनयेन नेतव्यः।  
इह निर्मलकर्माणो निन्दितकर्माण एवं निर्दिष्टाः॥१८२॥**

***अनिष्टादिकारिणामपि च श्रुतम्॥१२॥***

**इष्टादिकारिणो ये ते चन्द्रमसं प्रयान्ति हीत्युक्तम्।  
संप्रति पुनरत्रैव हि ये चानिष्टादिकारिणस्तेऽपि॥१८३॥**

**चन्द्रमसं गच्छन्त्युत नैव हि गच्छन्ति त इति चिन्तेयम्।  
गच्छन्ति चन्द्रमण्डलमेतेऽपीत्येतदत्र युक्तं स्यात्॥१८४॥**

**कौषीतकिनो यस्माद्येवै के चेत्यनेन वाक्येन।  
प्रयतां सर्वेषामपि चन्द्रप्राप्तिं हि वर्णयन्त्येते॥१८५॥**

**तत्प्राप्तिमन्तरेण च देहारम्भोऽपि दुर्लभोऽन्येषाम्।  
आहुतिसंख्यानियमादपि चन्द्रप्राप्तिरत्र युक्ततमा॥१८६॥**

**इष्टादिकारिणामपि नन्वितरेषां समानमार्गत्वम्।  
कथमिति चेदितरेषां न हि भोगश्चन्द्रमण्डले भवति॥१८७॥**

***संयमने त्वनुभूयेतरेषामारोहावरोहौ तद्गतिदर्शनात्॥१३॥***

**एतत्पक्षं निरसितुमेष तुशब्दो हि सूत्रनिर्दिष्टः।  
चन्द्रमसं गच्छन्ति हि सर्वेऽपीत्येतदनुपपन्नं हि॥१८८॥**

**चन्द्रारोहणमेतद्भोगायैव हि न निष्फलं भवति।  
नापि प्रत्यवरोहायैव तदारोहणं हि युक्तमिह॥१८९॥**

**आरोहति किल वृक्ष पुष्पफलादेः परिग्रहाय नरः।  
नापि च निष्फलमेव हि न चापि पतनाय वृक्षमारोहेत्॥१९०॥**

**चन्द्रमसि भोगवार्ता नैवानिष्टादिकारिणामस्ति।  
तस्मादिष्टादिकरा एवाऽऽरोहन्ति चन्द्रमितरे तु॥१९१॥**

**यमनिलयमाशु गत्वा दुश्चरितफलं च सम्यगनुभूय।  
पुनरेवेमं लोकं प्रत्यवरोहन्त्यनिष्टकर्मकृतः॥१९२॥**

**तेषामेवभूतावेवाऽऽरोहावरोहसंज्ञौ स्तः।  
अत्रानिष्टादिकृतां प्रयतां यमवश्यतां गतिं यामीम्॥१९३॥**

**श्रुतिरिह न सांपरायः प्रतिभातीत्येवमादिका ब्रूते।  
श्रुतिरन्या वैवस्वतमित्याद्याऽप्येवमेव दर्शयति॥१९४॥**

***स्मरन्ति च॥१४॥***

**अपि च मनुव्यासाद्या ये खलु शिष्टाः पुरे हि संयमने।  
ते च स्मरन्ति दुष्कृतकर्मविपाकं चिरं यमायत्तम्॥१९५॥**

***अपि च सप्त॥१५॥***

**अपि चेह सप्त नरका दुष्कृतफलभोगभूमयो ह्येते।  
गच्छन्ति ताननिष्टादिकृतश्चद्रं कथं हि गच्छेयुः॥१९६॥**

**ननु दुरितकारिणस्ते यमनियमितयातना भवन्तीति।  
नैतद्यस्मादन्ये स्मर्यन्ते तत्र चित्रगुप्ताद्याः॥१९७॥**

***तत्रापि च तद्व्यापारादविरोधः॥१६॥***

**तेष्वपि च सप्तनरकेष्वस्याधिष्ठा कृता यमस्यैव।  
अन्ये यमप्रयुक्ताधिष्ठातारो न हि स्वतन्त्रास्ते॥१९८॥**

***विद्याकर्मणोरिति तु प्रकृतत्वात्॥१७॥***

**पञ्चाग्निगोचरायां विद्यायामेष दृश्यते प्रश्नः।  
वेत्थ\[यथाऽ\]साविति किल तस्य प्रति\[व\]चस(न)समय इदमुक्तम्॥१९९॥**

**ये चैतयोः पथोर्यद्यन्यतरेणापि साधनेन युताः।  
ते जननमरणसंततिसंकलितानि हि भवन्ति भूतानि॥२००॥**

**तत्रैकयोः पथोरिति विद्याकर्मप्रदर्शनार्थमिदम्।  
देवपितृयाणयोस्ते प्रतिपत्तौमुख्यसाधने प्रकृते॥२०१॥**

**विद्या हि तद्य इत्थं विदुरिति गदिता तयोर्हि गन्तव्यः।  
सोऽयं हि देवयानः पन्था एवात्र दर्शितो भवति॥२०२॥**

**कर्म त्विष्टापूर्ते दत्तमिति निरूपितं हि तेनायम्।  
प्रतिपत्तव्यः पन्थाः पितृयाण इति प्रदर्शितो भवति॥२०३॥**

**तत्प्रकरण एवैतच्छ्रुतं किलाथैतयोः पथोरिति च।  
ये विद्यासाधनतोन देवयानेन कर्मणाऽपि च ये॥२०४॥**

**पितृयाणेऽधिकृताः स्युस्तेषा पन्थास्तृतीय एवासौ।  
क्षुद्रतरजन्तुलक्षण इति दर्शयति श्रुतिर्हि तानीति॥२०५॥**

**तस्मादपि चानिष्टादिकारिभिश्चन्द्रमा न लभ्येत।  
ननु तेऽपि चन्द्रमण्डलमारुह्य ततोऽवरुह्य पुनरपि च॥२०६॥**

**क्षुद्रतरजन्तुभावं प्रतिपत्स्यन्त इति युक्तमिति चेन्न।  
भोगाभावादेषामारोहोऽनर्थकः प्रसज्येत॥२०७॥**

**अपि च प्रयत्सु सर्वेष्वपि चन्द्रं प्राप्नुवत्स्वसौलोकः।  
सर्वैरपि प्रयद्भिः संपूर्येतेत्यतो न युक्तमिदम्॥२०८॥**

**प्रश्नविरुद्धं तदिदं प्रतिवचनं च प्रसज्यते तत्र।  
अवरोहादेवेहासंपूरणमिति तु नेह युक्ततमम्॥२०९॥**

**यस्माच्छ्रुतिस्मृतीयस्थानोक्त्या पूरणं हि दर्शयति।  
तस्माच्चानारोहादेवासंपूरणं हि युक्तमिह॥२१०॥**

**इष्टादिकारिणामप्यवरोहान्याविशिष्टतायां हि।  
इह च तृतीयस्थानप्रतिपादनमेतदफलमेव स्यात्॥२११॥**

**या खल्वशेषगमनाशङ्का शाखान्तरीयवाक्योत्था।  
तामेतामाशङ्कामुन्मूलयितुं तुशब्द इह पठितः॥२१२॥**

**शाखान्तरीयवाक्ये त्वधिकृतविषयो हि सर्वशब्दः स्यात्।  
ये च प्रयान्त्यधिकृता अस्माल्लोकात्त एव चन्द्रमसम्॥२१३॥**

**सर्वे गच्छन्तीति श्रुत्यर्थे न हि विरोधलेशोऽपि।  
देहोद्भवाय चन्द्रारोहणमिति यत्तदत्र परिहरति॥२१४॥**

**न तृतीये तथोपलब्धेः॥१८॥**

**आहुतिसंख्यानियमो न तृतीये भवति देहलाभाय।  
यस्मादिह च तृतीयस्थानप्राप्तिर्विनैव तन्नियमम्॥२१५॥**

**उपलभ्यते हि जायस्वेतिश्रुत्यन्तरस्थवाक्येषु।  
अपि चेहाऽऽहुतिसंख्या कथिता मानुषशरीरहेतुतया॥२१६॥**

**नेतरहेतुतयाऽसौ पुरुषपदस्यास्य मनुजवचनत्वात्।  
अपि चेह पुरुषभावः पञ्चम्यामाहुतावपां कथितः॥२१७॥**

**प्रतिषिध्यते न चेहापञ्चाम्यामाहुतौहि तद्भावः।  
उभयार्थकतायां किल वाक्यस्य द्व्यर्थतादिदोषः स्यात्॥२१८॥**

**आहुतिसंख्या तेषा येष्वारोहावरोहणे भवतः।  
अन्येषां तु विनैव हि सख्यानियमं शरीरमुद्भवति॥२१९॥**

**स्मर्यतेऽपि च लोके॥१९॥**

**धृष्टद्युम्नद्रोणप्रभृतीनां जगति सुप्रसिद्धानाम्।  
सीताप्रभृतीनामप्ययोनिजत्वं हि विश्रुतं लोके॥२२०॥**

**दर्शनाच्च॥२०॥**

**अपि च चतुर्विधभूतग्रामे हि स्वेदजोद्भिदोरेवम्।  
उत्पत्तिरन्तरेण ग्राम्यं धर्मं हि दृश्यते लोके॥२२१॥**

**तत्राऽऽहुतिसंख्याया भवति यथाऽनादरस्तथाऽन्यत्र।  
ननु तेषां खल्वेषां भूतानामेवमादिके मन्त्रे॥२२२॥**

**अण्डजमिह जीवजमित्युद्भिज्जमिति त्रिधैव निर्दिष्टः।  
मूतग्रामः स कथं चतुर्विध इतीह कथितमिति चेन्न॥२२३॥**

**तृतीयशब्दावरोधः संशोकजस्य॥२१॥**

**संशोकजशब्देन स्वेदज एवात्र गृह्यते तत्र।  
इह चोद्भिज्जपदेन श्रुतिवाक्यस्थेन संग्रहो भवति॥२२४॥**

**साशाव्यापत्तिरुपपत्तेः॥२२॥**

**एवं हि पापिनां खल्वेते गत्यागती विचार्यैव।  
इष्टादिकारिणामिह संप्रत्यवरोहलक्षणं ब्रूते॥२२५॥**

**अवरोहलक्षणपरा श्रुतिरत्राथैतमेवमाद्या हि।  
चन्द्रमसो हि निवृत्तास्ते पुनराकाशमेव गच्छन्ति॥२२६॥**

**आकाशादपि वायुं वायुर्भूत्वाऽपि भवति धूमोऽसौ।  
धूमो भूत्वा चाभ्रं ह्यभ्रं भूत्वा हि भवति मेघोऽसौ॥२२७॥**

**मेधो भूत्वा चासौ प्रवर्षतीत्येतमर्थमुपदिशति।  
अवरोहन्तस्त्वेते ह्याकाशादिस्वरूपमुपयान्ति॥२२८॥**

**किंवाऽप्याकाशाद्यैः साम्यं यान्तीति संशये प्राप्ते।  
तत्रैतद्युक्तं स्यादाकाशाद्यात्मतां प्रयान्तीति॥२२९॥**

**श्रुतिरिह मुख्यार्था स्यादेवं चेदन्यथा हि गौणी स्यात्।  
श्रुतिलक्षणयोर्विशये न्याय्या श्रुतिरेव लक्षणा न तथा॥२३०॥**

**धूमो भूत्वेत्यादीन्यवकल्पन्तेऽक्षराणि चेहैव।  
तस्मादाकाशादिस्वरूपतापत्तिरत्र युक्तेति॥२३१॥**

**एवं प्राप्ते ब्रूते यान्त्याकाशादिसाम्यमेवेति।  
चन्द्रमसि भोगफलकं यदम्मयं गात्रमेतदारब्धम्॥२३२॥**

**उपभोगापाये हि प्रविलीनं तद्वियत्समं भवति।  
वायोर्वशमेति ततो धूमादिभिरेव भवति संपृक्तः॥२३३॥**

**इममर्थमेव कथयति यथैवमित्यादिका श्रुतिर्यस्मात्।  
उपपद्यतेऽयमर्थो न ह्यन्यस्यान्यरूपता युक्ता॥२३४॥**

**यदि चेदाकाशादिस्वरूपतापत्तिरिह भवेत्तर्हि।  
वाय्वादिवर्त्मना हि क्रमावरोहोऽपि नोपपद्येत॥२३५॥**

**आकाशस्य विभुत्वात्तेन च तस्येह सततसंयोगात्।  
संयोगलक्षणायां भवति श्रुत्यानुवाद एव स्यात्॥२३६॥**

**तत्सादृश्यादन्यस्तत्सबन्धो हि न घटते तस्मात्।  
यल्लक्षणानुसरणं तदपीह श्रुत्यसंभवे न्याय्यम्॥२३७॥**

**तस्मादाकाशाद्यैः साभाव्यापत्तिरेव तद्भावः।  
साभाव्यं समभावस्तत्खलु सादृश्यमेव नान्यः स्यात्॥२३८॥**

**नातिचिरेण विशेषात्॥२३॥**

**व्रीह्यादिप्रतिपत्तेः प्रागाकाशादिसाम्यसंपत्तौ।  
कि दीर्घं कालमसौ पूर्वसमत्वेन वर्तमानः सन्॥२३९॥**

**उत्तरसमतां गच्छत्युताल्पकालमिति सशयो भवति।  
अत्रानियमो न्याय्यो न चेह किचिन्नियामकं यस्मात्॥२४०॥**

**एवं प्राप्ते पठति हि नातिचिरेणेति सूत्रकारोऽयम्।  
अल्पं ह्यल्पं कालं ते चाऽऽकाशादिसमतया स्थित्वा॥२४१॥**

**भुवमापतन्ति पश्चादेते हि सहैव वर्षधाराभिः।  
इत्येतदेव युक्त यस्माद्व्रीह्यादिभावतः पश्चात्॥२४२॥**

**श्रुतिरेषाऽतो वै खलु दुर्निष्प्रपतरमिति प्रदर्शयति।  
छान्दस्या प्रक्रियया ह्यत्र तकारो हि लुप्त इह भवति॥२४३॥**

**इह दुर्निष्प्रपततरं दुर्निष्क्रमणं स्वरूपमेव स्यात्।  
व्रीह्यादिभावपरतो दुनिःसरणं प्रदर्शयन्ती सा॥२४४॥**

**पूर्वेष्वाकाशादिषु सुखनिष्क्रमणं हि सूचयत्येव।  
सुखदुःखताविशेषो निष्क्रमणस्य हि चिराचिरत्वकृतः॥२४५॥**

**न हि भोगमूलकोऽसौ तस्मिन्नवधौ तनोरनिष्पत्तेः।  
व्रीह्यादिभावतः प्रागचिरेणैवावरोह इह तस्मात्॥२४६॥**

**अन्याधिष्ठिते पूर्ववदभिलापात्॥२४॥**

**तस्मिन्नवरोहे हि प्रवर्षणानन्तरं तु पठितोयम्।  
तइह व्रीहियवा इत्याद्या श्रुतिरत्र संशयोऽयं स्यात्॥२४७॥**

**स्थावरजात्यापन्नास्तत्सुखदुःखानुशयिन एते स्युः।  
अन्यस्वामिकतनुषु हि किंवा संश्लेषमेव यान्तीति॥२४८॥**

**अत्र किलैतद्युक्त स्थावरभावानुशयिन एत इति।  
स्थावरजात्यापत्तौजनेर्हिमुख्यार्थतोपपन्ना स्यात्॥२४९॥**

**उपभोगः किल दृष्टः स्थावरजातावपि श्रुतिस्मृत्योः।  
पशुविशसनादियोगादनिष्टफलता भवेदिहेष्टादेः॥२५०॥**

**तस्मादनुशयिनामिह भवति व्रीह्यादिजन्म मुख्यं हि।  
अनुशयिनां हि यथा वा मुख्य स्याच्छ्वादिजन्म तद्वदिह॥२५१॥**

**इति शङ्कायां ब्रूते ह्यन्यैर्जीवैरधिष्ठितेष्वेषु।  
व्रीह्यादिष्वनुशयिनः संसर्ग केवलं प्रपद्यन्ते॥२५२॥**

**न हि तत्सुखदुःखभुजो यथा ह्ययं वायुधूमभावः स्यात्।  
व्रीह्यादिभाव एवं भवति हि संश्लेषमात्रमेवात्र॥२५३॥**

**यस्माच्च तद्वदेव ह्यभिलाषोऽत्रापि दृश्यते भूयः।  
सकीर्तनं यदेतत्कर्मव्यापारमन्तरेणैव॥२५४॥**

**तद्वद्भावः सोऽयं ह्याकाशादिप्रवर्षणान्तेषु।  
भवति हि तत्र न किंचित्कर्मव्यापारकीर्तनं यस्मात्॥२५५॥**

**कर्मव्यापारोऽयं कपूयचरणा इति प्रदेशेषु।  
संकीर्तितो हि तत्र त्वनुशयिनां मुख्यमेव जन्म स्यात्॥२५६॥**

**अपि यद्यनुशयिनां चेन्मुख्यं व्रीह्यादिजन्म भवति तदा।  
तेष्वेव लूयमानेष्वपि किल तेष्वेव पच्यमानेषु॥२५७॥**

**व्रीह्यादिष्वनुशयिनः प्रवसेयुस्तदभिमानिनोये स्युः।  
यच्चाभिमन्यते किल जीवस्तस्मिन्हि पीड्यमाने तु॥२५८॥**

**प्रवसति स चेत्ततः खल्वनुशयिनामेष नाभिलप्येत।  
इह रेतःसिग्भावो योऽसौ व्रीह्यादिभावतः पश्चात्॥२५९॥**

**तस्मादनुशयिनां तत्सङ्गो व्रीह्यादिभाव इह भवति।  
स्थावरजन्मान्येषामपुण्ययोगेन भवति तच्च किल॥२६०॥**

**उपभोगस्थानं स्यात्तेषामेव हि न चानुशयिनां स्यात्।  
तस्मादनुशयिनस्ते स्थावरभावं न चेह गच्छन्ति॥२६१॥**

**अशुद्धमिति चेन्न शब्दात्॥२५॥**

**पशुविशसनादियोगादाध्वरिकं कर्म चाविशुद्धं स्यात्।  
तस्य त्वनिष्टफलमपि युक्तं व्रीह्यादिजन्म मुख्यमिति २६२॥**

**यच्चैतत्पूर्वोक्तं तदेतदत्र हि निरस्यते सूत्रे।  
नाऽऽध्वरिकं कर्म स्यादशुद्धमेतस्य शास्त्रमूलत्वात्॥२६३॥**

**यस्माद्धर्माद्धर्मावतीन्द्रियावेतयोश्च विज्ञानम्।  
न हि शास्त्रमन्तरेण च कस्यचिदपि किल सुमेधसो भवति॥२६४॥**

**यस्मिन्देशे काले तथा निमित्ते च भवति यो धर्मः।  
भवति स एवाधर्मोयथोक्तदेशादिवैपरीत्येन॥२६५॥**

**न ह्येवंविधयोरिह विज्ञानं शास्त्रमन्तरेण स्यात्।  
हिंसानुग्रहरूपो ज्योतिष्टोमो हि धर्म इत्युक्तः॥२६६॥**

**शास्त्रेणैव हि तस्मात्स कथमधर्म इति शक्यते वक्तुम्।  
ननु च न हिंस्यात्सर्वा भूतानीत्येवमादिकं शास्त्रम्॥२६७॥**

**अवगमयति हिंसामयमधर्म इति भूतगोचरामिति चेत्।  
बाढं तदिदमथापि ह्युत्सर्गो भवति नापवादः स्यात्॥२६८॥**

**अग्नीषोमीयं पशुमित्याद्यं भवति चापवादो हि।  
अपवादशास्त्रविषयं हित्वा ह्युत्सर्गशास्त्रमखिलमपि॥२६९॥**

**अवगमयति किल पुरुषं प्रवर्तयति तद्वदेव नान्यत्र।  
न हि भिन्नविषययोरिह विरोधशङ्का प्रवर्तते शास्त्रे॥२७०॥**

**तस्मादिदमाध्वरिकं कर्म विशुद्धं हि शिष्टजनसेव्यम्।  
शास्त्रैरनिन्द्यमानं स्थावरभावो न तस्य फलमुचितम्॥२७१॥**

**व्रीह्यादिजन्म यदिदं तत्किल न श्वादिजन्मवद्भवति।  
इह किल कपूयचरणानधिकृत्य श्वादिजन्म निर्दिष्टम्॥२७२॥**

**नैवमिह किंचिदपि वाकर्म परामर्शलिङ्गमुपलब्धम्।  
तस्माद्व्रीह्यादिष्वनुशयिना संश्लेषमात्रमेव स्यात्॥२७३॥**

**रेतःसिग्योगोऽथ॥२६॥**

**व्रीह्यादिभाव इह किल तत्संश्लेषो न चान्यदिह भवति।  
यस्मात्ततोऽनुशयिनां रेतःसिग्भाव एष आम्नातः॥२७४॥**

**यो ह्यन्नमत्ति रेतः सिञ्चति तद्भूय एव भवतीति।  
रेतःसिग्भावोऽसौ मुख्यो नैवेह तस्य संभवति॥२७५॥**

**स च रेतःसिग्भवति हि चिरजातः प्राप्तयौवनो योऽसौ।  
कथमद्यमानभक्तानुगतोऽनुशयी हि मुख्यतद्भावम्॥२७६॥**

**प्रतिपद्येत स तस्माद्रेतःसिग्योग एव तद्भावः।  
आत्माऽवश्यं वाच्यस्तद्वद्व्रीह्यादिभाव इह भवति॥२७७॥**

**योनेः शरीरम्॥२७॥**

**अथ रेतःसिग्भावोत्तरमिह योनौ हि रेतसि निषिक्ते।  
योनेरध्यनुशयिनां फलभोगायोपजायते देहः॥२७८॥**

**इममर्थमेव सकलं तद्य इहेत्यादिका श्रुतिर्ब्रूते।  
व्रीह्यादिभावसमये तस्मादचिरान्न चावरोहेत्सः॥२७९॥**

**योनिजमेव शरीरं तत्सुखदुःखान्वितं भवेन्नान्यत्।  
व्रीह्यादिजन्म तस्मात्तत्सश्लेषो न चान्यदिति सिद्धम्॥२८०॥**

**गत्यागतिसंसारो दुर्वारःकर्मिणामितीह स्यात्।  
अनुसंधानात्तत्त्वज्ञानफल कर्मफलविरागित्वम्॥२८१॥**

**शारीरकमीमांसा मुनिना व्यासेन विरचिता सेयम्।  
चतुरध्यायी तस्या तृतीयसंज्ञश्च योऽयमध्यायः॥२८२॥**

**तत्र प्रथमे पादे सूत्रार्थोयश्च भाष्यकारोक्तः।  
आर्यावृत्तैरमलैः प्रकाशितो भवतु सोऽयमनवद्यः॥२८३॥**

**इति तृतीयाध्यायस्य प्रथमः पादः॥१॥**

***\_\_\_\_\_\_\_\_\_\_***

**अथ द्वितीयपादप्रारम्भः।**

***\_\_\_\_\_\_\_\_\_\_***

**पूर्वोक्तवर्त्मना किल निरूढवैराग्यममलचित्तस्य।  
यश्चपदार्थविवेको वाक्यार्थज्ञानसाधनीभूतः॥१॥**

**सोऽयं द्वितीयपादे निरूप्यत इतीह पादयोरुभयोः।  
हेतुफलभावरूपा संगतिरित्येतदत्रदर्शयति॥२॥**

**गत्यागतिप्रभेदो जीवस्यास्य प्रपञ्चितः पूर्वम्।  
तदवस्थाभेदोऽसावस्मिन्पादे प्रपञ्च्यते सकलः॥३॥**

**अत्रोद्देश्यतया हि प्रथमं जिज्ञासितस्त्वमर्थः स्यात्।  
तेनावस्थाद्वारा तमेव चाऽऽदौ विवेचयित्वाऽन्ते॥४॥**

**आ पादपरिसमाप्तेर्विविच्यतेऽत्रैव तत्पदार्थोऽसौ।  
पूर्वं जाग्रदवस्था गत्यागतिचिन्तया विनिर्दिष्टा॥५॥**

**सपदि स्वप्नावस्थां तदनन्तरभाविनीं प्रदर्शयति।  
श्रुतिरेषा हि स यत्र स्वपितीत्याद्या रथादिसृष्टिमिह॥६॥**

**स्वप्ने प्रपञ्चयति सा प्रबोध इव पारमार्थिकी किंवा।  
मायामयी हि सैषा सृष्टिरिति प्रभवतीह संदेहः॥७॥**

**तत्र च युक्तः पक्षः सृष्टिः सा पारमार्थिकीत्येतत्।  
इत्येतमेव पक्षं भगवानत्र प्रदर्शयत्यादौ॥८॥**

**संध्ये सृष्टिराह हि॥१॥**

**संध्यमिह स्वप्नः स्याद्यतः स जाग्रत्सुषुप्तयोः संधौ।  
भवति तथैवासाविहपरयोश्च लोकयोः संधौ॥९॥**

**तस्मिन्संध्ये स्थाने सृष्टिरियं भवति तथ्यरूपैव।  
यस्मात्प्रमाणभूता श्रुतिरेवेमां हि सृष्टिमुपदिशति॥१०॥**

**साऽथ रथान्रथयोगान्पथः सृजत एवमादिका भवति।  
स हि कर्तेत्याद्याऽपि श्रुतिरिममेव प्रदर्शयत्यर्थम्॥११॥**

**निर्मातारं चैके पुत्रादयश्च॥२॥**

**निर्मातारमिहैके शाखिनमात्मानमामनन्त्यपि च।  
प्रकटीकृतोऽयमर्थो य एष इत्यादिकेन वाक्येन॥१२॥**

**कामपदेनानेन च पुत्रादय एव तत्र गृह्यन्ते।  
नैवेच्छारूपास्ते यत इह तेष्वेव कामशब्दोऽयम्॥१३॥**

**यस्मात्कठवल्ल्यां किल कामाना त्वेवमादिवाक्ये हि।  
पुत्रादिषु प्रयुक्तः पूर्वप्रकृतेषु कामशब्दोऽयम्॥१४॥**

**अत्र च निर्मातारं प्राज्ञं प्रकरणबलेन निश्चिनुमः।  
इह च प्रकरणमन्यत्रेत्याद्यं प्राज्ञविषयकं दृष्टम्॥१५॥**

**तद्गोचर एवासौ तदेव शुक्रमिति वाक्यशेषोऽपि।  
या प्राज्ञकर्तृका स्यात्सृष्टिः सा पारमार्थिकी दृष्टा॥१६॥**

**जागरितसंश्रिता किल भवति स्वप्नाश्रिताऽपि तद्वदियम्।  
श्रुतिरपि चाथो खल्विति तुल्यन्यायत्वमेतयोर्वक्ति॥१७॥**

**तस्मात्संध्ये स्थाने या सृष्टिर्दर्शिता रथादीनाम्।  
सा भवति तथ्यरूपेत्येवं प्राप्ते त्विदं पठति चाऽऽर्थः॥१८॥**

**मायामात्रं तु कार्त्स्न्येनानभिव्यक्तस्वरूपत्वात्॥३॥**

**इह पूर्वपक्षमेनं व्यावर्तयितुं तुशब्द इह पठितः।  
येयं संध्ये सृष्टिः सा किल मायैव केवलं भवति॥१९॥**

**तस्मात्कार्त्स्न्येनासावनभिव्यक्तस्वरूपतो दृष्टा।  
कार्त्स्न्येनाभिव्यक्तस्वरूप इह नैव दृश्यते स्वप्नः॥२०॥**

**इह देशकालसाधनसंपत्तिरबाध एव कार्त्स्न्यं स्यात्।  
परमार्थवस्तुगोचरदेशादीनि हि न चास्य विद्यन्ते॥२१॥**

**स्वप्ने रथादिकानामुचितो देशो न चेह संभवति।  
न हि संवृते हि देहे रथादयस्ते लभेयुरवकाशम्॥२२॥**

**ननु देहाद्बहिरेव स्वप्नः स्याद्बाह्यवस्तुसाहाय्यात्।  
श्रुतिरपि बहिष्कुलायादित्याद्या ह्येवमेव दर्शयति॥२३॥**

**स्थितिगतिभेदश्चासौ नानिष्क्रान्ते समञ्जसो भवति।  
इति तु न युक्तं यस्माज्जन्तोःसुप्तस्य हि क्षणेनैव॥२४॥**

**अतिदूरपथं देशं पर्येतुं वा तथा विपर्येतुम्।  
सामर्थ्यं कथमपि किल संपादयितुं न शक्यते तस्य॥२५॥**

**प्रत्यागतिवर्जितमपि तं च स्वप्नं क्वचिच्च कथयन्ति।  
अहमिह कुरुषु शयानस्तथैव निद्रापरिप्लुतः स्वप्ने॥२६॥**

**पञ्चालानभिगतवास्तत्रैत्याहं प्रबुद्ध इत्येवम्।  
यदि देहादपयातः पञ्चालेषु हि तदा प्रबुध्येत॥२७॥**

**नैवं प्रबुध्यतेऽसौ किंत्वत्रैव प्रबुध्यते कुरुषु।  
येन च देहेनायं देशान्तरमश्नुवान इति मनुते॥२८॥**

**तं शयनदेश एव हि पश्यन्त्यन्ये हि पार्श्वदेशस्थाः।  
देशान्तराणि चायं सुप्तः स्वप्ने यथैव पश्यति हि॥२९॥**

**तानि च न तथाभूतान्यपि तद्देशे भवन्ति सर्वेषाम्।  
दर्शयति चान्तरेव हि देहे स्वप्नं श्रुतिः स यत्रेति॥३०॥**

**श्रुत्युपपत्तिविरोधाद्बहिष्कुलायश्रुतिर्हि गौणी स्यात्।  
बहिरिव स कुलायादित्येवं तत्रेवशब्दयोगेन॥३१॥**

**यो हि वसन्नपि देहे न तेन कार्यं करोति किंचिदपि।  
सोऽयं बहिरिव देहाद्भवतीत्येतच्च युक्तमेवास्य॥३२॥**

**स्थितिगत्यादिप्रत्ययभेदः सकलोऽपि विप्रलम्भः स्यात्।  
कालविसंवादोऽपि स्वप्ने दृष्टो निशि प्रसुप्तः सन्॥३३॥**

**भारतवर्षे वासरमेकं मनुते कदाचिदिह मर्त्यः।  
एवं क्षणिके स्वप्ने कदाचिदब्दानिहातिवाहयति॥३४॥**

**अत्र निमित्तान्यपि वा न बुद्धये समुचितानि विद्यन्ते।  
तत्र रथादिग्रहणे न चक्षुरादीनि तस्य विद्यन्ते॥३५॥**

**निर्वर्तने रथादेः कुतोऽन्यशक्तिर्निमेषमात्रेण।  
नापि रथादेःस्रष्टा तदाऽस्य दारूणि वा कुतस्तस्य॥३६॥**

**बाध्यन्ते खल्वेते स्वप्ने दृष्टाः प्रबोधसमये हि।  
एते हि सुलभबाधास्तत्रैवाऽऽद्यन्तयोर्हिदृश्यन्ते॥३७॥**

**स्वप्नेरथोऽयमिति किल निर्णीतः स्यात्क्षणेन मनुजोऽयम्।  
मनुजोऽयमिति च तत्र हि निर्णीतः स्यात्क्षणेन वृक्षोऽयम्॥३८॥**

**स्वप्नेरथाद्यभावं श्रावयति श्रुतिरियं न तत्रेति।  
तस्मान्मायामात्रं न हि स्वतः स्यात्क्षणेन वृक्षोऽयम्॥३९॥**

**इह यदि मायामात्रः स्वप्नः स्यात्तर्हि कश्चिदपि तत्र।  
न च परमार्थोऽस्तीति प्राप्तं तस्येदमुत्तरं ब्रूते॥४०॥**

**सूचकश्चहि श्रुतेराचक्षते च तद्विदः॥४॥**

**स्वप्नो हि सूचकः स्यात्स भाविनोः साध्वसाधुनोरुभयोः।  
अत्र श्रुतिरेव यदा कर्मसु काम्येष्विति प्रदर्शयति॥४१॥**

**स्त्रियमिह कार्ये कर्मण्यनुकूलां यः प्रपश्यति स्वप्ने।  
स्वेष्टार्थलाभरूपां समृद्धिमस्मिन्स एषजानीयात्॥४२॥**

**यश्चस्वप्ने पुरुषं पश्यति कृष्णं च कृष्णदन्तं च।  
न च खल्वेनं हन्तीत्यवगमयति साध्वसाधुसूचकताम्॥४३**

**स्वप्नाध्यायविदोऽपि स्वप्नस्याऽऽचक्षते हि सूचकताम्।  
स्वप्ने हि कुञ्जरारोहणादिकानि च भवन्ति धन्यानि॥४४॥**

**यानि च खरयानादीन्यत्राधन्यानि वर्णयन्त्येवम्।  
मन्त्रादिमूलकाश्च स्वप्नाःसत्यार्थगन्धिनः स्युरिति॥४५॥**

**तत्रापि सत्यता किल सूच्यार्थस्यैव सूचकस्य न हि।  
तस्मात्स्वप्नस्यास्य हि मायामात्रत्वमेतदुपपन्नम्॥४६॥**

**यच्चोक्तमाह हीति व्याख्यातव्यं तदत्र भाक्तमिति।  
लाङ्गलमुद्वहतीदंयथा गवादीनि तर्हि भाक्तं स्यात्॥४७॥**

**तत्र च गवादिजीवननिमित्तता लाङ्गलस्य भवति यथा।  
कृषिकर्मद्वारैव हि तथैव चेहापि भवति हि स्वप्ने॥४८॥**

**भोः कुरु दृष्टद्वारा स्वाप्निकदृष्टां निमित्तितामत्र।  
रथकारस्येव रथं प्रति साक्षात्स्वप्नकर्तृता नास्य॥४९॥**

**रथतुरगभानमूलकमोदत्रासादिदर्शनादस्य।  
तद्धेतुसुकृतदुष्कृतकर्तृत्वेन च निमित्तता तस्य॥५०॥**

**अपि जागरिते तस्य हि विषयेन्द्रिययोश्च सततसंयोगात्।  
आदित्यादिज्योतिर्व्यतिकरतश्च स्वयंप्रकाशत्वम्॥५१॥**

**इह दुर्विवेचनं स्वादिति मत्वा तद्विवेचनायैव।  
स्वप्न उपन्यस्तोऽयं श्रुतिरियमिह यदि रथादिसृष्टिपरा॥५२॥**

**तर्हि स्वयंप्रमत्वंयत्प्रकृतं तच्च नैव निर्णीतम्।  
तस्माद्रथादिसृष्टिप्रतिपादनमेतदखिलमपि भाक्तम्॥५३॥**

**यच्चोक्तं प्राज्ञमिमं निर्मातारं समामनन्तीति।  
तदपि च न समीचीनं यतः श्रुतिश्चैवमत्र दर्शयति॥५४॥**

**जाग्रद्देहं हत्वा निर्माय च वासनामयं देहम्।  
आत्मीयबुद्धिवृत्त्या चैतन्येनानुभवति हि स्वप्नम्॥५५॥**

**जीवव्यापारं हि श्रुतिः स्वयमिति प्रदर्शयति तत्र।  
दर्शयति चेममर्थं श्रुत्यन्तरमपि य एष इत्यादि॥५३॥**

**तस्यैव वाक्यशेषे तदेव श्रुत्य (शुक्रं) तदेवमाद्ये हि।  
व्यावर्त्य जीवभावं चिरंतनं ब्रह्मभाव उपदिष्टः॥५७॥**

**तत्त्वमसीत्यादिवदिह न ब्रह्मप्रकरणं विरुध्येत।  
न प्राज्ञव्यापारः स्वप्नेऽपि निषिध्यते यतस्तस्य॥५८॥**

**सर्वेशत्वात्सर्वाधिष्ठातृत्वादि सकलमुपपन्नम्।  
वियदादिसर्गवदयं न तथ्यरूपो हि संध्यसर्ग इति॥५९॥**

**प्रतिपादितमेतावन्न च वियदादेरपीह सत्यत्वम्।  
यत आरम्भणसूत्रे मिथ्यात्वं दर्शितं हि सकलस्य॥६०॥**

**ब्रह्मात्मतावबोधात्प्राग्वियदादिव्यवस्थितात्मा स्यात्।  
संध्याश्चयस्तु न तथेत्यत इह मायामयत्वमुपदिष्टम्॥६१॥**

**सामग्र्याः क्लृप्ताया विरहेऽपि स्वाप्निके हि सृष्टिरियम्।  
सांकल्पिके हि सत्या स्यादिति शङ्कां निवारयत्यधुना॥६२॥**

**पराभिध्यानात्तु तिरोहितं ततो  
ह्यस्य बन्धविपर्ययौ॥५॥**

**नन्वात्मनः परस्य ह्यंशो जीव इति दर्शितं पूर्वम्।  
दहनप्रकाशशक्ती समे यथाऽग्निस्फुलिङ्गयोर्भवतः॥६३॥**

**ज्ञानेश्वरताशक्ती अपीह जीवेशयोः समे स्याताम्।  
जीवस्यैश्वर्यवशात्स्वप्ने सांकल्पिकी रथादीनाम्॥६४॥**

**सृष्टिर्हितथ्यरूपा स्यादिति शङ्का न चेह कर्तव्या।  
यद्यपि जीवेश्वरयोरंशाशित्वं तथाऽपि जीवस्य॥६५॥**

**प्रत्यक्षेणैवैषा परात्मविपरीतधर्मता दृष्टा।  
ईश्वरसमधर्मत्वाभावेनेयं न चास्य संप्राप्ता॥६६॥**

**किं त्वीश्वरसाधर्म्यंनिरन्तरं तस्य विद्यमानमपि।  
तदनाद्यविद्यया किल तिरोहितं तत्तिरोहितं सदपि॥६७॥**

**ध्यायत ईश्वरमनिशं यतमानस्य हि विधूतपापस्य।  
तिमिरतिरस्कृतदृष्टेर्दृक्शक्तिरिवौषधादिवीर्येण॥६८॥**

**परमेश्वरप्रसादात्सिद्धस्याऽऽविर्भवेन्न चेतरथा।  
यस्मात्ततः परेशादस्य च जीवस्य बन्धमोक्षौ स्तः॥६९॥**

**अपरिज्ञानाद्बन्धो मोक्षस्तस्य स्वरूपविज्ञानात्।  
ज्ञात्वा देवमिति श्रुतिरिममेवार्थं प्रदर्शयत्यत्र॥७०॥**

**देवं साक्षात्कृत्वा विद्यादिक्लेशमूलनाशः स्यात्।  
क्लेशापाये जनिमृतिरूपो बन्धः स्वतो निवर्त्येत॥७१॥**

**सविशेषाभिध्यानाद्विश्वैश्वर्यं तृतीयमणिमादि।  
सिद्धतनौ भवति ततस्त्वात्मज्ञानेन केवलोऽयमिति॥७२॥**

**देहयोगाद्वा सोऽपि॥६॥**

**जीवः परमात्मांशस्तिरस्कृतज्ञानपारमैश्वर्यः।  
इति तु न युक्तं यस्मादतिरोभावस्तयोर्हि युक्तः स्यात्॥७३॥**

**दहनप्रकाशयोरिह यथा स्फुलिङ्गस्य तद्वदिति चेन्न।  
सत्यं तथाऽपि तस्य ज्ञानेश्वर \[भावयोस्तिरो\]भावः॥७४॥**

**भव \[ति हि देहयोगाद्देहेन्द्रियवेदनादि\]युक्तस्य।  
वह्नेररणिगतस्य हि ते एते द्वे तिरस्कृते भवतः॥७५॥**

**\[दहनप्रकाशने ये तयोर्यथा भस्मना तिरोभावः।  
एवमविद्यामूलकदेहमनोबुद्ध्युपाधियोगेन॥७६॥**

**अविवेकभ्रान्तिकृतो ज्ञानेश्वरभावयो\]स्तिरोभावः।  
वाशब्दो जीवेश्वरभेदाशङ्कानिवारणार्थः स्यात्॥७७॥**

**नन्वन्य एव जीव\[स्तिरकृतज्ञानपारमैश्वर्यः।  
किं देहयोगकल्पनयाऽनन्यत्वोपपादनादिति चेत्॥७८॥**

**अन्यत्वं हि परेशात्कथमपि जीवस्य नोपपद्येत।  
यत्सेयमितिश्रुतिरिह सदात्मभावेन जीवमुपदिशति॥७९॥**

**तत्त्वमसीति श्रुतिरपि जीवस्योपदिशतीश्वरात्मत्वम्।  
तस्माद्योऽसौ जीवः स भवति परमेश्वरादनन्यो हि॥८०॥**

**स च भवति देहयोगात्तिरस्कृतज्ञानपारमैश्वर्यः।  
सांकल्पिकेन तस्मात्तस्य स्वप्ने रथादिसृष्टिः स्यात्॥८१॥**

**सांकल्पिकी यदि स्यात्सृष्टिरियं स्वाप्निकी तथाऽनिष्टम्।  
स्वप्नं कथमिह पश्येत्संकल्पयतीह कोऽपि नानिष्टम्॥८२॥**

**जागरितदेश एवेत्येषा श्रुतिरेव सत्यतां ब्रूते।  
स्वप्नस्येति यदुक्तं तच्छ्रुतिवचनं न सत्यताकुलितम्॥८३॥**

**यस्माच्छ्रुत्यैवायं रथाद्यभावः प्रदर्शितः स्वप्ने।  
यस्माच्च स्वप्नोऽयं जागरितप्रभववासनामूलः॥८४॥**

**जागरिततुल्यनिर्भासत्वाभिप्रायमत इदं वचनम्।  
तस्मात्स्वप्नस्यैवं मायामात्रत्वमेतदुपपन्नम्॥८५॥**

**एवमविद्याविलसितमेनं स्वप्नं विचार्य सम्यगिह।  
वर्णयति तां सुषुप्तिं प्रतियोग्यनुयोगिभाव संगत्या॥८६॥**

**तदभावो नाडीषु तच्छ्रुतेरात्मनि च॥७॥**

**तत्र च तद्यत्रैतत्सुप्त इति सुषुप्तविषयकाः श्रुतयः।  
ताभिः प्रत्यवसृप्येत्यपराऽपि श्रुतिरियं सुषुप्तपरा॥८७॥**

**तासु तदा भवतीति श्रुतिरन्याऽपि हि सुषुप्तविषयैव।  
अन्यत्रापि य एषोऽन्तर्हृदय इति श्रुतिस्तदर्थैव॥८८॥**

**तद्विषयाऽन्याऽपि सता सोम्य तदेत्यादिका श्रुतिर्भवति।  
तत्र च नाड्यादीनि हि निरपेक्षाण्येव भिन्नभिन्नानि॥८९॥**

**सुप्तिस्थानानि स्युः परस्परापेक्षितानि तानीह।  
एकं सुप्तिस्थानं स्यादिति वा भवति चात्र संदेहः॥९०॥**

**सुप्तिस्थानानि स्युर्भिन्नानीत्येतदत्र युक्तं स्यात्।  
यस्मादेकार्थकता नाड्यादीनां प्रतीयते ह्यत्र॥९१॥**

**एकार्थानां क्वचिदपि परस्परापेक्षता तु न हि दृष्टा।  
व्रीहियवादीनां न ह्येकार्थानां समुच्चयो दृष्टः॥९२॥**

**सुप्तावेकार्थकता नाड्यादीनामपीह दृष्टैव।  
नाडीषु सुप्त इत्यपि पुरीततीत्येवमत्र निर्देशात्॥९३॥**

**नाडीषु सप्तमीयं तथा पुरीतति च दृश्यते सा हि।  
ननु सप्तमी न दृष्टा सति किंतु सतेति दृष्टमिति चेन्न॥९४॥**

**अत्रापि वाक्यशेषात्सप्तम्यर्थोऽवगम्यते योऽसौ।  
आयतनैषी जीवः सदेतदुपसर्पतीति दर्शयति॥९५॥**

**अन्यत्राऽऽयतनमिति श्रुतिरियमायतनभावमस्य सतः।  
अत्र सदेव प्राणो ह्यायतनत्वं च सप्तमीवाच्यम्॥९६॥**

**दृष्टा च सप्तमीयं सति संपद्येति वाक्यशेषे हि।  
तस्मादेकार्थकता नाड्यादीनां प्रतीयते ह्यत्र॥९७॥**

**एवं च सति विकल्पात्स कदाचित्किंचिदेव हि स्थानम्।  
सुप्तय उपसरतीति प्राप्ते तद्भाव इति हि पठतीह॥९८॥**

**अत्र च तद्भावपदं स्वप्नाभावं सुषुप्तमाचष्टे।  
इह च चशब्दान्नाड्यादीन्यात्मानं समुच्चयेनैव॥९९॥**

**स्वप्नापायेऽपैति हि न विकल्पेनेति दर्शितं भवति।  
यस्मान्नाड्यादीनां सुप्तिस्थानत्वमभिहितं श्रुत्या॥१००॥**

**व्रीहियवादीनामिव नन्वेकार्थत्वमत्र पूर्वोक्तम्।  
तेन विकल्पो युक्तो न समुच्चय इति तु नेह वक्तव्यम्॥१०१॥**

**एकविभक्तिश्रवणान्नैकार्थत्वं भवेद्विकल्पश्च।  
नानार्थतासमुच्चययोरेकविभक्तिरत्र दृष्टा हि॥१०२॥**

**प्राकारे प्रासादे पर्यङ्के शेत एवमादिषु हि।  
तद्वन्नाडीषु पुरीतति च ब्रह्मणि समुच्चयेनायम्॥१०३॥**

**स्वपितीत्येतद्युक्तं यस्माच्छ्रुतिरिह समुच्चयं ब्रूते।  
तासु तदा भवति यदा सुप्तः स्वप्नं न कंचनेत्याद्या॥१०४॥**

**सा चैकवाक्यभावान्नाडीप्राणादिकस्य दर्शयति।  
सुप्तिस्थानत्वमिदं प्राणस्य ब्रह्मता तु समधिगता॥१०५॥**

**ननु सुप्तिस्थानत्वं नाडीनामेव दर्शयत्येषा।  
तासु तदा भवतीति श्रुतिरिति शङ्का न चेह कर्तव्या॥१०६॥**

**श्रुत्यन्तरप्रसिद्धं ब्रह्म प्रतिषेद्धुमनुचितं यस्मात्।  
ब्रह्मणि नाडीद्वारा स्वपितीत्येतच्च युक्तमभिधातुम्॥१०७॥**

**नाडीषु सप्तमीयं कथमिति शङ्का न चेह कर्तव्या।  
नाडीभिरपि ब्रह्मणि सुप्तो नाडीषु सुप्त एव स्यात्॥१०८॥**

**\[यो गङ्गया हि सागरमभिगच्छति स गत एव ग\]ङ्गायाम्।  
अपि चेह रश्मिनाडीसमन्वितब्रह्मलोकमार्गस्य॥१०९॥**

**\[वक्तव्यत्वान्नाडीस्तुत्यर्थं सृप्तिकीर्तनं ज्ञेयम्।  
एतच्च तं न कश्च\]न पाप्मा स्पृशतीति दर्शयन्तीयम्॥११०॥**

**\[श्रुतिरपि नाडीः शंसति सृप्तो भवतीत्यनन्तरं पठिता।  
पाप्मास्पर्शे हेतुं श्रुतिरेव तेजसा हीति वक्ति॥१११॥\]**

**इह तेजसेति नाडीगतं हि पित्ताख्यमत्र निर्दिशति।  
अथवाऽत्र तेजसेति ब्रह्मण एवैष भवति निर्देशः॥११२॥**

**ब्रह्मणि तेजःशब्दो दृष्टो ब्रह्मैव तेज एवेति।  
नाडीद्वारा चासौ संपन्नो ब्रह्मणा तदा भवति॥११३॥**

**तस्माच्च तं न कश्चन पाप्मा स्पृशतीति दर्शितं भवति।  
पाप्मस्पर्शाभावे परात्मसंपत्तिरेव हेतुरिति॥११४॥**

**सर्वे पाप्मान इति श्रुतिवचनेनैव दर्शितं भवति।  
एवं सति प्रदेशान्तरसिद्धेन च परात्मनाऽनुगुणम्॥११५॥**

**नाडीनामपि सुप्तिस्थानत्वमिदं समाश्रितं भवति।  
नाडीपरात्मनोरिह समुच्चयोऽसौ गुणप्रधानतया॥११६॥**

**तस्याःपुरीततोऽपि हि सुप्तिस्थानत्वमेवमेव स्यात्।  
हृदयपरिवेष्टनं किल पुरीतदेतन्न चान्यदिह भवति॥११७॥**

**आकाशे हि तदन्तर्वर्तिनि परमे शयान एवासौ।  
शेते पुरीततीति व्यपदेष्टुं शक्यते यथा लोके॥११८॥**

**नृपतिरिह वर्तमानः परितः प्राकारवेष्टिते हि पुरे।  
प्राकारे नृपतिरसौ वर्तत इति वर्ण्यते जनैः सर्वैः॥११९॥**

**ब्रह्मत्वमुक्तमेव हि हृदयाकाशस्य दहरवाक्येण।  
एवं त्रीणि श्रुतिभिः सुप्तिस्थानानि कीर्तितानीह॥१२०॥**

**नाड्यः पुरीतद्ब्रह्म च नाडी पुरीतदुभयं हि।  
स्याद्द्वारमात्रमेतद्ब्रह्मैवैकं तु सुप्त्यधिष्ठानम्॥१२१॥**

**नाड्यःपुरीतदपि वा तदुपाध्याधार एव भवतीह ।  
यस्मात्करणान्यखिलान्यपि जीवस्यास्य तत्र वर्तन्ते॥१२२॥**

**नोपाधिमन्तरेण स्वत एतस्यास्ति कश्चिदाधारः।  
ब्रह्माधारत्वोक्तिः सत्तादात्म्यप्रदर्शनार्थैव॥१२३॥**

**स्वमपीतो भवतीति श्रुतिरियमुक्तार्थमेव दर्शयति।  
अपि च न कदाचिदपि वा जीवस्य ब्रह्मणाऽस्त्यसंपत्तिः॥१२४॥**

**किंतु स्वप्ने जाग्रत्युपाधिसंपर्कतोऽस्य संप्राप्ताम्।  
पररूपापत्तिमिवावेक्ष्य श्रुत्याऽनया हि तदुपशमात्॥१२५॥**

**सुप्ता हि तस्य सेयं स्वरूपसंपत्तिरेवमुपदिष्टा।  
एवं च सति कदाचित्सता स संपद्यते कदाचिदयम्॥१२६॥**

**न हि संपद्यत इति यत्तदेतदखिलं ह्ययुक्तमेवात्र।  
सति संपन्नस्तावन्न विजानातीह किंचिदपि यच्च॥१२७॥**

**सत्संपत्तावनयोरेकत्वात्तदपि युक्तमेवेह।  
एतन्नाडीषु पुरीतति च शयानस्य नैव युक्तं स्यात्॥१२८॥**

**नाविज्ञाने कारणमिह सति भेदे हि दृश्यते किमपि।  
तत्रान्योऽन्यत्पश्येदिति श्रुतिश्चैवमेव दर्शयति॥१२९॥**

**दूरादिवशादेवाविज्ञानं यद्यपि क्वचिद्दृष्टम्।  
इह तु तथा नैव स्यान्न हि जीवोऽसौ स्वतः परिच्छिन्नः॥१३०॥**

**तस्य परिच्छेदोऽसावुपाधियोगेन संप्रवृत्तो हि।  
उपशान्ते चोपाधौ सति संपन्नस्य तदिदमिह युक्तम्॥१३१॥**

**न हि नाड्यादिसमुच्चयमभिधातुं सूत्रमेतदारब्धम्।  
नाड्यः सुप्तिस्थानं भवति तथैतत्पुरीतदथवेति॥१३२॥**

**न ह्येतद्विज्ञानात्प्रयोजनं किमपि वक्तुमिह शक्यम्।  
नैतदविज्ञानप्रतिबद्धं वा फलमिहास्ति किंचिदिह॥१३३॥**

**न ह्येतद्विज्ञानं कस्यचिदङ्गं हि फलवतो भवति।  
ब्रह्मानपायि सुप्तिस्थानमितीदं विवक्षितं भवति॥१३४॥**

**ब्रह्मात्मतावबोधः स्वप्नाद्यस्पृष्टतावबाधश्च।  
तेन फल स्यात्तस्मात्सुप्तिस्थानं स एषआत्मैव॥१३५॥**

**अतः प्रबोधोऽस्मात्॥८॥**

**यस्मादात्मैवायं सुप्तिस्थानं न चान्यदत एव।  
तस्मादात्मन एव प्रबोध उपदिश्यते हि सर्वत्र॥१३६॥**

**श्रुतिरेषा हि यथाऽग्नेःक्षुद्रा इत्यादिका प्रदर्शयति।  
अग्नेर्यथा स्फुलिङ्गास्तथाऽऽत्मनो व्युच्चरन्ति सर्व इति॥१३७॥**

**एव सत आगम्येत्याद्या श्रुतिरेतमर्थमुपदिशति।  
अत्र विकल्पाश्रयणे नाडीभ्योऽपि क्वचित्प्रबुध्येत॥१३८॥**

**स एव तु कर्मानुस्मृतिशब्दविधिभ्यः॥९॥**

**अत्र प्रबुध्यमानः सत्संपन्नो य एष जीवः स्यात्।  
प्रतिबुध्यते स एव हि किंवाऽन्य इतीह भवति चिन्तेयम्॥१३९॥**

**तत्रानियमेनैव प्रबोध इति वक्तुमत्र युक्तं हि।  
लोके जलराशौ हि प्रक्षिप्तो यश्च भवति जलबिन्दुः॥१४०॥**

**जलराशिरेव स भवति पुनरुद्धरणे स एव जलबिन्दुः।  
भवतीति दुर्विवेचनमिदमत्र यथा तथैव देहोऽपि॥१४१॥**

**सुप्तो हि संप्रसन्नः परात्मनैकात्मभावमापन्नः।  
योऽसौ भवति कथं वा पुनरुत्थातुं स एव शक्नोति॥१४२॥**

**तस्मात्स वेश्वरोऽन्यो जीवो वाऽत्र प्रबुध्यते कश्चित्।  
\[इति शङ्काऽत्र न कार्योत्तिष्ठति जीवः स एव सुप्त\] इति॥१४३॥**

**एवं कर्मानुस्मृतिशब्दविधिभ्योऽवगम्यते यस्मात्।  
लोके हि कर्म\[णोऽनुष्ठितस्य शेषं तु दृश्यते कुर्वन्\]॥१४४॥**

**उपदेशमन्तरेणाप्यन्योत्थाने न युज्यते तदिदम्।  
न ह्यन्येन च लोके सा\[मिकृतं कर्म विद्यते तस्य\]॥१४५॥**

**कथमन्यः स्वयमेव हि कर्तुं शेषक्रिया प्रवर्तेत।  
तस्मादेकः कर्ता पूर्वोत्तरवासरेष्विहैकस्य॥१४६॥**

**एवमदोऽद्राक्षमिति प्रागनुभूतस्य भवति यत्पश्चात्।  
स्मरणं स्मरामि तदिति ह्यन्योत्थाने तु नोपपद्येत॥१४७॥**

**प्रतियोन्याद्रवतीति च तथैव सर्वाः प्रजा इति प्रथिताः।  
स्वापप्रबोधवाक्यप्रदर्शिता ये भवन्ति शब्दास्ते॥१४८॥**

**असमञ्जसा भवेयुः स एव तस्मात्प्रबुध्यते नान्यः।  
एवं कर्मविधिभ्यः स एव चोत्तिष्ठतीति मातीह॥१४९॥**

**अन्योत्थाने विधयःकर्मपरा ये निरर्थकाः स्युस्ते।  
अपि चेह सुप्तमात्रो मुच्येत तदा हि कर्मणा किं स्यात्॥१५०॥**

**अन्योत्थाने यदि किल जीवो देहान्तरीय उत्तिष्ठेत्।  
तत्रत्यव्यवहारः सकलो निर्लेपमेष लुप्येत॥१५१॥**

**अन्यत्र सुप्त एव ह्यन्यत्रोत्तिष्ठतीति कल्प्येत।  
नास्यां हि कल्पनायां कश्चन लाभो निरर्थिकैवैषा॥१५२॥**

**विध्वस्ताविद्यस्य च मुक्तस्योत्थानमीश्वरस्य तथा।  
दूरापेतं तस्मादसंगतैषा हि कल्पना सकला॥१५३॥**

**अकृतागमकृतनाशावन्योत्थाने तु दुर्निवारौ हि।  
तस्माद्य एव सुप्तः स एव चोत्तिष्ठतीति युक्तमिह॥१५४॥**

**जलराशौ निक्षिप्तो जलबिन्दुरिवैकतां गतो योऽसौ।  
सति संपन्नो जीवो नार्हत्युत्थातुमिति हि यच्चोक्तम्॥१५५॥**

**तत्र च दृष्टान्तोऽयं जलबिन्दुर्विषम एष मातीह।  
जलबिन्दोरुद्धरणे न हि तत्र विवेककारणं किमपि॥१५६॥**

**तदनुद्धरणं तस्मात्तत्र च युक्तं न चैवमत्रापि।  
इह किल विवेककारणमस्ति हि कर्म च तथैव चाविद्या॥१५७॥**

**किंचेह दुर्विवेचनयोरन्येरस्मदादिभिर्जगति।  
मिलितक्षीरोदकयोर्हंसेन यथा विवेचनं भवति॥१५८॥**

**प्राणिकृतसुकृतकर्माद्यपेक्षयैवेश्वरः करोतीदम्।  
न हि जीवोऽत्र परस्माद्विभिन्नरूपो य एष निर्दिष्टः॥१५९॥**

**न हि जलबिन्दुरिवायं जलराशेर्न हि यथा पृथग्भूतः।  
न तथाऽसौ जीवः स्यात्किंतु स बुद्ध्याद्युपाधियोगेन॥१६०॥**

**परमात्मा सन्नप्ययमुपचर्यत एष जीव इति लोके।  
बन्धानुवृत्तिरेषा यद्येकोपाधिसंगता भवति॥१६१॥**

**तदुपाधिकजीवस्य व्यवहारस्तावदेव भवतीह।  
सा यदि तदन्तरगता व्यवहारोऽयं तदन्तरस्यैव॥१६२॥**

**सोऽयमुपाधिः स्वापप्रबोधयोः स्थूलसूक्ष्मभावेन।  
सततानुवृत्त एव हि स एव तस्मात्प्रबुध्यते नान्यः॥१६३॥**

**मुग्धेऽर्धसंपत्तिः परिशेषात्॥१०॥**

**अस्ति हि मुग्धः कश्चिद्यं मूर्छित इति जना हि कथयन्ति।  
स च खलु किमवस्थः स्यादिति चिन्तायां निरूप्यते सेयम्॥१६४॥**

**शारीरस्यावस्था भवन्ति तिस्रस्तथा हि जागरितम्।  
स्वप्नः सुषुप्तिरेवं देहादपसृप्तिरिह चतुर्थी स्यात्॥१६५॥**

**इह पञ्चमी त्ववस्था श्रुतौ स्मृतौ वाऽपि न प्रसिद्धाऽस्ति।  
तस्मादेषाऽवस्था भवति हि तिसृणां हि काचिदन्यतमा॥१६६॥**

**इत्याशङ्का सकला निरस्यते सपदि सूत्रकारेण।  
न हि जागरितावस्थो मुग्धो योऽसौ कदाचिदपि भवति॥१६७॥**

**यस्मात्स हीन्द्रियैरिह विषयान्नैवेक्षते कदाचिदपि।  
नन्विषुकारन्यायाज्जाग्रदवस्थो भवेदसौ मुग्धः॥१६८॥**

**इष्वासक्तमनस्को यदेषुकारो हि जाग्रदपि चायम्।  
नैवान्यान्विषयानिह समीक्षते तद्वदेव मुग्धोऽपि॥१६९॥**

**मुसलाभिधातजनितप्रभूतदुःखानुभूतिविकलमनाः।  
जाग्रदपि चायमन्यान्विषयानीक्षत इतीह न हि युक्तम्॥१७०॥**

**व्यापृतमना ब्रवीति ह्ययमिषुकारः स्वकृत्यमखिलमपि।  
इषुमुपलभमानो ह्ययमेतावत्कालमासमत्रेति॥१७१॥**

**मुग्धस्तु लब्धसंज्ञो ब्रवीति न मयाऽत्र चेतितं किमपि।  
एतावन्तं कालं प्रक्षिप्तोऽन्धेतमस्यभूवमिति॥१७२॥**

**तस्मान्न हि जागर्त्ययमपि च स्वप्नान्न पश्यति ह्येषः।  
निःसंज्ञत्वादयमिह नापि मृतः स्यादिहोष्मसद्भावात्॥१७३॥**

**मुग्धे जन्तौ हि मृतो न वा मृतोऽयमिति संशयानास्तु।  
ऊष्माऽस्ति नास्ति वेति स्पृशन्ति हृदयं तदत्र निर्णेतुम्॥१७४॥**

**प्राणोऽस्ति नास्ति वेति हि निर्णेतुं नासिकाप्रदेशमपि।  
प्राणं चोष्माणं वा प्रतिपद्यन्ते यदा हि तत्रैव॥१७५॥**

**नायं मृत इति मत्वा संज्ञालाभाय तं भिषज्यन्ति।  
नन्विह निःसंज्ञत्वात्सुषुप्त एवास्तु मुग्ध इति चेन्न॥१७६॥**

**मुग्धोऽयं चिरमपि किल नोच्छ्वसिति सवेपथुश्च देहोऽस्य।  
वदनं भयानकं स्यान्नेत्रे विष्फारिते हि भवतोऽस्य॥१७७॥**

**सुप्तः प्रसन्नवदनः पुनः पुनस्तुल्यकालमुच्छ्वसिति।  
नेत्रे निमीलिते किल न च देहो वेपमान इह दृष्टः॥१७८॥**

**सुप्तं हि पाणिपेषणमात्रेणोत्थापयन्ति न तथेमम्।  
मुद्गरपातेनापि च निमित्तभेदश्च भवति चेह तयोः॥१७९॥**

**मुसलाभिघातमूलो मोहः स्वापः श्रमादिमूलः स्यात्।  
परिशेषादिह तदिदं मुग्धत्वं भवति चार्धसपत्तिः॥१८०॥**

**यत इह निःसंज्ञोऽयं संपन्नः स्यादथाप्यसंपन्नः।  
इतरविलक्षणभावात्तस्माद्युक्तेयमर्धसंपत्तिः॥१८१॥**

**ननु मुग्धता कथं वा पुनरिह भवतीयमर्धसंपत्तिः।  
इह सता सोम्येति श्रुत्या सुप्तं प्रतीत्थमुपदिष्टम्॥८२॥**

**अस्य च सति संपत्तिः स्तेनत्वाद्यखिलधर्मराहित्यम्।  
सुकृतादिकर्मबन्धनवियोगमपि यत्सुखित्वदुःखादेः॥१८३॥**

**अननुभवः सकलोऽयं सुप्ते पुरुषे प्रदर्शितो हि तया।  
स च खलु मुग्धे तुल्यो ह्येवमुपाध्युपशयोऽपि तुल्यः स्यात्॥१८४॥**

**तस्मात्सुप्तवदेव हि मुग्धे युक्ता हि कृत्स्नसंपत्तिः।  
इति चेन्न वयं ब्रूमःसंपत्तिर्ब्रह्मणाऽस्य भवतीति॥१८५॥**

**किंत्वेतन्मुग्धत्वं सुषुप्तधर्मार्धधर्म योगेण।  
भवतीत्येतावत्किल सूत्राभिप्रेतमिति तु निर्णीतम्॥१८६॥**

**दर्शितमेव हि पूर्वं वैलक्षण्यं हि सुप्तिमुग्धतयोः।  
द्वारमभिभवति चैतन्मुग्धत्वं मृत्युलोकसंक्रमणे॥१८७॥**

**तस्माद्ब्रह्मविदोऽत्र हि वदन्ति मुग्धत्वमर्धसंपत्तिम्।  
नैवेह पञ्चमी किल काचिदवस्थेति यच्च पूर्वोक्तम्॥१८८॥**

**नासौदोषो यस्मात्कादाचित्की भवेदवस्थेयम्।  
तेन श्रुतौ स्मृतौ वा मुग्धावस्था न हि प्रसिद्धाऽस्ति॥१८९॥**

**यदि मुग्धताऽप्रसिद्धा कथं विचार इति नेह शङ्का स्यात्।  
यस्मादेषाऽवस्था लोकायुर्वेदयोः प्रसिद्धैव॥१९०॥**

**अत्र च सुषुप्तिमृत्योर्धर्माणामर्धधर्मसंपत्त्या।  
इह मुग्धता हि लोके न गण्यते पञ्चमीति केनापि॥१९१॥**

**सर्वावस्थाभिरसावलिप्त एव त्वमर्थ इत्येवम्।  
सम्यग्विचार्य संप्रति निरूपयति तत्पदार्थमीशानम्॥१९२॥**

**न स्थानतोऽपि परस्योभयलिङ्गं सर्वत्र हि॥११॥**

**अत्र त्वमर्थजिज्ञासोपरमानन्तरं हि तस्यैव।  
अवसरसंगत्या हि स्वरूपभूतं विचार्यते ब्रह्म॥१९३॥**

**सन्त्यत्रोभयलिङ्गाः श्रुतयो ब्रह्मस्वरूपबोधपराः।  
अत्र किल सर्वकर्मेत्याद्याः सविशेषगोचराः श्रुतयः॥१९४॥**

**अस्थूलमेवमाद्याः श्रुतयः किल निर्विशेषबोधपराः।  
श्रुतिषु सतीष्वेतासु ब्रह्मोभयलिङ्गमेव किंवा स्यात्॥१९५॥**

**अन्यतरलिङ्गमथ वा यदाऽपि चान्यतरलिङ्गमेतत्स्यात्।  
सविशेषलिङ्गमेतत्किंवा तन्निर्विशेषमेवेति॥१९६॥**

**संदेहे सति तत्र ब्रह्मोभयलिङ्गमिति तु युक्तं स्यात्।  
पूर्वत्र सुप्तिमरणोभयरूपं वर्णितं हि मुग्धत्वम्॥१९७॥**

**तद्वच्छ्रुत्यनुसाराद्ब्रह्मात्र ध्येयमुभयरूपं स्यात्।  
इति दृष्टान्तालम्बाद्ब्रह्मण्युभयात्मकत्वशङ्कायाम्॥१९८॥**

**तामेतामाशङ्कां निरसितुमेतत्प्रवर्तितं सूत्रम्।  
अत्रोभयलिङ्गत्वं स्वत एव परस्य नोपपन्नं स्यात्॥१९९॥**

**वस्त्वेकमेव लोके भवति हि रूपादिगुणगणोपेतम्।  
तद्विपरीतं चेति ह्यवधारयितुं कथं हि शक्येत॥२००॥**

**नोपाधियोगतोऽन्यादृशस्य चान्यादृशः स्वभावः स्यात्।  
न स्वच्छःस्फटिकोऽसावस्वच्छोऽलक्तकादियागेन॥२०१॥**

**तत्रास्वच्छत्वव्यपदेशोऽयं भ्रान्तिमूलको दृष्टः।  
ये चोपाधय इह ते भवन्त्यविद्यासमुत्थिता एव॥२०२॥**

**तन्मूलकं हि तदिदं भ्रान्त्यायत्तं न वस्तुवृत्तमतः।  
अन्यतराश्रयणेऽपि प्रतिपाद्यं ब्रह्म निर्विशेषमिह॥२०३**

**ब्रह्मप्रतिपत्तिपरेष्वशब्दमस्पर्शमेवमाद्येषु।  
यस्मादपास्तसर्वोपाधिविशेषं प्रपञ्चितं ब्रह्म॥२०४॥**

**न भेदादिति चेन्न प्रत्येकमतद्वचनात्॥१२॥**

**यन्निर्विशेषमेव ब्रह्म प्रतिपाद्यमिति तु पूर्वोक्तम्।  
तन्नोपपद्यतेऽत्र ब्रह्माकारास्तु भिन्नभिन्ना हि॥२०५॥**

**उपदिश्यन्ते ते हि प्रतिविद्यं सकलनिगमवाक्येषु।  
ब्रह्म चतुष्पादित्यपि षोडशकलमिति च वर्णितं ब्रह्म॥२०६॥**

**तद्वच्च वामनीत्वादिलक्षणं ब्रह्म सकलभुवनतनु।  
वैश्वानरशब्दितमपि कथयन्ति ब्रह्म सर्ववेदान्ताः॥२०७॥**

**तस्मात्सविशेषत्वं परात्मनोऽवश्यमभ्युपेयमिह।  
नो चेन्निर्विषयं स्यात्सकलमिदं भेदशास्त्रमिति चेन्न॥२०८॥**

**यस्मादभेदमेव प्रत्येकं ब्रह्मणः श्रुतिर्ब्रूते।  
यश्चायमेवमाद्या श्रुतिरस्याभेदमेवमुपदिशति॥२०९॥**

**तेजोमयोऽमृतमयः पुरुषो योऽस्यां भवेत्पृथिव्यां सः।  
यश्चाध्यात्मं पुरुषः शारीरः सोऽपि तादृशो गदितः॥२१०॥**

**तावेवंविधरूपौ निर्दिश्याभेदमेव हि ब्रूते।  
अयमेव स योऽयमिति श्रुतिरध्यात्मादिभेदमपवार्य॥२११॥**

**अपि चैवमेके॥१३॥**

**अपि चेह भेददर्शननिन्दापूर्वकमभेददृष्टिमिमाम्।  
एके हि शाखिनः किल मनसैवेत्यादिना पठन्तीह॥२१२॥**

**अन्येऽपि भोक्तृभोग्यप्रेरितृरूपस्य सकलजगतोऽपि।  
ब्रह्मात्मतां वदन्ति हि भोक्ता भोग्यमिति वाक्यनिचयेन॥२१३॥**

**सविशेषनिर्विशेषब्रह्मपरासु च सतीष्वपि श्रुतिषु।  
ननु निर्विशेषमेव ब्रह्म कथं स्यादितीह नाऽऽशङ्क्यम्॥२१४॥**

**अत्रातत्परतत्परविप्रतिषेधे हि तत्परं बलवत्।  
एतन्न्यायाश्रयणान्नासौ दोष इति पठति सूत्रमिदम्॥२१५॥**

**अरूपवदेव हि तत्प्रधानत्वात्॥१४॥**

**रूपादिरहितमेव ब्रह्म परं स्यात्ततो न विपरीतम्।  
श्रुतिवचनानि च सर्वाण्यपि दृश्यन्ते हि तत्प्रधानानि॥२१६॥**

**अस्थूलमेवमाद्यं ह्यशब्दमस्पर्शमेवमाद्यपि च।  
आकाशो हेत्यादिकमपि किल दिव्यो ह्यमूर्त इत्याद्यम्॥२१७॥**

**यच्चान्यदपि तदेतद्ब्रह्मापूर्वमिति निगमवाक्यं स्यात्।  
परतत्त्वबोधकानि ह्येतानि भवन्ति तत्प्रधानानि॥२१८॥**

**तस्माच्च निर्विशेषं श्रुतिवचनेषु हि यथाश्रुतं ग्राह्यम्।  
आकारवत्पराणि श्रुतिवचनानि तु न तत्प्रधानानि॥२१९॥**

**किंत्वेतानि भवन्ति हि सविशेषोपासनाप्रधानानि।  
असति विरोधे तेषामाश्रयितव्यं यथाश्रुतं भवति॥२२०॥**

**सति च विरोधे कल्पितविशेषसालम्बनानि तानि स्युः।  
न हि निर्विशेषवाक्याण्येवं कुत्रापि सावकाशानि॥२२१॥**

**तस्माद्भवन्ति तानि हि परात्मतत्त्वप्रधानवाक्यानि।  
इममर्थमेव सकलं बोधयितुं सूत्रमेतदिह पठति॥२२२॥**

**प्रकाशवच्चावैयर्थ्यात्॥१५॥**

**लोके यथा प्रकाशः सौरश्चान्द्रो नभस्थलव्यापी।  
ऋजुवक्रभावकलिते ह्यङ्गुल्यादावुपाधिसंबन्धात्॥२२३॥**

**तद्भावं प्राप्त इव प्रतिपन्नो न प्रपद्यते हि तथा।  
तत्तूपाधिवशेनाऽऽपातीव हि तत्तदाकृतिं ब्रह्म॥२२४॥**

**एवमुपास्त्यङ्गतया साकारब्रह्मविषयवाक्याणाम्।  
न च वैयर्थ्याशङ्का भवति हि नैवेह वेदवाक्यानाम्॥२२५॥**

**कस्यचिदनर्थकत्वं कस्यचिदिह सार्थकत्वमिति युक्तम्।  
सर्वस्य वेदराशेः प्रमाणभावे यतो हि न विशेषः॥२२६॥**

**नोपाधियोगतोऽपि ब्रह्मोभयलिङ्गमिति तु यच्चोक्तम्।  
इह तद्विरुद्धमुक्तं भवतीत्येवं न शङ्कनीयमिह॥२२७॥**

**यच्चोपाध्यायत्तं तदिदं नैवेह वस्तुधर्मः स्यात्।  
आविद्यकाह्युपाधय इत्येतत्सकलमेव पूर्वोक्तम्॥२२८॥**

**आह च तन्मात्रम्॥१६॥**

**स यथा सैन्धवघन इत्येषा श्रुतिरैवमत्र दर्शयति।  
ब्रह्म प्रज्ञानघनं रूपान्तररहितमेकमविशेषम्॥२२९॥**

**यद्वत्सैन्धवघन इह बहिरन्तश्चैकलवणरस एव।  
चैतन्यमात्रमेव ब्रह्म निरन्तरमिदं तथैवेति॥२३०॥**

**दर्शयति चाथो अपि स्मर्यते॥१७॥**

**दर्शयति श्रुतिरेषा ह्यथात आदेश एवमाद्या हि।  
इतरप्रतिषेधेन ब्रह्मण एतस्य निर्विशेषत्वम्॥२३१॥**

**श्रुतिरन्यदेव तद्विदितादित्याद्याऽपि दर्शयत्येवम्।  
अन्याऽप्यत्र यतो वाच इति श्रुतिरपि तथैव दर्शयति॥२३२॥**

**बाष्कलिना बाभ्रव्यः पृष्टः सन्नेतमवचनेनैव।  
ब्रह्म प्रोवाचेति श्रूयत इह निगमवाक्य एव किल॥२३३॥**

**तत्र स होवाचाधीहीति प्रथमं स एष पृष्टः सन्।  
नोवाच किंचिदयमिति तेन प्रश्नद्वये कृते पश्चात्॥२३४॥**

**त्वं तु न जानास्येवं भवति ह्युपशान्त एष आत्मेति।  
आत्माऽपास्तद्वैतो ह्यवचनमत उत्तरं भवेत्तस्य॥२३५॥**

**सौत्रश्चाथोशब्दस्तदर्थको नान्यमर्थमाचष्टे।  
गीतादिस्मृतिवचनैर्ब्रह्म परं निर्विशेषमुपदिष्टम्॥२३६॥**

**एतच्चानादिमदितिवाक्येषु स्पष्टमेवमन्यत्र।  
नारायणोपदिष्टे माया ह्येषा मयेति वाक्ये हि॥२३७॥**

**अत एव चोपमा सूर्यकादिवत्॥१८॥**

**यत एवाऽऽत्मा सोऽयं चैतन्यैकस्वरूप एव स्यात्।  
वाङ्मनसातीतः स्यादितरप्रतिषेधसमुपदेश्यश्च॥२३८॥**

**तस्योपाधिनिमित्तामपारमार्थिकविशेषवत्तां हि।  
आलम्ब्य मोक्षशास्त्रे ह्युपमा जलसूर्यकादिभिः कथिता॥२३९॥**

**दर्शयति श्रुतिरेषा यथा ह्ययं ज्योतिरेवमाद्या हि।  
सूर्यो यथाऽनुगच्छन्नपो हि भिन्ना उपाधियोगेन॥२४०॥**

**भिन्नस्तथाऽयमात्मा क्षेत्रेषूपाधितो हि भिन्न इति।  
श्रुतिरेक एव हीति च भूते भूते व्यवस्थितो ह्यात्मा॥२४१॥**

**बहुधैकधा च दृश्यत एको जलचन्द्रवदिति वर्णयति।  
सूर्यक इति कप्रत्यय इह सूत्रे द्योतनार्थको भवति॥२४२॥**

**अम्बुवदग्रहणात्तु न तथात्वम्॥१९॥**

**ननु जलसूर्याद्युपमा न चाऽऽत्मनः कथमपीह संभवति।  
सूर्यादिभ्यो भवति हि जलमेतद्विप्रकृष्टदेशस्थम्॥२४३॥**

**रूपवतः सूर्यस्य प्रतिबिम्बस्तत्र युक्त एव स्यात्।  
अत्र च मायाबुद्ध्याद्युपाधयो नैव दूरदेशस्थाः॥२४४॥**

**ब्रह्मस्वरूपमेव हि सर्वात्मकमपि च सर्वदेशगतम्।  
तस्माद्दृष्टान्तोऽसावयुक्त इत्यस्य चोत्तर पठति॥२४५॥**

**वृद्धिह्रासभाक्त्वमन्तर्भावादुभयसामञ्जस्यादेवम्॥२०॥**

**दृष्टान्तोऽसौयुक्तोविवक्षितांशो यतोऽत्र संभवति।  
दार्ष्टान्तिकस्य लोके दृष्टान्ते न च सर्वसाम्य स्यात्॥२४६॥**

**नैतत्स्वमनीषिकया दृष्टान्तप्रणयनं कृतं किंतु।  
शास्त्रोपदर्शितस्य हि फलमात्रमिहोपदिश्यतेतस्य॥२४७॥**

**तदिदं प्रयोजनं स्याद्यदात्मनो निर्विशेषतारूपम्।  
अत्र च विवक्षित यत्सारूप्यं तदिदमीदृशं भवति॥२४८॥**

**जलगतमिह सूर्यादिप्रतिबिम्बं यच्च दृश्यते तदिदम्।  
वर्धत इह जलवृद्धौ तद्ध्रासे ह्रसति किंच जलचलने॥२४९॥**

**चलति च जलभेदे किल भिद्यत इति चैतदेवमिह भवति।  
जलधर्मानुविधायि हि न तथात्व भवति चास्य सूर्यस्य॥२५०॥**

**एवं ब्रह्माविकृतं परमार्थत एकरूपमपि सदिह।  
देहाद्युपाधियोगाद्भजत इहोपाधिधर्मवृद्ध्यादीन्॥२५१॥**

**दार्ष्टान्तिकदृष्टान्तोभययोरेव यथोक्तधर्मेण।  
सारूप्याद्दृष्टान्तः समञ्जसोऽयं तथा च न विरोधः॥२५२॥**

**दर्शनाच्च॥२१॥**

**अत्र पुरश्चक्र इति श्रुतिः परस्य प्रवेशमभिधत्ते।  
द्विपदशरीराणि तथा चतुष्पदानि च वपूंषि सृष्ट्वा सा॥२५३॥**

**पूर्वं हि चक्षुरादेः पक्षित्वेनाविशत्स तानीति।  
श्रुतिरन्याऽनेनेति प्रवेशमत्र च परं प्रदर्शयति॥२५४॥**

**तस्माद्युक्तः सोऽयं योऽसौ जलसूर्यकादिदृष्टान्तः।  
ब्रह्म न चोभयलिङ्गं नापि च सविशेषलिङ्गमिति सिद्धम्॥२५५॥**

**इह कल्पयन्ति केचिद्द्वे अधिकरणे हि तत्र च प्रथमम्।  
किंवा प्राप्तविशेषं सविशेषं ब्रह्म किं भवेदिति हि॥२५६॥**

**पूर्वस्मादधिकरणात्प्रत्यस्तमितप्रपञ्चता सिद्धा।  
किं सल्लक्षणमेतद्ब्रह्म भवेद्बोधलक्षणं वेति॥२५७॥**

**अथवा तदुभयलक्षणमिति शङ्कायां द्वितीयमधिकरणम्।  
इह सर्वथाऽप्यनर्थकमधिकरणान्तरमिदं ह्यनारब्धम्॥२५८॥**

**यद्यधिकरणमिदं स्यादनेकलिङ्गत्वनिरसनार्थं हि।  
तत्किल पूर्वेणैव हि न स्थानत इत्यनेन परिभूतम्॥२५९॥**

**उत्तरमधिकरणमिदं प्रकाशवच्चेति विफलमेव स्यात्।  
सल्लक्षणमेवेदं न बोधलक्षणमिदं भवेद्ब्रह्म॥२६०॥**

**इति शङ्कितुं न शक्यं विज्ञानघनश्रुतेर्विरोधेन।  
अपगतचैतन्यं तद्ब्रह्म कथं वाऽपि चेतनस्यास्य॥२६१॥**

**जीवस्य श्रुतिवचनैस्तदात्मभावेन चोपदिश्येत।  
नाप्यत्र बोधलक्षणमेव न सल्लक्षणं तदेतदिति॥२६२॥**

**वक्तुंशक्यमिह स्यादस्तीत्यादिश्रुतेर्विरोधेन।  
तदुभयलक्षणमेव ब्रह्मेत्यपि नेह शङ्कितुं शक्यम्॥२६३॥**

**तस्यैकलिङ्गतायाः पूर्वोक्ताया विरोध एव स्यात्।  
सत्तात्यावृत्तेन च बोधन तथैव सत्तयोपेतम्॥२६४॥**

**तत्प्रतिजानानस्य हि पूर्वप्रतिषिद्धसप्रपञ्चत्वम्।  
पुनरपि तस्य स्यादित्यसमञ्जसमेव तदिदमखिलं स्यात्॥२६५॥**

**न श्रुतिवचनशतेनाप्येकस्यानेकरूपतोभवति॥  
यदि बोध एव सत्ता बोधः सत्तैव न हि तयोर्भेदः॥२६६॥**

**भवतु तदा सल्लक्षणमित्यादिविकल्पना निरालम्बाः।  
निर्णीतान्यस्माभिः सूत्राण्येकाधिकरणभावेन॥२६७॥**

**अपि चान्योन्य श्रुतिषु हि विप्रतिपन्नासु निर्विशेषेऽस्मिन्।  
ब्रह्मणि तत्र गृहीते गतिरितरासामवश्यमिह वाच्या॥२६८॥**

**तत्परतयाऽर्थवन्ति प्रकाशवच्चैवमादिमात्राणि।  
इह केचिदेवमाहुः साकारपरा भवन्ति याः श्रुतयः॥२६९॥**

**प्रविलयमुखेन ता अपि भवन्त्यनाकारतत्परा इति हि।  
तदपि च न समीचीनं याः परविद्याप्रपञ्चिताः श्रुतयः॥२७०॥**

**युक्ता ह्यस्येत्याद्याःप्रविलयफलिका भवन्ति ता एष।  
यस्मात्तदेतदित्ययमुपसंहारोऽत्र निर्विशेषपरः॥२७१॥**

**ये च श्रुतेः प्रपञ्चा उपासनाप्रक्रियासु दृश्यन्ते।  
छान्दोग्ये हि मनोमय इत्याद्यास्ते कथं प्रविलयार्थाः॥२७२॥**

**स क्रतुमित्येतेन ह्युपासनातत्परेण विधिनैव।  
यत एषां संबन्धे श्रुत्यैव यथाक्तगुणकदम्बस्य॥२७३॥**

**तदुपासनार्थकत्वे प्रतीयमाने च लक्षणावृत्त्या।  
तस्यापि च प्रपञ्चप्रविलयपरता कथं हि युक्ता स्यात्॥२७४॥**

**यच्चोपदिष्टमेतद्विनिगमकारणमरूपवदितीह।  
तच्चेदमनवकाशं सर्वस्य प्रविलयार्थकत्वेस्यात्॥२७५॥**

**फलमप्युपासनानां भिन्नं भिन्नं प्रतीयते शास्त्रे।  
दुरितक्षयः क्वचित्स्यात्क्वचिदैश्वर्यं क्वचित्क्रमान्मुक्तिः॥२७६॥**

**तस्मात्पृथगर्थकता ज्ञेयोपास्यप्रधानवाक्यानाम्।  
नन्वेकवाक्यता किल यथैव चाङ्गप्रधानवाक्यानाम्॥२७७॥**

**भवति हि योगस्यैक्यात्परमापूर्वस्य तद्वदेवेह।  
प्रविलयविषयक एको नियोग आत्मावबोधकामस्य॥२७८॥**

**अविलापिते प्रपञ्चे कथमपि न ब्रह्मतत्त्वबोधः स्यात्।  
योगोऽनुष्ठातव्यो भवति यथा स्वर्गलोककामस्य॥२७९॥**

**एवं प्रपञ्चविलयो विमोक्षकामस्य भवति संपाद्यः।  
तमसि यथा घटतत्त्व बुभुत्सुनाऽऽदौ विलाप्यते हि तमः॥२८०॥**

**एवं प्रपञ्चविलयः कर्तव्यो ब्रह्मतत्त्वविविदिषुणा।  
अत्रेदं प्रष्टव्यं प्रपञ्चविलयो हि किंविधोऽयमिति॥२८१॥**

**यदि पावकसंपर्काद्घृतकाठिन्यस्य विद्यमानस्य।  
प्रविलय इवचेदयमपि विलयस्तस्यैव विद्यमानस्य॥२८२॥**

**व्यर्थस्तदोपदेशः स खलु न शक्यो हि पुरुषमात्रेण।  
यदि मुक्तेनैकेन प्रपञ्चविलयः श्रुतस्तदेदानीम्॥२८३॥**

**प्रत्यक्षदृष्टमेतज्जगत्पृथिव्यादिशून्यमेव स्यात्।  
यदि चाविद्याध्वस्तः सकलोऽयं विद्यया विलाप्य इति॥२८४॥**

**तत एतदेव लब्धं तत्सत्यज्ञानलक्षणं ब्रह्म।  
आविद्यकप्रपञ्चप्रत्याख्यानेन वेदितव्यमिति॥२८५॥**

**आवेदिते हि तस्मिन्विद्या स्वयमेव जायते तस्य।  
प्रविलीयते तथा चाविद्या ध्वस्तो हि सकल एवायम्॥२८६॥**

**स्वप्नप्रपञ्च इव किल न वैपरीत्ये हि जायते विद्या।  
रज्जुप्रदर्शनेनैव च भवति हि तत्स्वरूपविज्ञानम्॥२८७॥**

**तेनाविद्यारोपितसर्पादिप्रविलयश्च भवति यथा।  
भवति तथैवेहापि ब्रह्मण्यावेदिते स्वयं विद्या॥२८८॥**

**नापि नियोगशतेन च विद्याऽनावेदिते भवेत्तस्मिन्।  
अपि च प्रपञ्चपक्षे जीवः किं ब्रह्मपक्ष एव स्यात्॥२८९॥**

**प्रथमे हि निष्प्रपञ्चब्रह्मप्रतिपादनेन जीवेऽपि।  
प्रविलापिते जगद्वत्कस्य नियोगः कुतोऽस्य मोक्षो वा॥२९०॥**

**जीवो द्वितीयपक्षे ह्यनियोज्यब्रह्मरूप एव स्यात्।  
जीवत्वं चाविद्याकल्पितमेवेति बोधिते तस्मिन्॥२९१॥**

**इह च नियोज्याभावान्नियोगनिष्ठा न कस्यचिद्भवति।  
द्रष्टव्याद्याः शब्दास्तत्त्वाभिमुखीकृतिप्रधानाः स्युः॥२९२॥**

**यदि चाऽऽम्नायः सकलः पर्यवसन्नो नियोगनिष्ठतया।  
जीवस्य यदनियोज्यब्रह्मात्मत्वं तदप्रामाणं स्यात्॥२९३॥**

**कृत्स्नस्याऽऽम्नायस्य हि नियोगपरता यदोपवर्ण्येत।  
श्रुतहानिरश्रुतार्थप्रकल्पना चात्र दुर्निवारैव॥२९४॥**

**मोक्षस्यानित्यत्वं ह्यदृष्टफलताऽपि कर्मफलवत्स्यात्।  
तस्माद्ब्रह्मपराणि ह्यवगतिनिष्ठानि सकलवाक्यानि॥२९५॥**

**तस्माच्चैकनियोगप्रतीतितश्चैकवाक्यतेत्येतत्।  
अनुचितमेतत्सकलं यदि चाभ्युपगम्यते नियोगोऽयम्॥२९६॥**

**ब्रह्मपरेष्वपि वाक्येष्वसिद्धमेव हि तदा तदेकत्वम्।  
सविशेषनिर्विशेषप्रतिपादनतत्परेषु तेषु स्यात्॥२९७॥**

**शब्दान्तरैः प्रमाणैर्नियोगभेदेऽवगम्यमानेऽपि।  
सर्वत्रापि ह्येको नियोग इति नैव शक्यमाश्रयितुम्॥२९८॥**

**दर्शप्रयाजवाक्येष्वधिकाराभेदतस्तदेकत्वम्।  
साङ्गे प्रधानयागे ह्येकस्य स्वर्गलोककामस्य॥२९९॥**

**अधिकारात्परमापूर्वैक्यात्तत्रैकवाक्यता युक्ता।  
न त्वत्र सगुणनिर्गुणवाक्येष्वेकत्वसाधकोंऽशोऽस्ति॥३००॥**

**भारूपत्वादिगुणा न हि प्रविलयोपकारिणो दृष्टाः।  
नापि प्रपञ्चविलयो भारूपत्वादिसहचरो दृष्टः॥३०१॥**

**यस्मात्परस्परं ते दृश्यन्ते किल विरुद्धरूपतया।  
मुक्त्यभ्युदयार्थिन इह भवन्ति विद्याधिकारिणो भिन्नाः॥३०२॥**

**नैवाङ्गाङ्गित्वं वा मिथोविरुद्धार्थविद्ययोर्भवति।  
कृत्स्नप्रपञ्चविलयस्तदेकदेशाद्यपेक्षण चापि॥३०३॥**

**न ह्येकस्मिन्धर्मिणि तच्च समावेशयितुं शक्यम्।  
साकृतिवाक्यानामिह न भवत्याकारविलयनद्वारा॥३०४॥**

**निर्गुणवाक्यैकत्व तस्मादस्मत्प्रपञ्चितं युक्तम्।**

**प्रकृतैतावत्त्वं हि प्रतिषेधति ततो ब्रवीति च भूयः॥२२॥**

**तदिदं ब्रह्म श्रुतिभिर्निर्दिष्टं निर्विशेषचिन्मात्रम्॥३०५॥**

**सकलप्रतिषेधावधि सद्रूप तदिति वर्ण्यते सपदि।  
मूर्तममूर्तं चेति द्वे रूपे ब्रह्मणो विनिर्दिश्य॥३०६॥**

**पञ्च महाभूतानि द्वैराश्येन च विभज्य तत ऊर्ध्वम्।  
तस्यामूर्तरसस्य हि पुरुषस्य च यानि सकलरूपाणि॥३०७॥**

**तानि महारजनादीन्यप्येतस्यैव वर्णयित्वाऽन्ते।  
वाक्यं तदत्रपठितं ह्ययात आदेश एवमादि किल॥३०८॥**

**तत्र च वाक्ये नेतीत्येतद्वाक्यं द्विवारमुपदिष्टम्।  
न ह्येतस्मादित्यपि वाक्यं तत्रोपलभ्यते किंच॥३०९॥**

**नेत्यन्यत्परमस्तीत्येवं वाक्यानि तत्र दृश्यन्ते।  
अत्र प्रतिषेध्यं किल विशेषतो नोपलभ्यते किमपि॥३१०॥**

**अत्र च नञ्शब्दोऽसावितिशब्दपरः स चायमितिशब्दः।  
संनिहितकृत्स्नवस्तुप्रदर्शनार्थः प्रतीयते लोके॥३११॥**

**प्रकरणसामर्थ्यादिह रूपद्वयमत्र भवति सनिहितम्।  
तस्यैव सप्रपञ्चब्रह्मण एतद्द्वयं यदुपदिष्टम्॥३१२॥**

**तत्र च संदेहः किं प्रतिषेधाते रूपरूपवद्युगलम्।  
किंवा रूपं यदिदं किंवाऽप्येतच्च रूपवद्ब्रह्म॥३१३॥**

**तत्र च रूपं रूपवदुभयं प्रतिषिध्यतीति युक्तं स्यात्।  
नञ्शब्दद्वययोगादथ वा ब्रह्मैव रूपवद्यदिदम्॥३१४॥**

**तद्वाङ्मनसातीतं किंचासंभाव्यमानसद्भावम्।  
तन्न प्रतिषेधार्हं प्रतिषेधार्हो न हि प्रपञ्चोऽसौ॥३१५॥**

**प्रत्यक्षगोचरत्वादभ्यासस्त्वादरार्थ इह भवति।  
एव प्राप्ते ब्रूमः प्रतिषेधो नोभयस्य भवतीह॥३१६॥**

**प्रतिषेधः सकलोऽय किंचित्परमार्थतत्त्वमालम्ब्य।  
यश्चापरमार्थः स्यात्स खलु प्रतिषिध्यते न सर्वमपि॥३१७॥**

**सर्वस्य प्रतिषेधे भवेदसौ शून्यवाद एव तदा।  
रज्ज्वादौ सर्पाद्याः प्रतिषिध्यन्तेऽवशिष्यमाणेऽस्मिन्॥३१८॥**

**कृत्स्नप्रतिषेधे किल कोऽन्यस्तत्रावशिष्यते भावः।  
अन्यस्यानवशेष कृत्स्नस्यैवात्य शून्यताप्राप्त्या॥३१९॥**

**प्रतिषेद्धुरप्यभावे प्रतिषेधः कथमिहोपपद्येत।  
ब्रह्मप्रतिषेधो वा कथमपि नैवेह शक्यते वक्तुम्॥३२०॥**

**येनोपक्रमवाक्ये ब्रह्मप्रतिपादनं प्रतिज्ञातम्।  
किंचासन्नैवेति श्रुतिरसदात्मत्वमस्य निन्दति च॥३२१॥**

**अस्तीत्येवेत्यपरा श्रुतिरस्तित्वेन वक्ति तद्ब्रह्म।  
श्रुतिवचसां व्याकोपो ब्रह्मासत्त्वे हि दुर्निवारः स्यात्॥३२२॥**

**वाङ्मनसातीतत्वं यच्चोक्तं ब्रह्मणस्तदेतदपि।  
नाभावाभिप्रायं किंतु प्रतिपादनप्रकारोऽयम्॥३२३॥**

**तद्वाङ्मनसातीतं सर्वेषां प्रत्यगात्मभूतमपि।  
नित्यं शुद्धं भूतं ब्रह्मैतन्नित्यमुक्तरूपमिति॥३२४॥**

**प्रतिपादयन्ति सर्वे वेदान्ताः कथमभावशङ्काऽस्य।  
तस्माद्ब्राह्मण एतत्प्रतिषेधति रूपमेव न ब्रह्म॥३२५॥**

**प्रतिषेधावधिभूतं यत एतद्ब्रह्म परिशिनष्टि ततः।  
प्रकृतं यच्चैतावन्मूर्तामूर्तैकलक्षणं रूपम्॥३२६॥**

**तच्च प्रतिषेधति किल नेति च शब्दो न रूपवद्ब्रह्म।  
रूपं तदिदं प्रकृतं पूर्वग्रन्थेप्रपञ्चितं चैतत्॥३२७॥**

**अधिदैवतमध्यात्मं तदधीनं वासनामयं त्वपरम्।  
रूपममूर्तरसात्मकमपि लिङ्गात्मकव्यपाश्रयं यच्च॥३२८॥**

**वर्णितमत्र महारजनाद्युपमाभिर्यथेति वाक्येन।  
तच्चोपनीयते खल्वितिशब्देन च नञं प्रतीत्येवम्॥३२९॥**

**अवगम्यते यतोऽत्र हि रूपविशेषणतथैव तद्ब्रह्म।  
षष्ठ्या किल निर्दिष्टं रूपं तत्तु प्रधानभावेन॥३३०॥**

**रूपवतो जिज्ञासायामेवैतत्प्रदर्शितं वाक्यम्।  
कल्पितरूपप्रत्याख्यानेन ब्रह्मणः स्वरूपमिह॥३३१॥**

**निर्णीयते तदास्पदमखिलं नेति हि निषिध्यते तस्मात्।  
वाचारम्भणशब्दादिभ्यः कार्यस्य चानृतत्वेन॥३३२॥**

**युक्तः प्रतिषेधोऽयं न ब्रह्मण इह भवेदसौ युक्तः।  
तस्य कथं वा स भवेद्ब्रह्म यतः सर्वकल्पनामूलम्॥३३३॥**

**स्वयमेव शास्त्रमेतद्रूपद्वयमस्य दर्शयित्वाऽऽदौ।  
प्रतिषेधतीह कथमिति नैषा शङ्काऽत्र भवति युक्ततमा॥३३४॥**

**रुपद्वयमिह शास्त्रं प्रतिपाद्यत्वेन नैव निर्दिशति।  
रूपद्वयं प्रसिद्धं ब्रह्मणि कल्पितमिदं परामृशति॥३३५॥**

**प्रतिषेध्यत्वाय तथा शुद्धब्रह्मस्वरूपबोधाय।  
द्वावेतौ प्रतिषेधौ मूर्तामूर्ते निषेधतः क्रमतः॥३३६॥**

**एको हि भूतराशि प्रतिषेधति वासनात्मकं त्वपरः।  
अथवाऽपि नेति नेतीत्येषा वीप्सा हि किमपि नेतीति॥३३७॥**

**परिगणितप्रतिषेधे किंवैतद्ब्रह्म किमथवाऽन्यदिति।  
स्यादेषा जिज्ञासा वीप्सायां सकलविषयजातस्य॥३३८॥**

**प्रतिषेधाच्चाविषयःप्रत्यग्ब्रह्मेति सा निवर्तेत।  
तस्मात्कल्पितमेतत्प्रतिषेधति परिशिनष्टि तद्ब्रह्म॥३३९॥**

**अन्यत्परमस्तीति ब्रवीति भूयो यतस्तदिह सत्यम्।  
आदिश्य नेति नेतीत्यादेशं किल पुनश्च निर्वक्ति॥३४०॥**

**ब्रह्मण एतस्माद्धि व्यतिरिक्तं नेह किंचिदस्तीति।  
उक्तार्थबोधनाय हि नेतीत्युक्तं तदेव दर्शयति॥३४१॥**

**अन्यच्च प्रतिषिद्धं ब्रह्मपर यत्तदेतदस्तीति।  
न ह्येतस्मादिति यद्युपदेशान्तरनिषेधनार्थं स्यात्॥३४२॥**

**सूत्रे ततो ब्रवीतीत्येतत्स्यान्नामधेयपरमेव।  
अथ नामधेयमिति हि ब्रवीति सत्यमिति तत्परं तत्स्यात्॥३४३॥**

**प्रतिषेधोऽयं सफलो यदि च ब्रह्मावसान एषस्यात्।  
यदि चाभावावधिकः कथमिह सत्यस्य सत्यमुच्येत॥३४४॥**

**तस्मात्प्रतिषेधोऽयं भवति ब्रह्मावसान इति सिद्धम्।**

**तदव्यक्तमाह हि॥२३॥**

**अन्यत्प्रपञ्चजातात्प्रतिषिद्धाद्यदि भवेत्परं ब्रह्म॥३४५॥**

**तच्च कुतो न हि गृह्यत इत्यत एतस्य चोत्तरं ब्रूते।  
तदिदं ब्रह्माव्यक्तं भवति हि तत्सर्वदृश्यसाक्ष्यपि च॥३४६॥**

**तेनेन्द्रियैर्न गृह्यत इत्येतच्छ्रुतिरिह प्रदर्शयति।  
सा हि श्रुतिः किलैषा न चक्षुषेत्यादिका ब्रवीत्येवम्॥३४७॥**

**अन्याऽपि श्रुतिरेवं स एष नेत्यादिका प्रदर्शयति।  
इयमपराऽपि यदा ह्येवैष इति श्रुतिरिति प्रदर्शयति॥३४८॥**

**अव्यक्तोऽयमचिन्त्योऽयमिति स्मृतिरपि तथैव दर्शयति।**

**अपि संराधने प्रत्यक्षानुमानाभ्याम्॥२४॥**

**अपि चेह योगिनस्तं सराधनसमय एव पश्यन्ति॥३४९॥**

**संराधन हि भक्तिध्यानानुष्ठानमेव न तदन्यत्।  
तद्ध्येवमेव यस्माच्छ्रुतिस्मृती चैवमेव दर्शयतः॥३५०॥**

**श्रुतिरिह पराञ्चिखानि व्यतृणदितीत्येवमत्र दर्शयति।  
बहिरर्थमेव सर्वे पश्यन्ति न कश्चिदन्तरात्मानम्॥३५१॥**

**यो धीमान्मोक्षार्थी स हि त पश्यति निरुद्धचक्षुरिति।  
अपराऽपि शुद्धसत्त्वस्तत इत्याद्याऽपि दर्शयत्येवम्॥३५२॥**

**स्मृतिरत्र यं विनिद्रा इत्याद्या योगिनस्तमित्याद्या।  
परमात्मनोऽस्य केवलयोगिध्यानाभिगम्यतां ब्रूते॥३५३॥**

**ननु संराध्यःसंराधक इति भिन्नत्वमेतयोरिति चेत्।**

**प्रकाशादिवच्चावैशेष्यं प्रकाशश्च कर्मण्यभ्यासात्॥२५॥**

**लोके प्रकाशरूपा ये सवितृप्रभृतयो हि वर्तन्ते॥३५४॥**

**ते खलु सविशेषा इव भासन्ते परमुपाधियोगेन।  
एवं ध्यानोपाधिषु कर्मसु भिद्यत इहैष परमात्मा॥३५५॥**

**परमार्थतोऽयमात्मा न भिद्यते नापि सविशेषः।  
भेद उपाधिकृतोऽसौ स्वतस्त्वभेद इति वर्णयन्त्येते॥३५६॥**

**अभ्यासेनासकृदिह जीवप्राज्ञौ हि सर्ववेदान्ताः।**

**अतोऽनन्तेन तथा हि लिङ्गम्॥२६॥**

**येनाविद्यामूलो भेदः सकलोऽपि तेन जीवोऽसौ॥३५७॥**

**सकलमविद्याध्वान्तं विद्यादीपेन संनिरस्यैव।  
प्राज्ञेनानन्तेन हि परात्मना सोऽयमेकतां याति॥३५८॥**

**श्रुतिलिङ्गमेवमेव हि स यो ह वै तदिति वर्णयत्यत्र।**

**उभयव्यपदेशात्त्वहिकुण्डलवत्॥२७॥**

**स्वमतविशुद्धय इह किल मतान्तरं किमपि दर्शयत्यत्र॥३५९॥**

**क्वचिदिह जीवेश्वरयोर्ध्यातृध्यातव्यभावमालम्ब्य।  
व्यपदिश्यते हि भेदस्ततस्तु तं पश्यतेति वाक्येन॥३६०॥**

**व्यपदिश्यते क्वचित्किल परात्परं पुरुषमेवमाद्येन।  
वाक्येन गन्तृगन्तव्यत्वेनापि च तयोरसौ भेदः॥३६१॥**

**एवं नियन्तृनियमनकर्मत्वेनापि भेद उपदिष्टः।  
यः सर्वाणीत्याद्यैर्वाक्यैः क्वचिदिह तयोरभेदोऽपि॥३६२॥**

**तत्त्वमसि ब्रह्मास्मीत्याद्यैर्वाक्यैस्तथेतरैरपि च।  
एष त आत्माऽन्तर्याम्यमृत इति प्रथितवेदवाक्यैश्च॥३६३॥**

**अत उभयव्यपदेशादहिकुण्डलवद्भवेदिदं तत्त्वम्।**

**प्रकाशाश्रयवद्वा तेजस्त्वात्॥२८॥**

**अथवाऽत्र यः प्रकाशः सवितुर्योऽसौ तदाश्रयः सविता॥३६४॥**

**तेजस्त्वेनाभिन्नौ भेदव्यपदेशिनौ तथेहापि।**

**पूर्ववद्वा॥२९॥**

**पूर्वप्रकाशवच्चावैशेष्यमिति प्रदर्शितं यत्स्यात्॥३६५॥**

**भवति तदेव हि तत्त्वं येनाविद्याकृतो हि बन्धोऽयम्।  
ब्रह्मात्मविद्यया किल बन्धापायेऽत्र भवति मोक्षो हि॥३६६॥**

**अहिकुण्डलवद्बन्धः परस्य संस्थानभूत एव यदि।  
किंवा स हि प्रकाशाश्रयवद्यद्येकदेशभूतः स्यात्॥३६७॥**

**भवति तदा परमार्थो बन्धस्तस्य च तिरस्कृतिर्न भवेत्।  
एवं चेद्वैयर्थ्यं दुर्वारं भवति मोक्षशास्त्रस्य॥३६८॥**

**भेदाभेदौ तुल्यवदिह न व्यपदिशति किंत्वभेदमिह।  
प्रतिपाद्यत्वेन श्रुतिरेषा निर्दिशति तत्त्वमस्याद्या॥३६९॥**

**भेदं त्वनुवदति ततः प्रकाशवच्चेति भवति सिद्धान्तः।**

**प्रतिषेधाच्च॥३०॥**

**नान्योऽतोऽस्तीत्याद्याऽप्यथात आदेश एवमाद्याऽपि॥३७०॥**

**प्रतिषेधति प्रपञ्चं ब्रह्मव्यतिरिक्तमखिलमेव यतः।  
तद्ब्रह्म परिशिनष्टि हि यदिदं सन्निर्विशेषचिन्मात्रम्॥३७१॥**

**तस्मात्प्रकाशवच्चेत्युपदिष्टो भवति चात्र सिद्धान्तः।**

**परमतः सेतून्मानसंबन्धभेदव्यपदेशेभ्यः॥३१॥**

**यदिदं निरस्तसकलप्रपञ्चमत्रोपवर्णितं ब्रह्म॥३७२॥**

**तस्मादन्यत्तत्त्वं किमस्ति नास्तीति भवति संदेहः।  
तत्र परस्मादन्यत्तत्त्वं स्यादिति तु युक्तमाभाति॥३७३॥**

**सेत्वादिव्यपदेशा यस्मात्तत्साधका हि दृश्यन्ते।  
आत्मा स सेतुरिति हि श्रुतिः परस्यास्य सेतुतां ब्रूते॥३७४॥**

**भृद्दार्वादिप्रचये जलगतिविच्छेदसाधने सोऽयम्।  
रूढोहि सेतुशब्दः प्रयुक्त आत्मनि यतो भवेदेषः॥३७५॥**

**लौकिकसेतोरिव किल गमयति वस्त्वन्तरास्तितामस्य।  
उन्मानव्यपदेशोऽप्यत्र तथा दृश्यते तदेतदिति॥३७६॥**

**ब्रह्म चतुष्पादष्टाशफ च षोडशकलं च तत्रोक्तम्।  
कार्षापणादि लोके यदुन्मितं स्यात्ततोऽन्यदस्तीति॥३७७॥**

**भवति प्रसिद्धमत इह भवितव्यमिति प्रतीयतेऽन्येन।  
सोम्य तदा संपन्नो भवतीत्याद्येषु निगमवाक्येषु॥३७८॥**

**संबन्धव्यपदेशोऽप्ययमुक्तार्थस्य बोधको भवति।  
संबन्धः किल लोके भवति मिताना मितेन यत एवम्॥३७९॥**

**सोऽयं सुप्तौ दृष्टस्तस्मात्परमस्ति किंचिदिति भाति।  
व्यपदिश्यते परात्मा भिन्नत्वेनैव सोऽन्तरादित्ये॥३८०॥**

**एवं स चान्तरक्षिणि सावधिक चेश्वरत्वमुपदिष्टम्।  
भवति तयोरिह तस्मात्परमन्यद्ब्रह्मणोऽस्ति किंचिदिति॥३८१॥**

**इत्येतामाशङ्कां निरसितुमेतत्प्रदर्शित सूत्रम्।**

**सामान्यात्तु॥३२॥**

**अत्र तुशब्देन हि खल्वाक्षेपोऽयं निरस्यते सकलः॥३८२॥**

**न ब्रह्मणः परस्मादन्यत्तत्वं कदाऽपि संभवति।  
न ह्यन्यस्यास्तित्वे प्रमाणमुपलभ्यतेऽत्र किंचिदपि॥३८३॥**

**सर्वस्य जनिमतः किल जगतो जन्मादिकारणं ब्रह्म।  
निर्धारितं हि तस्यानन्यत्वं च प्रदर्शितं भवति॥३८४॥**

**नह्येतद्व्यतिरिक्तं किंचिदज तत्त्वमत्र संभवति।  
यस्मात्सदेव सोम्येत्यस्मादवधारित हि सद्ब्रह्म॥३८५॥**

**येनाश्रुतमिति वाक्यादेकज्ञानेन सर्वविज्ञानम्।  
दर्शितमिह तेन कथं ब्रह्मव्यतिरिक्तवस्तुसत्त्वं स्यात्॥३८६॥**

**सेत्वादिव्यपदेशात्स्यादन्यत्तत्त्वमिति तु यच्चोक्तम्।  
तदयुक्तमेव यस्माच्छ्रुतिरेषा वक्ति सेतुरात्मेति॥३८७॥**

**न ततः परमस्तीति श्रुत्वाचैवोपदिष्टमेवात्र।  
सेत्वादिव्यपदेशादन्यास्तित्वप्रतीतिरित्यपि न॥३८८॥**

**लिङ्गेन चाद्वितीयश्रुतिबाधोऽयं यतो न हि न्याय्यः।  
सेतुनिदर्शनमात्रेणान्यत्तत्त्वास्तिता यदोच्येत॥३८९॥**

**तद्दृष्टान्तेन तदा मृद्दारुमयत्वमस्य कल्प्येत।  
नैतन्न्यायं यस्मादजत्वमुपदिशति शास्त्रमेतस्य॥३९०॥**

**इह सेतुशब्द आत्मनि तत्सामान्यात्प्रयुक्त इति युक्तम्।  
जगतस्तद्धर्माणां विधारकत्वमिह सेतुसामान्यम्॥३९१॥**

**सेतुं तीर्त्वेत्यत्र च तरतिर्नातिक्रमार्थकोभवति।  
आत्मा यतो विभुः स्यात्किंतु प्राप्त्यर्थ एव तरतिरसौ॥३९२॥**

**प्राप्त्यर्थे दृष्टोऽयं व्याकरणं तीर्ण एवमादौ हि।**

**बुद्ध्यर्थः पादवत्॥३३॥**

**उन्मानव्यपदेशादपि नान्यास्तित्वकल्पना युक्ता॥३९३॥**

**स भवति किल बुद्ध्यर्थः सा बुद्धिरुपासनैव नान्या स्यात्।  
ब्रह्मण्यपरिच्छिन्ने स्थापयितुं बुद्धिरियमशक्येति॥३५४॥**

**ब्रह्म चतुष्पात्षोडकलमित्युन्मानकल्पनाऽत्र कृता।  
पादवदित्येतत्किल निदर्शनं स्याद्यथोपदिष्टार्थे॥३९५॥**

**ब्रह्मप्रतीकयोरिह मनआकाशस्वरूपयोर्हि यथा।  
वागादयश्च पादाश्चत्वारस्ते च मनस उपदिष्टाः॥३९६॥**

**आकाशस्याग्न्यादय आध्यानायैव ते हि निर्दिष्टाः।  
तद्वदिहापि स्यादियमथवाऽप्यन्यार्थकं हि पादपदम्॥३९७॥**

**कार्षापणे यथा वा पादविभागस्तु कल्प्यते लोके।  
व्यवहारप्राचुर्यंन भवति कार्षापणेन सकलेन॥३९८॥**

**तस्मात्क्रयादिसिद्ध्यै पादविभागो यथा तथेहापि।**

**स्थानविशेषात्प्रकाशादिवत्॥३४॥**

**सबन्धव्यपदेशाद्भेदव्यपदेशदर्शनाच्च तथा॥३९९॥**

**परमन्यत्तत्त्वं स्यादिति यच्चोक्तं निरस्यते तदिदम्।  
व्यपदेशावेतौ हि स्थानविशेषावलम्बनौ भवतः॥४००॥**

**बुद्ध्याद्युपाधियोगादुद्भूतं यद्विशेषविज्ञानम्।  
बुद्ध्युपशमे हि तस्योपशमो यः स हि परेण संबन्धः॥४०१॥**

**सोऽयमुपाध्यायत्तो भाक्तो न हि परिमितत्वसापेक्षः।  
भेदव्यपदेशोऽपि ह्युपाधिभेदप्रयुक्त एवास्य॥४०२॥**

**न हि वस्तुभेदमूलो यथा प्रकाशादिषूपलब्धोऽयम्।  
लोके यथा प्रकाशाकाशप्रभृता उपाधियोगेन॥४०३॥**

**संबन्धव्यपदेशो भेदव्यपदेश एवमेवात्र।**

**उपपत्तेश्च॥३५॥**

**इह चैतादृश एव हि संबन्धो युज्यते न चान्यविधः॥४०४॥**

**स्वमपीतो भवतीति स्वरूपसंबन्धमामनन्त्येवम्।  
तच्च स्वरूपमन्यत्त्वनपायीति श्रुतिस्मृतिप्रथितम्॥४०५॥**

**तस्माद्यदुपाधिकृतं स्वरूपमागन्तुकं भवेदस्य।  
तस्य तिरोभावे हि स्वमपीत इतीह युक्तमुपदिष्टम्॥४०६॥**

**भेदव्यपदेश उपाधिकृतो नान्यादृशोऽत्र संभवति।  
अन्यादृशो यदि स्याच्छ्रुतिसिद्धैकेश्वरत्वबाधः स्यात्॥४०७॥**

**आकाशे दृष्टोऽसावुपाधियोगेन भेदनिर्देशः।**

**तथाऽन्यप्रतिषेधात्॥३६॥**

**सेत्वादिव्यपदेशान्हेतूनुन्मथ्य पक्षमात्मीयम्॥४०८॥**

**हेत्वन्तरेण संप्रत्युपसंहरति ह्यनेन सूत्रेण।  
अत्रान्यप्रतिषेधादन्यन्नास्तीति गम्यते तस्मात्॥४०९॥**

**यस्मादहमेवाधस्तादात्मैवेति वेदवाक्येन।  
अन्यैश्चनेह नानेत्याद्यैरेतैरनन्यपरवाक्यैः॥४१०॥**

**ब्रह्मव्यतिरिक्तं किल किंचिन्नास्तीति निश्चितं भवति।**

**अनेन सर्वगतत्वमायामशब्दादिभ्यः॥३७॥**

**परपक्षहेतुनिरसनमन्यप्रतिषेधवर्णनं च कृतम्॥४११॥**

**सर्वगतत्वमनेन ह्यात्मन एतस्य सिद्धमिह भवति।  
सेत्वादिव्यपदेशा यदि मुख्याः स्युस्तदा परिच्छेदः॥४१२॥**

**आत्मन एतस्य स्यात्सेत्वाद्या एवमात्मका हि यतः।  
अन्यप्रतिषेधेऽपि ह्यसति परिच्छेद एव तस्य स्यात्॥४१३॥**

**आयामशब्दतः किल सर्वगतत्वं प्रतीयते तस्य।  
आयामशब्द इह किल सर्वव्यापिस्वरूपवचनः स्यात्॥४१४॥**

**यावान्वेति श्रुतिरिह तथैव चाऽऽकाशवदिति चान्याऽपि।  
ज्यायान्दिव इत्यपरा श्रुतिरप्यायाममस्य दर्शयति॥४१५॥**

**नित्यः सर्वगतः स्थाणुरिति स्मृतिरपि तमस्य दर्शयति।**

**फलमत उपपत्तेः॥३८॥**

**पूर्वोपदर्शितस्य हि परात्मनो व्यावहारिकी येयम्॥४१६॥**

**ईशेशितव्यभावावस्था तस्या निरूप्यते तदिदम्।  
इष्टानिष्टव्यामिश्रलक्षणं कर्मफलमिदं त्रिविधम्॥४१७॥**

**संसारगोचरं तज्जन्तुषु सर्वेषु सुप्रसिद्धं हि।  
तत्कर्मणः किमीशात्स्यादिति संदेहनिरसनार्थमिह॥४१८॥**

**पूर्वोपदर्शितस्य हि परात्मनो निर्विशेषभावेन।  
फलदातृत्वं कथमिति शङ्काया निरसनार्थमपि किंच॥४१९॥**

**फलदातृत्वं कर्मण एवेत्याक्षेपमखिलमुन्मूल्य।  
लक्ष्यार्थबोधसाधनवाच्यार्थसतत्त्वनिर्णयार्थं च॥४२०॥**

**सर्वं हि संगमयितुं फलमत इत्यादिसूत्रमारब्धम्।  
अस्मात्परात्मनः किल भवति फलं तदिति युक्तमाश्रयितुम्॥४२१॥**

**यस्मादसौपरात्मा सर्वाध्यक्षस्तथैव सर्वज्ञः।  
स हि देशकालभेदाभिज्ञः सृष्ट्यादिचित्रमारचयन्॥४२२॥**

**कर्मानुरूपफलमिह दातुं तस्मात्स एव शक्नोति।  
कर्म विनाश क्षणिकं जनयति कालान्तरे फलं तदिति॥४२३॥**

**इदमनुपपन्नमेव हि नाभावाद्भावसंभवो येन।  
ननु कर्मेह विनश्यत्फलमनुरूपं हि किंचिदुत्पाद्य॥४२४॥**

**नश्यति कालान्तरितं तच्च फलं भोक्ष्यते हि भोक्त्रेति।  
इदमपि न युक्तमेव हि यतः फलत्वं न चास्य संभवति॥४२५॥**

**लोके यथा सुख वा दुःखं वा यदुपभुज्यते पुंसा।  
तदिदं हि कर्मणः फलमिति च तदा वर्णयन्ति न हि पूर्वम्॥४२६॥**

**यदि कर्मजादपूर्वात्फलमुत्पत्स्यत इतीह कल्प्येत।  
तदपि न युक्तं यत इदमचेतनं काष्ठलोष्टसममेव॥४२७॥**

**तच्चेतनाप्रवर्तितमचेतनं कथमिह प्रवर्तेत।  
इह चापूर्वास्तित्वे प्रमाणमुपलभ्यते न किंचिदपि॥४२८॥**

**अर्थापत्तिर्या स्यादीश्वरसिद्ध्यैव साऽन्यथासिद्धा।**

**श्रुतत्वाच्च॥३९॥**

**उपपत्त्यैव न चासावीश्वर इह भवति कर्मफलहेतुः॥४२९॥**

**श्रुतिबलसमाश्रयादपि भवति परात्मैव कर्मफलहेतुः।  
या हि स वा एष महानज आत्माऽन्नाद एवमाम्नातः॥४३०॥**

**अन्नादं वसुदानं परमेश्वरमेनमुपदिशन्ती सा।  
श्रुतिरेवेश्वरमेनं फलस्य दातारमुपदिशत्यत्र॥४३१॥**

**धर्मं जैमिनिरत एव॥४०॥**

**इह जैमिनिराचार्यः फलदातारं हि धर्ममाचष्टे।  
श्रुत्युपपत्ती यस्मादिह धर्मपरत्वसाधिके दृष्टे॥४३२॥**

**यत्स्वर्गकामवाक्यं तत्र च विध्यर्थभावनाविषयः।  
यागःस्वर्गोत्पादक इति खल्वर्थः प्रतीयते तस्मात्॥४३३॥**

**नोचेदेवं यागो ह्यननुष्ठातृक इह प्रसज्येत।  
तत्र यजेतेत्येषामुपदेशः सकल एव विफलः स्यात्॥४३४॥**

**क्षणिकस्य कर्मणः किल फलं न किंचिदिति मनसि निश्चित्य।  
पूर्वं निराकृतोऽसौ पक्षः कथमत्र युक्त इति चेन्न॥४३५॥**

**श्रुतिरिह यदि प्रमाणं फलसंबन्धोऽपि कल्पनीयोऽस्य।  
ना \[नुत्पा\] द्यापूर्वं कर्म यदेतद्विनश्यदन्वक्षम्॥४३६॥**

**फलमिह कालान्तरितं दातुं तत्कर्म नैव शक्नोति।  
या हि फलस्य च पूर्वा तथोत्तरा कर्मणो ह्यवस्था या॥४३७॥**

**सैवापूर्वं तेन च फलसंबन्धोऽस्य निरपवादः स्यात्।  
ईशः फलं ददातीत्येतन्नात्रोपपद्यते हि यतः॥४३८॥**

**अविचित्रःपरमात्मा कार्यं सकलं विचित्रमाभाति।  
तदनुष्ठानं विफलं वैषम्याद्यपि च तस्य दुर्वारम्॥४३९॥**

**पूर्वं तुबादरायणो हेतुव्यपदेशात्॥४१॥**

**फलहेतुमीशमेव हि मन्यत इह बादरायणाचार्यः।  
कर्मण एव फलं स्यादिति तु तुशब्देन परिहृतं भवति॥४४०॥**

**यस्मादसौपरात्मा हेतुर्व्यपदिश्यते हि शास्त्रेषु।  
कर्मण इह कारयिता फलस्य दाता च भवति परमात्मा॥४४१॥**

**एष ह्येवेत्याद्या श्रुतिरिममर्थं हि सकलमुपदिशति।  
स्मृतिरपि यो यो यां यामित्याद्याऽप्येतमर्थमाचष्टे॥४४२॥**

**सृष्ट्यादिकारणत्वं तस्योपदिशन्ति सर्ववेदान्ताः।  
तेन च फलदातृत्वं परमात्मन एव निश्चितं भवति॥४४३॥**

**सृजति हि परमात्माऽसौ प्रजाः स्वकर्मानुरूपतो यस्मात्।  
तस्य च सापेक्षत्वाद्विचित्रसृष्टौ न बाधकं किमपि॥४४४॥**

**शारीरकमीमांसा मुनिना व्यासेन विरचिता सेयम्।  
चतुरध्यायी तस्यां तृतीयसंज्ञश्च योऽयमध्यायः॥४४५॥**

**तत्र द्वितीयपादे सूत्रार्थो यश्च भाष्यकारोक्तः।  
आर्यावृत्तैरमलैः प्रकाशितो भवतु सोऽयमनवद्यः॥४४६॥**

**इति तृतीयाध्याये द्वितीयपादः समाप्तः॥२॥**

***\_\_\_\_\_\_\_\_\_***

**अथ तृतीयपादः।**

***\_\_\_\_\_\_\_\_\_\_***

**पूर्वस्मिन्किल पादे ब्रह्म परं निर्विशेषचिन्मात्रम्।  
श्रुत्युपपत्तिभ्यां तन्निर्णीतं किल तृतीयपादेऽत्र॥१॥**

**तदुपासनास्वरूप तज्ज्ञाने मुख्यसाधन यत्स्यात्।  
चित्तैकाग्र्यद्वारा तदेतदत्रोपवर्ण्यते सकलम्॥२॥**

**तस्मात्संगतिमेनां फलफलिभावात्मिकामिहाऽऽलम्ब्य।  
सविशेषविषयिणीयं विद्याचिन्ता हि सपदि संजाता॥३॥**

**सर्ववेदान्तप्रत्ययं चोदनाद्यविशेषात्॥१॥**

**शाखान्तरोदितानि हि तद्विज्ञानानि चैकरूपाणि।  
किंवा तानि विभिन्नानीति प्रथमं विचार्यते तत्र॥४॥**

**ननु निणातं पूर्वं पूर्वापरभेदरहितमेकरसम्।  
विज्ञानघनं तत्किल विज्ञेयं ब्रह्म भवति नान्यदिति॥५॥**

**तद्विज्ञाने हि कथं भेदाभेदैकविषयिणी चिन्ता।  
कर्मबहुत्ववदेव ब्रह्मबहुत्वं न चेह संभवति॥६॥**

**कथमेकस्मिन्ब्रह्मणि विज्ञानानि ह्यनेकरूपाणि।  
अन्यविधेऽपि ह्यर्थे कथमन्यविधं भवेदिद ज्ञानम्॥७॥**

**ब्रह्मण्येकस्मिन्नपि तानि बहून्युत्पिपादयिषितानि।  
तेषां तदेकमेवाभ्रान्तं भ्रान्तानि चेतराणीति॥८॥**

**वेदान्तेष्विह सर्वेष्वपि दुर्वारो भवेदनाश्वासः।  
तस्मात्कर्तुमशक्या ब्रह्मणि विज्ञानभेदशङ्केयम्॥९॥**

**नैवेह चोदनाद्यविशेषात्तदभेदवर्णनं युक्तम्।  
ब्रह्मज्ञानं यस्मादचोदनालक्षणं विनिर्दिष्टम्॥१०॥**

**अविधिप्रधानवाक्यैस्तज्जन्यत इति समन्वये तस्मात्।  
विज्ञानभेदचिन्ता न कर्तुमत्रोचितेति चेन्मैवम्॥११॥**

**सविशेषविषयकेयं चिन्ता प्राणादिविषयका च तथा।  
तद्विषये विज्ञाने चिन्ता सेयं हि भवति युक्ततमा॥१२॥**

**कर्मवदुपासनानां भेदाभेदौ यतोऽत्र संभवतः।  
दृष्टादृष्टफलानि हि कर्मवदेतान्युपासनान्यपि च॥१३॥**

**क्रममुक्तिसाधनान्यप्युपासनानीह कानिचित्सन्ति।  
सम्यग्ज्ञानद्वारा साक्षान्मुक्तिप्रयोजनानि तथा॥१४॥**

**तेष्वेषा खलु चिन्ता तत्तद्वेदान्तवाक्यनिर्दिष्टम्।  
ब्रह्मज्ञानं यदिदं किं भिन्नमभिन्नमेव वेत्येवम्॥१५॥**

**यदि भिन्नं विज्ञानं गुणोपसंहारकारणं नेह।  
तत्रैतद्विज्ञानं प्रतिवेदं भिन्नमिति तु युक्ततमम्॥१६॥**

**यस्माज्जैमिनिना किल शाखाभेदेन कर्मभेदे हि।  
नामादिहेतवः किल ये निर्दिष्टास्त एव चेहापि॥१७॥**

**नाम च रूपं धर्मविशेषः पुनरुक्तिरपि च निन्दा च।  
प्रायश्चित्तमशक्तिः समाप्तिरन्यार्थदर्शनं चेति॥१८॥**

**तत्र च नाम्नस्तावद्भेदप्रतिपत्तिहेतुता दृष्टा।  
ज्योतिष्टोमपरेऽस्मिन्नथैष इत्यादिवेदवाक्ये हि॥१९॥**

**ज्योतिष्पदं द्विवारं पठितं तत्कर्मभेदमाचष्टे।  
वेदान्तान्तरविहितेष्वपि विज्ञानेषु भिन्नभिन्नं हि॥२०॥**

**नामेह तैत्तिरीयकमपि वाजसनेयकं च कौथुमकम्।  
शाट्यायनकं चेति हि तेन च विज्ञानभेद इह भवति॥२१॥**

**यश्चापि रूपभेदः स कर्मभेदस्य बोधको दृष्टः।  
अत्रैव वैश्वदेव्यामिक्षा वाजिभ्य एवमादौ हि॥२२॥**

**पञ्चाग्निगोचरायां विद्यायामपि च दृश्यते स खलु।  
केचित्तु षष्ठमग्निं ह्यन्ये त्वग्नीन्पठन्ति पञ्चैव॥२३॥**

**प्राणानां संवादेऽप्येवं केचित्पठन्ति वागादीन्।  
ऊनानधिकान्केचित्तेन च विज्ञानभेद इह युक्तः॥२४॥**

**योऽसौ धर्मविशेषः स कर्मभेदस्य साधको दृष्टः।  
कारीर्यध्ययने किल ये च स्युस्तैत्तिरीयकास्तेषाम्॥२५॥**

**भूमौ भोजनरूपो धर्मः सोऽयं हि भवति नान्येषाम्।  
तत्राऽऽथर्वणिकानां शिरोव्रतं धर्म इति हि निर्दिष्टम्॥२६॥**

**अन्येषां तदभावाद्विद्याभेदः प्रतीयते तेन।  
पुनरुक्त्यादय एवं विद्याभेदप्रदर्शनार्थाः स्युः॥२७॥**

**तस्मात्प्रतिवेदान्तं विज्ञानं भिन्नभिन्नमेवेति।  
एवं प्राप्ते ब्रूते विज्ञानमभिन्नमेव तत्रेति॥२८॥**

**सकलैरपि वेदान्तैर्विज्ञानानि प्रतीयमानानि।  
तत्तद्वेदान्तेष्वपि तानि न भिन्नानि किंत्वभिन्नानि॥२९॥**

**यस्माच्च चोदनाभिरविशेषोऽत्र प्रतीयते तस्मात्।  
इह चोदना विधायकशब्दः पुरुषप्रयत्नरूपो वा॥३०॥**

**सूत्रे चाऽऽदिग्रहणात्तत्तच्छाखाधिकरणसिद्धान्ते।  
सूत्रप्रपञ्चिता ये ह्यभेदहेतव इहानुकृष्यन्ते॥३१॥**

**धात्वर्थावच्छिन्नो यत्नोऽसौ चोदनाऽत्र निर्दिष्टा।  
सा खल्विहाग्निहोत्रे शाखाभेदेऽपि तुल्यरूपैव॥३२॥**

**जुहुयादिति प्रतीयत एवं प्राणाद्युपास्तिवाक्येऽपि।  
ज्येष्ठं च श्रेष्ठं चेत्यादौ छन्दोगवाजिशाखायाम्॥३३॥**

**सा चोदनैकरूपा दृष्टान्तेन च न भेदशङ्काऽत्र।  
ज्येष्ठश्च श्रेष्ठश्चस्वानां भवतीति वाक्यनिर्दिष्टम्॥३४॥**

**फलमपि तुल्यं तद्वद्विज्ञानस्यास्य रूपमपि तुल्यम्।  
ज्यैष्ठ्यश्रैष्ठ्यादिगुणैर्यदन्वितं प्राणतत्त्वमिह रूपम्॥३५॥**

**विज्ञानस्य च रूपं विज्ञेयं द्रव्यदेवते हि यथा।  
यागस्य या समाख्या साऽपि समा प्राणविद्येति॥३६॥**

**तस्माद्विज्ञानमिदं शाखाभेदेऽप्यभिन्नमेव स्यात्।  
विद्यान्तरेषु पञ्चाग्निप्रभृतिष्वेवमखिलमपि योज्यम्॥३७॥**

**ये भेदहेतवः किल नामाद्या दर्शिता हि पूर्वत्र।  
ते परिहृता न नाम्नेत्याद्येन प्रथम एव काण्डे हि॥३८॥**

**अत्रापि परिहरिष्यति भेदान्नेत्येवमादिसूत्रेण।**

**भेदान्नेति चेन्नैकस्यामपि॥२॥**

**ननु सकलनिगमगम्यं विज्ञानमभिन्नमिति हि यच्चोक्तम्॥३९॥**

**पञ्चाग्न्युपासनादौ गुणभेदान्नोपपद्यते तदिदम्।  
विद्यायामेतस्यां केचित्षष्ठं समामनन्त्यग्निम्॥४०॥**

**पञ्चैवाग्नीनपरे छन्दोगाः किल पठन्ति न च षष्ठम्।  
कथमुभयेषामेषामेका विद्योपपद्यते तत्र॥४१॥**

**नाप्यत्र शक्यते हि प्रत्येतुमसौ गुणोपसंहारः।  
अपि च तथा प्राणानां संवादे श्रेष्ठवर्जिताश्चतुरः॥४२॥**

**छन्दोगाः प्राणान्वाचं चक्षुः श्रोत्रमामनन्ति मनः।  
वाजिन इह रेतो वै प्रजापतिरितीह पञ्चमं त्वन्यम्॥४३॥**

**वेद्यमपि भिन्नमेव ह्यावापोद्वापभेदतो भाति।  
वेद्यस्वरूपभेदे विद्याभेदोऽत्र युक्त इति चेन्न॥४४॥**

**विद्यायामेकस्यामेवंजातीयको हि गुणभेदः।  
युक्तो यद्यपि षष्ठस्याग्नेरुपसंहृतिर्न चेह स्यात्॥४५॥**

**भवतु तथाऽपि न विद्याभेदोऽसावत्र शङ्कितुं शक्यः।  
द्युप्रमुखाः पञ्चाग्नय उभयत्र प्रत्यभिज्ञया हि सभाः॥४६॥**

**न हि षोडशिनो ग्रहणाग्रहणाभ्यां भिद्यतेऽतिरात्रोऽसौ।  
अग्नय एव हरन्तीत्येवं षष्ठाग्निमपि पठन्त्येते॥४७॥**

**वाजसनेयिन इह खल्वग्निषु सांपादिकेषु पञ्चसु च।  
समिदादिकल्पनाया अनुवृत्ताया निवृत्तये चैवम्॥४८॥**

**अग्निर्भवति समित्समिदित्यन्तं वाक्यमामनन्ति हि ते।  
तस्माच्छन्दोगैरप्युपसंहर्तुं हि शक्यते स गुणः॥४९॥**

**न ह्यत्र पञ्चसंख्याविरोधशङ्काऽपि भवति युक्ततमा।  
सांपादिकाग्न्यभिप्रायैवैषा भवति पञ्चसंख्याऽत्र॥५०॥**

**प्राणाद्युपासनेष्वप्युपसंहारोऽधिकस्य न विरुद्धः।  
रेतस आवापोऽयं छान्दोग्ये नैव दृश्यते किंतु॥५१॥**

**वाजसनेयक एव च्छान्दोग्ये भवति तस्य चोद्वापः।  
नैतावन्मात्रेण हि विद्याभेदोऽत्र शङ्कितुं शक्यः॥५२॥**

**वेद्यांशस्य च कस्यचिदावापोद्वापयोस्तथैवेह।  
प्राचुर्येणाभेदापगमान्नैवेह भिद्यते विद्या॥५३॥**

**स्वायाध्यस्य तथात्वेन हि समाचारेऽधिकाराच्च**

**सववच्च तन्नियमः॥३॥**

**यच्चाऽऽथर्वणिकानां विद्यां प्रति किल शिरोव्रतं विहितम्।  
अन्येषां न तथेति हि विद्याभेदोऽत्र युक्त इत्युक्तम्॥५४॥**

**तत्तु न युक्तं यस्मात्स्वाध्यायस्यैव भवति धर्मोऽयम्।  
नासौविद्याधर्मो यतस्तथैवावगम्यते तदिदम्॥५५॥**

**आथर्वणिका इदमपि वेदव्रतरूपमुपदिशन्त्यत्र।  
ते हि समाचाराख्ये ग्रन्थे स्वाध्यायधर्मरूपतया॥५६॥**

**नैतदचीर्णव्रत इति वाक्यं यच्चोपदर्शित तत्र।  
अधिकृतविषयादेतच्छब्दादध्ययनशब्दतश्चापि॥५७॥**

**निर्धार्यते तदेतत्स्वोपनिषदधीतिधर्म एवेति।  
ननु तेषामिति वाक्ये व्रतमिह विद्याङ्गमेव निर्दिष्टम्॥५८॥**

**अध्ययनधर्म एतत्कथमिति नैवेह शङ्कितुं शक्यम्।  
तत्रैतामित्यस्मात्प्रकृतस्यैव हि भवेत्परामर्शः॥५९॥**

**इह च प्रकृतो ग्रन्थस्तत्संयोग्येव भवति धर्मोऽयम्।  
अत्र च सववच्चेति हि निदर्शनं स्याद्यथा सवाः सप्त॥६०॥**

**सौर्यादयः शतौदनपर्यन्ता विश्रुता हि ते च किल।  
वेदान्तरोपदिष्टत्रेताग्निभिरनुपदिष्टसंबन्धाः॥६१॥**

**किंत्वाथर्वणिकैकाग्न्यभिसंबन्धाच्च ते नियम्यन्ते।  
आथर्वणिकानामेवेत्येवमिहापि यस्त्वयं धर्मः॥६२॥**

**अध्ययनशब्दयोगात्तत्रैव नियम्यते न विद्यायाम्।  
तस्मादिदमनवद्यं विद्यैकत्वं यदेतदुपदिष्टम्॥६३॥**

**दर्शयति च॥४॥**

**वेद्यैकत्वादेव च विद्यैकत्वं हि दर्शयति वेदः।  
सर्वे वेदा इति खलु तथैतेमेवति वेदभागोऽपि॥६४॥**

**एवं कठवल्ल्यामपि महद्भयं वज्रमेवमाद्येन।  
वाक्येन चेश्वरस्य हि भयहेतुत्वं यदेतदुपदिष्टम्॥६५॥**

**तस्यैव तैत्तिरीयेऽप्यथ तस्येत्यादिना परामर्शः।  
एवं वाजसनेयकवाक्ये वैश्वानरो यथैवोक्तः॥६६॥**

**प्रादेशमात्ररूपश्छान्दोग्येऽपि च तथैव निर्दिष्टः।  
यस्त्वेतमेवमाद्यैस्तस्मात्सर्वत्र भवति विद्यैका॥६७॥**

**उपसंहारोऽर्थाभेदाद्विधिशेषवत्समाने च॥५॥**

**वेदान्तेष्वखिलेष्वपि विज्ञानं त्वेकरूपमुपदिष्टम्।  
विज्ञानैकत्वे यत्प्रयोजनं तदिह वर्ण्यते सूत्रे॥६८॥**

**विज्ञानैकत्वे किल ये चान्यत्रोपदर्शिता हि गुणाः।  
उपसंहर्तव्यास्ते सर्वत्रैव च समानविज्ञाने॥६९॥**

**अर्थाभेदादित्ययमुक्तार्थस्यैव साधको हेतुः।  
यश्चैकत्र गुणाना विशिष्टविद्योद्भवो भवेदेषः॥७०॥**

**ये चाग्निहोत्रधर्मा विधिशेषाः श्रुतिषु दर्शितास्तेषाम्।  
तत्राग्निहोत्रकर्मण्येकस्मिन्साध्यतोपसंहारः॥७१॥**

**अन्यथात्वं शब्दादिति चेन्नाविशेषात्॥६॥**

**वाजसनेयिब्राह्मणवाक्यं ते हेति दृश्यते तत्र।  
सत्त्वैकवृत्तिरूपा देवा असुरान्रजस्तमोरूपान्॥७२॥**

**उद्गीथकर्मणा तानतीत्य देवत्वमाशु गच्छामः।  
इति निश्चित्य हि देवा ऊचुस्त्वं न इति वाचमादौ हि॥७३॥**

**तत एते देवाः किल वागाद्या असुरपाप्मना विद्धाः।  
इति निन्दित्वा मुख्यं प्राणं त्वं न इति तत्र तानूचुः॥७४॥**

**तच्छ्रुत्वा तत एषप्राणस्तेभ्यस्तथोदगायदिति।  
छान्दोग्येऽपि तथैव प्रक्रम्य ततस्तदेतदुपदिष्टम्॥७५॥**

**उद्गीथमुपासांचक्रिर इत्यवसानमथ ह इत्यादि।  
उभयत्रापि प्राणप्रशंसनं तुल्यमेव भाति यतः॥७६॥**

**तेन प्राणस्येयं विद्या स्यात्तत्र संशयो भवति।  
किंवा विद्याभेदो विद्यैकत्वमिह भवेदिति वा॥७७॥**

**तत्र च विद्यैकत्वं पूर्वन्यायेन युक्तमाभाति।  
प्रक्रमभेदान्नन्विह विद्यैकत्वं कथं भवेयुक्तम्॥७८॥**

**वाजिभिरुपदिष्टोऽसौ प्राणश्चोद्गीथकर्तृभावेन।  
उद्गीथत्वेनैव च्छन्दोगैःप्राण एष निर्दिष्टः॥७९॥**

**कथमियमेका विद्या स्यादिति चेन्नैष दोष इह भवति।  
एतावन्मात्रेण च न हि विद्यैकत्वमपगतं भवति॥८०॥**

**यस्मादविशेषोऽपि हि बहुतर उपलभ्यतेऽयमुभयत्र।  
देवासुरसङ्ग्रामोपक्रमणं ह्यसुरविजयतात्पर्यम्॥८१॥**

**उद्गीथोपन्यासस्तथैव वागादिकीर्तनं चापि।  
तन्निन्दया च मुख्यप्राणस्यास्य व्यपाश्रयस्तद्वत्॥८२॥**

**तद्वीर्यादसुरलयश्चाश्मादिनिदर्शनेन चेत्येवम्।  
बहवोऽर्था उभयत्राप्यविशिष्टा एव चोपलभ्यन्ते॥८३॥**

**सामानाधिकरण्यं श्रुतमुद्गीथेन वाजिवाक्येऽपि।  
प्राणस्यैष उ वेति च्छन्दोगानां तथोपनिषदिह \[हि\]॥८४॥**

**अस्योद्गीथपदस्य च लक्षयितव्यं हि भवति कर्तृत्वम्।  
तस्माद्विद्यैकत्वं वाजिच्छान्दोग्यशाखयोरिति चेत्॥८५॥**

**न वा प्रकरणभेदात्परोवरीयस्त्वादिवत्॥७॥**

**इह विद्याभेदः स्याद्विद्यैकत्वं हि न न्याय्यम्।  
हेतुप्रकरणभेदः प्रक्रमभेदात्मको हि भवतीह॥८६॥**

**छान्दोग्ये खल्वादावोमित्येतदिति वाक्यमुपलब्धम्।  
अक्षरमुद्गीथमुपासीतेत्योंकारमत्र निर्दिश्य॥८७॥**

**रसतमतादिगुणोपव्याख्यानं चापि तत्र कृत्वैव।  
अथ खल्वेतस्योपव्याख्यानमितीह पुनरपि ह्येनम्॥८८॥**

**उद्गीथावयवात्मकमोंकारान्तं किलानुवृत्यैव।  
देवासुरवृत्तान्तद्वारा तं प्राणमिति हि निर्दिष्टम्॥८९॥**

**यदिदं वाक्यं तत्र च यद्युद्गीथो हि सकलभक्तिः स्यात्।  
तस्याः कर्तोद्गाताऽप्युपरुध्येत ह्युपक्रमे सोऽयम्॥९०॥**

**स्याल्लक्षणा तदाऽत्र ह्युपसंहारोऽप्युपक्रमायत्तः।  
तेनोद्गीथावयवे ह्योंकारे प्राणदृष्टिरिह वाच्या॥९१॥**

**वाजसनेये चोद्गीथावयवग्रहणकारणाभावात्।  
सकलैव सामभक्तिर्ह्युद्गीथपदेन बोध्यते तत्र॥९२॥**

**उद्गायेत्यपि तस्याः कर्ता ह्यृत्विक्च योऽयमुद्गता।**

**स खलु प्राणत्वेन हि निरूप्यत इतीह भिन्नगतिरेषा॥९३॥**

**सामानाधिकरण्यं यच्चोद्गीथेन तत्र निर्दिष्टम्।  
तदपि प्राणस्योद्गातृत्वेन निदर्शयिषितरूपस्य॥९४॥**

**सर्वात्मत्वप्रतिपत्त्यर्थमतो नेह भवति विद्यैक्यम्।  
उद्गीथभाव इव पुनरुद्गातृत्वं ह्युपासनार्थतया॥९५॥**

**उपदिश्यते यतोऽसावुद्गाता प्राणवीर्यमालम्ब्य।  
औद्गात्रकर्म कुरुते तस्मान्नेहास्त्यसंभवाशङ्का॥९६॥**

**वाचा प्राणेनासावुद्गाथेदिति हि वर्णितं चैतत्।  
भेदेऽवगम्यमाने वाक्यच्छायानुकारमात्रेण॥९७॥**

**नैव समानार्थत्वाध्यवसानं स्याद्यथाऽभ्युदयवाक्ये।  
त्रेधेति वाक्यमुक्तं तथैव पशुकामवाक्यमुपदिष्टम्॥९८॥**

**त्रेधा तण्डुलकरणं तथैव चैतन्यदेवतापनयः।  
उभयत्र तुल्यमेतत्तथाऽपि यागो विभिद्यते तत्र॥९९॥**

**पूर्वत्र देवतान्तरविनियोगो नैव कर्मभेदः स्यात्।  
उत्तरवाक्ये तु पुनर्यागान्तरमेव दर्शितं तत्र॥१००॥**

**प्रथमे किलाभ्युदेति त्रेधेत्येवं ह्युपक्रमो दृष्टः।  
उत्तरवाक्ये यः पशुकामः स्यादित्युपक्रमो भवति॥१०१॥**

**सोऽमावस्यामिष्ट्वेत्यनेन यागान्तरं च तत्रोक्तम्।  
एवमुपक्रमभेदात्तत्र यथा यागभेद उपदिष्टः॥१०२॥**

**तद्वदुपक्रमभेदाद्विद्याभेदोऽत्र भवति युक्ततरः।  
अत्र च परोवरीयस्त्वादिवदिति दर्शितो हि दृष्टान्तः॥१०३॥**

**उद्गीथे परमेश्वरदृष्ट्यध्यासे समानरूपेऽपि।  
आकाशो ह्येवैभ्यो ज्यायानित्यादिवाक्यनिर्दिष्टम्॥१०४॥**

**तत्तद्गुणसंवलितोद्गीथोपासनमिति प्रसिद्धं यत्।  
अक्ष्यादिगतहिरण्यश्मश्रुत्वाहिरण्यकेशतादिगुणैः॥१०५॥**

**अथ य इतिवाक्यदृष्टादुद्गीथोपासनाद्यथा भिन्नम्।  
शाखायामेकस्यां नेह यथा स्याद्गुणोपसंहारः॥१०६॥**

**शाखान्तरस्थितेष्वप्युपासनेष्वेवमनुपसंहारः।**

**संज्ञातश्चेत्तदुक्तमस्ति तु तदपि॥८॥**

**नन्विह संज्ञैकत्वाद्विद्यैकत्वं हि युक्तमाश्रयितुम्॥१०७॥**

**उभयत्राप्येकैव ह्युद्गीथोपासनेति संज्ञेयम्।  
इति चेदेतस्योत्तरमुक्तं प्राक्किल न वेतिसूत्रेण॥१०८॥**

**श्रुत्यनुगतं हि तत्स्यात्संज्ञैकत्वं श्रुतेर्बहिर्भूतम्।  
तच्च प्रसिद्धभेदासूपास्तिषु हि प्रदर्शितं पूर्वम्॥१०९॥**

**इह चाग्निहोत्रदर्शप्रभृतीना हि प्रसिद्धभेदानाम्।  
काठकपठितानां किल काठकसंज्ञा भवत्यसावेका॥११०॥**

**तद्वदिहापि भविष्यति संज्ञा यत्र तु न भेदहेतुः स्यात्।  
संवर्गोपास्त्यादिषु विद्यैकत्वं हि तत्र तेन स्यात्॥१११॥**

**व्याप्तेश्च समञ्जसम्॥९॥**

**अत्र च्छान्दोग्ये खल्वोमित्येतदिति वाक्यमुपदिष्टम्।  
अक्षरमुद्गीथमुपासीतेति च तत्र दृश्यते वाक्यम्॥११२॥**

**सामानाधिकरण्यं त्विहाक्षरोद्गीथशब्दयोर्दृष्टम्।  
तेनात्राध्यासो वा किंवाऽप्यपवाद उत तदेकत्वम्॥११३॥**

**किंवा विशेषणं स्यादिति संदेहे विचार्यते तदिदम्।  
अध्यासो नामायं यत्र च वस्तुद्वये हि बुद्धिस्ते॥११४॥**

**अनिवर्तितात्मबुद्धावेकस्मिन्नन्यबुद्धिरेव स्यात।  
नामप्रतिमादौ वा यथा भवेद्ब्रह्मविष्णुबुद्धिरियम्॥११५॥**

**एवमिहाक्षरबुद्धिः स्यादुद्गीथे किमक्षरे वा स्यात्।  
उद्गीथबुद्धिरिति पुनरपवादो यत्र पूर्वनिर्दिष्टे॥११६॥**

**पूर्वनिविष्टायां खलु बुद्धौ मिथ्येति निश्चितायां या।  
पश्चादुपजाता किल यथार्थबुद्धिर्हि पूर्वसिद्धायाः॥११७॥**

**मिथ्याबुद्धिर्भवति हि निवर्तिका सैव चायमपवादः॥  
देहेन्द्रियसंघाते चाऽऽत्ममतिः किल चिरंतनीया स्यात्॥११८॥**

**सा चाऽऽत्ममात्रगोचरयथार्थबुद्ध्या निवर्त्यते हि यथा।  
एवमिहाक्षरबुद्ध्या चोद्गीथमतिस्तथैव तद्बुद्ध्या॥११९॥**

**अक्षरबुद्धिर्वेयं निवर्त्यत इति ह्यवश्यमिह वाच्यम्।  
उद्गीथाक्षरपदयोरेकत्वं ह्यनतिरिक्तवृत्तित्वम्॥१२०॥**

**भूदेवोऽसौब्राह्मण इत्यादौदृष्टमेतदेकत्वम्।  
सामान्यवाचकस्य च विशेषपरता विशेषणं प्रकृते॥१२१॥**

**यत्सर्ववेदसाधारणमोमित्यक्षरं हि तस्येह।  
ग्रहणापत्तावौद्गात्रे विषये तत्समर्पणं यदिदम्॥१२२॥**

**नीलं यदुत्पलं स्यात्तदानयेत्यत्र दृष्टमेतत्स्यात्।  
य इहोद्गीथोंकारस्तमुपासीतेति योजनेह स्यात्॥१२३॥**

**सामानाधिकरण्ये विमृश्यमाने त एत इह भान्ति।  
तत्रान्यतरावधृतौकारणविरहादनिश्चये पठति॥१२४॥**

**व्याप्तेश्चेति चशब्दस्तुशब्दतुल्यार्थको भवेदत्र।  
स हि पक्षत्रयनिरसनफलो यतस्ते त्रयोनिरस्यन्ते॥१२५॥**

**तत्र विशेषणपक्षोनिरवद्य इतीह गृह्यते नान्यः।  
अध्यासे किल तावद्यद्बुद्धिर्यदि परत्र चाध्यस्ता॥१२६॥**

**तच्छब्दलक्षणाऽपि च फलमपि कल्प्येत यदुचितं तत्र।  
आपयितेति श्रुतमपि फलं तदाप्त्यादिदृष्टिफलमेव॥१२७॥**

**अध्यासे तु यथा वा न फलं किंचित्तथाऽपवादेऽपि।  
मिथ्याज्ञानापायो न चेह पुरुषार्थसाधको भवति॥१२८॥**

**नाप्यत्र वस्तुतत्त्वप्रतिपादनपरमिदं भवेद्वाक्यम्।  
किंतूपासनविधिपरमेतद्वाक्यं ततो न युक्तोऽयम्॥१२९॥**

**एकत्वपक्ष इह यदि पदद्वयोच्चारण वृथैव स्यात्।  
एकेनैव पदेन हि विवक्षितार्थः समर्प्यते यस्मात्॥१३०॥**

**न च हौत्रविषयभूतोंकारे ह्युद्गीथशब्द इह दृष्टः।  
नैवेह सकलभक्तावोंकारस्य प्रसिद्धिरपि दृष्टा॥१३१॥**

**तेन विशेषणपक्षः परिशेषादेष गृह्यते नान्यः।  
इह सर्ववेदसाधारणमक्षरमेतदिति विचार्यैव॥१३२॥**

**उद्गीथेनाक्षरमिह विशिष्यते तेन सकलमुपपन्नम्।  
नन्वेतस्मिन्पक्षेऽप्युद्गीथपदस्य लक्षणा तुल्या॥१३३॥**

**यस्मादुद्गीथपदं ह्यवयवलक्षकमितीह वक्तव्यम्।  
सत्यं हि लक्षणायामपि किल दृष्टो हि संनिकर्षोऽत्र॥१३४॥**

**अध्यासे चार्थान्तरबुद्धिश्चार्थान्तरे विनिक्षिप्ता।  
तेनेह विप्रकृष्टा भवतीय लक्षणा हि तत्पक्षे॥१३५॥**

**अत्र विशेषणपक्षे ह्यवयविवचनेन गृह्यतेऽवयवः।  
इति भवति संनिकर्षो लोके समुदायवाचकाः शब्दाः॥१३६॥**

**अवयवमात्रपरास्ते पटनगरादिषु तथैव दृश्यन्ते।  
तस्माद्व्याप्तेर्हेतोरोमित्यस्याक्षरस्य भवतीदम्॥१३७॥**

**उद्गीथमिति विशेषणमत इह सकलं समञ्जसं भवति।**

**सर्वाभेदादन्यत्रेमे॥१०॥**

**प्राणानां संवादे छन्दोगानां च वाजिनां च तथा॥१३८॥**

**श्रैष्ठ्यादिगुणविशिष्टप्राणस्योपास्यता विनिर्दिष्टा।  
वागादयो वसिष्ठत्वादिगुणैरन्विता हि तत्रोक्ताः॥१३९॥**

**ते च वसिष्ठत्वाद्याः प्राणे प्रत्यर्पिता हि पुनरपि च।  
यद्वाऽहमिह वसिष्ठस्त्वमिह वसिष्ठोऽस्यथापि तेनेति॥१४०॥**

**अन्येषां कौषीतकिमुख्यानां प्राणकरणसंवादे।  
प्राणश्रेष्ठ्य कथित न वसिष्ठत्वादयो गुणास्तत्र॥१४१॥**

**क्वचिदुक्ता हि वसिष्ठत्वादय एते गुणाः किमन्यत्र।  
अस्येरन्नुत नास्येरन्निति संदेह एष भवति यतः॥१४२॥**

**एवं विद्वान्प्राणे निःश्रेयसमिति पठन्ति वाक्यं ते।  
एवंशब्देन च खलु वेद्यं वस्त्विह निवेद्यते किमपि॥१४३॥**

**एवंशब्दः संनिहितालम्बो दृश्यते हि सर्वत्र।  
शाखान्तरपठितं गुणजातं नार्हति निवेदयितुमेषः॥१४४॥**

**यस्मात्स्ववाक्यदर्शितगुणैर्निराकाङ्क्षमेव तद्दृष्टम्।  
इत्याक्षेपे प्राप्ते प्रतिवचनं तस्य चैवमाचष्टे॥१४५॥**

**अस्येरन्क्वचिदुक्ता वसिष्ठताप्रभृतयो गुणा एते।  
अन्यत्रापि च सर्वाभेदादेवं प्रतीयते ह्येतत्॥१४६॥**

**सर्वत्रैवाभिन्नं प्रतीयते प्राणविषयविज्ञानम्।  
संवादवाक्यमेतत्स्वरूपमुपलभ्यते हि सर्वत्र॥१४७॥**

**यदि विज्ञानमभिन्नं तदा कुतोऽन्यत्र ते हि नास्येरन्।  
नन्वेवंशब्दोऽयं स्ववाक्यनिर्दिष्टमेव गुणजातम्॥१४८॥**

**वेद्यत्वाय समर्पयतीत्युक्तं कथमिहैवमिति चेन्न।  
कोषीतकिवाक्यगतेनैवशब्देन वाजिवाक्यगतम्॥१४९॥**

**तद्गुणजातमसंशब्दितमेवासंनिकृष्टभावेन।  
एवमपि वाजिशाखीयैवंशब्देन परिगृहीतं तत्॥१५०॥**

**न हि परशाखागतमप्यभिन्नविज्ञानसक्तगुणजातम्।  
तत्रैव च स्वशाखागताद्विशिष्येत कथमिदं शास्त्रे॥१५१॥**

**श्रुतहानिरश्रुतार्थप्रकल्पना वा न चेह संभवति।  
एकत्र च श्रुता ये ते सर्वत्र श्रुता भवन्त्येव॥१५२॥**

**न हि देवदत्त एकः शौर्यादिगुणैः स्वदेशविख्यातः।  
देशान्तरे विभावितशौर्यगुणोऽप्यतद्गुणो भवति॥१५३॥**

**परिचयवशतो देशान्तरे गुणास्ते यथा विभाव्यन्ते।  
अभियोगादेवैते गुणाश्च शाखान्तरे तथाऽस्येरन्॥१५४॥**

**तस्मादेकत्रोक्ता गुणा य एकप्रधानसंबन्धाः।  
उपसंहर्तव्यास्ते सवत्रैवेति निश्चितं भवति॥१५५॥**

**आनन्दादयः प्रधानस्य॥११॥**

**ब्रह्मप्रतिपादनपरवेदान्तेषु प्रदर्शिता ह्येते।  
आनन्दरूपता विज्ञानघनत्वं च सर्वगत्वमपि॥१५६॥**

**सर्वात्मत्वमितीदृग्विधाः क्वचिद्ब्रह्मणो गुणास्तत्र।  
यत्र श्रूयन्ते ते प्रतिपाद्याः किं भवन्ति तत्रैव॥१५७॥**

**किंवा सर्वत्रैते प्रतिपाद्या इति तु भवति संदेहः।  
प्राणस्य विशेषोऽसाविति युक्तः प्राग्गुणोपसंहारः॥१५८॥**

**ब्रह्मापास्तविशेषं तदद्वितीयमिति दर्शितं श्रुत्वा।  
तत्र च शाखान्तरगतपदोपसंहारकारणं न भवेत्॥१५९॥**

**इत्याशङ्कां निरसितुमिदमधिकरणं प्रदर्शितं मुनिना।  
आनन्दत्वादीनि ब्रह्मण्येतानि कल्पितान्येव॥१६०॥**

**तदभिव्यञ्जकवृत्तिप्रभेदतस्तानि भान्ति भिन्नानि।  
तेषामुपसंहारस्तदर्थकानन्दिपदकदम्बस्य॥१६१॥**

**उच्चारणं यदेतत्सर्वत्रैवैकवाक्यभावेन।  
तेन च तद्धर्माणां विरोधशङ्का निवर्तिता भवति॥१६२॥**

**उपसंहृतानि तानि च पदान्यखण्डं हि लक्षयन्ति परम्।  
एकस्मिन्हि पदे न हि विरोधशङ्का न लक्षणावतरः॥१६३॥**

**धर्मा आनन्दादय इह ये ते ब्रह्मणः प्रधानस्य।  
धर्मास्तस्मादेते प्रतिपत्तव्या भवन्ति सर्वत्र॥१६४॥**

**पूर्वाधिकरणदर्शितनिदर्शिताद्भवति तदुपसंहारः।  
ब्रह्मैक्यादानन्दत्वादीनां ननु यथोपसंहारः॥१६५॥**

**सर्वत्र सगुणविद्यागतधर्माणां तथा स किं न स्यात्।  
ये तैत्तिरीयके हि प्रियशीर्षत्वादयो विनिर्दिष्टाः॥१६६॥**

**उपसंहारस्तेषामपि युक्तो ब्रह्मणीत्यतः पठति।**

**प्रियशिरस्त्वाद्यप्राप्तिरुपचयापचयौ हि भेदे॥१२॥**

**प्रियशीर्षत्वादीनां धर्माणां तैत्तिरीयकोक्तानाम्॥१६७॥**

**नान्यत्र प्राप्तिः स्याद्यत एते ह्युपचितापचितरूपाः।  
इह चोपचयापचयौ सति भेदे सगुण एव संभवतः॥१६८॥**

**ब्रह्म तु निरस्तभेदं श्रुतिवाक्यैरेकमित्युपन्यस्तम्।  
तरतमभावोपेता निर्भदे प्राप्नुयुः कथं हीमे॥१६९॥**

**ब्रह्मात्मका न चैते ब्रह्मज्ञानोपयोगिनो नापि।  
एते हि कोशधर्मा एवेत्येतत्प्रपञ्चितं पूर्वम्॥१७०॥**

**अपि च परस्मिन्ब्रह्मणि चित्तावतरणनिमित्तरूपतया।  
परिकल्पितास्त एते तस्मान्नान्यत्र भवति तत्प्राप्तिः॥१७१॥**

**आलम्ब्यैतान्धर्मानिह सूत्रे न्यायमात्रमुपदिष्टम्।  
स च निश्चितेशधर्मेषूपास्तय इह किलोपदिष्टेषु॥१७२॥**

**संयद्वामत्वादिषु नेतव्यः सत्यकामतादिषु च।  
सत्येवोपास्यैक्ये प्रक्रमभेदादुपासनाभेदः॥१७३॥**

**तेनेतरधर्माणां न भवेदितरत्र कथमपि प्राप्तिः।  
छत्रेणैका नारी नृपमेकमुपासते यथा लोके॥१७४॥**

**अपरा तु चामरेण हि तत्रोपास्ये ह्यभिन्नरूपेऽपि।  
भवति ह्युपासनाया भेदो धर्मव्यवस्थितिश्चापि॥१७५॥**

**एवमिहोपचितापचितगुणत्वं सगुण एव संभवति।  
क्वचिदुक्तसत्यकामत्वादीनां प्राप्तिरपि न सर्वत्र॥१७६॥**

**इतरे त्वर्थसामान्यात्॥१३॥**

**आनन्दादय इतरे प्रतिपाद्यस्य हि परस्य चैकत्वात्।  
सर्वत्रैव च ते स्युर्ब्रह्मज्ञानप्रयोजना हि यतः॥१७७॥**

**आध्यानाय प्रयोजनाभावात्॥१४॥**

**इह चेन्द्रियेभ्य इति किल काठकवाक्यं हि दृश्यते तत्र।  
अर्थादयो हि पुरुषान्ता हि परत्वेन वर्णिताः श्रुत्या॥१७८॥**

**तत्र च संदेहोऽयं किं ये ह्यर्थादयो विनिर्दिष्टाः।  
सर्वेऽपि ततस्तत इह तु परत्वेन वेदनीयाः स्युः॥१७९॥**

**किंवा परमात्माऽसौ सर्वपरत्वेन वेदनीय इति।  
तत्र च सर्वेषामप्यर्थादीनां परत्वमिह वेद्यम्॥१८०॥**

**तस्मात्तस्माद्धि परं यस्माच्छ्रुतिरेव बोधयत्येषा।  
अत्र परत्वेनार्थादिषु बहुषु प्रतिपादयिषितेषु॥१८१॥**

**सिद्धे हि वाक्यभेदे न चैकवाक्यत्वभङ्गशङ्का स्यात्।  
तस्मादर्थादीनां प्रत्येकपरत्वकथनमिह युक्तम्॥१८२॥**

**इति शङ्कासंप्राप्तावेतत्सूत्रं प्रदर्शितं भवति।  
इह सर्वेभ्योऽपि परः पुरुषः प्रतिपाद्यत इति युक्तं स्यात्॥१८३॥**

**प्रतिपन्नेषु परत्वेनान्येषु फलं न किंचिदपि दृष्टम्।  
सर्वेभ्योऽपि परस्मिन्प्रतिपन्ने पुरुष इह फलं मोक्षः॥१८४॥**

**श्रुतिरपि निचाय्य तमिति ज्ञानफलं मोक्षमेव दर्शयति।  
अपि चेह पुरुषविषये ह्यनल्पमादरमियं प्रदर्शयति॥१८५॥**

**पुरुषान्न परमिति श्रुतिरितरप्रतिषेधकाष्ठशब्दाभ्याम्।  
पुरुषप्रतिपत्त्यर्थैवैषा पूर्वोक्तिरिति हि दर्शयति॥१८६॥**

**आध्यानायेतिपदं तत्राऽऽध्यानं हि दर्शितं भवति।  
आध्यानपूर्वकं किल सम्यग्दर्शनमिहोपदिष्टं स्यात्॥१८७॥**

**आत्मशब्दाच्च॥१५॥**

**इह चेन्द्रियादयः किल पुरुषप्रतिपत्तये विनिर्दिष्टाः।  
यस्मादिहैष सर्वेष्वितिश्रुतिः पुरुषमात्मशब्देन॥१८८॥**

**निर्दिश्य चेतरेषामनात्मतामेव सूचयत्येषा।  
तस्य च दुर्बोधत्वं संस्कृतमतिगम्यतां च दर्शयति॥१८९॥**

**तज्ज्ञानायाऽऽध्यानं यच्चेदित्यादिना विनिर्दिष्टम्।  
अपि चेह सोऽध्वनः पारमिति च निर्दिश्य परमपदमेतत्॥१९०॥**

**तद्बोधनाय देहेन्द्रियाद्यनुक्रमणमादृतं भवति।  
तस्मादात्मप्रतिपत्त्यर्थो ह्याम्नाय एष इति सिद्धम्॥१९१॥**

**आत्मगृहीतिरितरवदुत्तरात्॥१६॥**

**इह चैतरेयके खल्वात्मा वेत्यादिवाक्यमुपलब्धम्।  
अम्भःप्रभृतीनामिह लोकानां सृष्टिरात्मनोऽभिहिता॥१९२॥**

**अत्राऽऽत्मशब्दबोध्यः पर एवाऽऽत्माऽथ वेतरः कश्चित्।  
इति संदेहे नासौ परमात्मेत्येव युक्तमिह वक्तुम्॥१९३॥**

**यद्यपि चेक्षणपूर्वं स्रष्टृत्वादिकमिहास्य निर्दिष्टम्।  
एवमपि लोकसृष्टिस्त्वादावेवेह दर्शिता यस्मात्॥१९४॥**

**तस्मादपरः कश्चित्स्रष्टाऽसौ भवति नैष परमात्मा।  
स्रष्टा परमात्मा चेत्पञ्चमहाभूतसृष्टिरिह वाच्या॥१९५॥**

**नैवेह भूतसृष्टिः प्रदर्शिता किंतु लोकसृष्टिरिह।  
ते संनिवेशरूपा लोकाः सर्वेऽपि पञ्चभूतानाम्॥१९६॥**

**ब्रूते चाम्भःप्रभृतील्ँलोकत्वेन ह्ययोऽम्भइत्याद्या।  
स्याल्लोकसृष्टिरेषा परमेशाधिष्ठितेन पुरुषेण॥१९७॥**

**आत्मैवेदमिति श्रुतिरपि पुरुषविधं तमेतमाचष्टे।  
स्मृतिरपि स वै शरीरी प्रथम इति ह्येतमर्थमाचष्टे॥१९८॥**

**इह चैतरेयिणोऽपि ह्यथात इत्यादिकेन कथयन्ति।  
देवादिसृष्टिमखिलां रेतोमूलां प्रजापतिप्रसृताम्॥१९९॥**

**आत्मैवेदमिति श्रुतिरस्यैवाऽऽत्मत्वमपि च दर्शयति।  
जगतः प्रागुत्पत्तेरात्मैकत्वावधारणं यदपि॥२००॥**

**तत्स्वविकारापेक्षं हीक्षणमपि तस्य चेतनत्वेन।  
उपपन्नमपि च ताभ्यो गामानयदेवमादिको भूयान्॥२०१॥**

**व्यापारोऽपि च लोके विशेषवत्सु प्रसिद्ध इह भाति।  
तस्मादात्मेह स्याद्विशेषवान्कश्चिदित्यतो ब्रूते॥२०२॥**

**अत्रोपदिश्यते किल परमात्मा सोऽयमात्मशब्देन।  
तस्माद्वा एतस्मादात्मन आकाश एवमाद्येषु॥२०३॥**

**सृष्टिश्रवणेष्वितरेष्वात्मा हि परो यथा तथेहापि।  
लोकेऽपि चाऽऽत्मशब्दात्प्रत्यग्रूपो हि मुख्य आत्मैव॥२०४॥**

**परिगृह्यते यथा वा तथैव चेहापि भवितुमर्हति हि।  
यत्र च पुरुषविध इति हि विशेषणं किमपि दृश्यते तत्र॥२०५॥**

**भवतु विशेषवदात्मग्रहणं नात्र तु तथाऽस्ति किंचिदपि।  
ईक्षणपूर्वकसृष्ट्युपदेशादपि गृह्यतेऽत्र परमात्मा॥२०६॥**

**अन्वयादिति चेत्स्यादवधारणात्॥१७॥**

**नन्वेतस्मिन्वाक्ये निर्दिष्टा लोकसृष्टिरादौ हि।  
साऽपि च रेतःपूर्वा कथिता सेयं प्रजापतिप्रभवा॥२०७॥**

**वाक्यस्यैतस्य स्यात्तात्पर्यं हि प्रजापतौ युक्तम्।  
पूर्वत्र पुरुषवाक्यादर्थादिपरस्य वाक्यजातस्य॥२०८॥**

**भेदापत्तिभयेन ह्यतदर्थकतैव तस्य निर्दिष्टा।  
तद्वद्रेतो देवा इति पूर्वस्मादिहास्य वाक्यस्य॥२०९॥**

**भेदापत्त्यैतस्य च तात्पर्यं स्यात्प्रजापतौ युक्तम्।  
इति चेन्मैवं यस्मादवधारणमेतदत्र निर्दिष्टम्॥२१०॥**

**आदाविहाऽऽत्मशब्दःप्रागेकत्वावधारणं च तथा।  
ब्रह्मपदं प्रज्ञानं ब्रह्मेत्युपसंहृतौ च दृष्टमतः॥२११॥**

**एतैरन्यैर्लिङ्गैरेकस्य च लोकसृष्टिलिङ्गस्य।  
बाधेनास्मिन्वाक्ये प्रत्यग्ब्रह्मैव गृह्यते नान्यः॥२१२॥**

**यल्लोकसृष्टिवचनं तदपि श्रुत्यन्तरानुगुण्येन।  
पञ्चमहाभूतानां सृष्ट्युत्तरभाविसृष्टिपरमेव॥२१३॥**

**छान्दोग्यतैत्तिरीयकवाक्येषु च सृष्टिवचनभेदेऽपि।  
योजनयैकार्थत्वं यथोपपन्नं तथैव चेहापि॥२१४॥**

**व्यापारोऽपि च योऽसौ ताभ्यो गामानयदिति विख्यातः।  
सोऽपि च विविक्षितार्थानुगुणत्वेनैव संग्रहीतव्यः॥२१५॥**

**सकलः कथाप्रबन्धो न विवक्षितविषय एष भवति यतः।  
तत्प्रतिपत्ताविह खलु पुरुषार्थो नोपलभ्यते कश्चित्॥२१६॥**

**इह च ब्रह्मात्मत्वं विवक्षितमिति प्रतीयते येन।  
अम्भःप्रभृतीनां किल लोकानां लोकपालकानां च॥२१७॥**

**अग्न्यादीनां सृष्टिं शिष्ट्वाकरणानि चाऽऽयतनमेषाम्।  
उपदिश्य देहमेतं स्रष्टा हि स एव कथमिदं मदृते॥२१८॥**

**स्यादिति वीक्ष्य शरीरं प्रविवेशेति श्रुतिः प्रदर्शयति।  
नैषास एतमेवेत्याद्या हीत्थं प्रवेशमुपदिशति॥२१९॥**

**पुनरपि यदि वाचाऽभिव्याहृतमित्यादिना च करणानाम्।  
तत्तद्व्यापारानपि विवेचयित्वाऽथ कोऽहमिति वीक्ष्य॥२२०॥**

**एतं त्वमर्थमेव ब्रह्म व्याततमयमपश्यदिति।  
श्रुतिरिह स एतमेवेत्याद्या ब्रह्मात्मतां प्रदर्शयति॥२२१॥**

**उत्तरवाक्यं यदिदं ह्येष ब्रह्मैष इन्द्र इत्यादि।  
तेन महाभूतैः सह समस्तमपि भेदजातमनुकीर्त्य॥२२२॥**

**सर्वं तत्प्रज्ञानेत्रं प्रज्ञाने प्रतिष्ठितं हीति।  
प्रज्ञानं ब्रह्मेति ह्यन्ते ब्रह्मात्मतामियं ब्रूते॥२२३॥**

**तस्मादिहायमात्मा भवति परात्मैव नान्य इति सिद्धम्।  
एतस्मिन्व्याख्याने न हि स्फुटः स्याद्गुणोपसंहारः॥२२४॥**

**न हि पादसंगतिः स्यादिति हि व्याख्यान्तरं प्रदर्शयति।**

**आत्मगृहीतिरितरवदुत्तरात्॥१६॥**

**वाजसनेयक एतद्वाक्यं दृष्टं हि कतम आत्मेति॥२२५॥**

**योऽयं विज्ञानमयः प्राणेष्वित्यादिना च तत्रैव।  
हृद्यन्तर्ज्योतिरसौ पुरुषो निर्धारितश्च तस्यैव॥२२६॥**

**उपदिश्य सर्वसंगतिमुक्तत्वं ब्रह्मरूपतां ब्रूते।  
उपसंहारोऽपि स वा एष महानज इतीह दृष्टोऽयम्॥२२७॥**

**छान्दोग्ये तु सदेवेत्येतद्वाक्यं ह्युपक्रमे दृष्टम्।  
तत्र हि न चाऽऽत्मशब्दः स खलु स आत्मेत्युदर्क एवास्ति॥२२८॥**

**तत्त्वमसीत्याद्यैरपि तादात्म्यं चोपदिशति तत्रैव।  
तुल्यार्थत्वं वा स्यात्किमतुल्यार्थत्वमेतयोरिति हि॥२२९॥**

**संदेहे सत्यनयोः प्राप्तमतुल्यार्थकत्वमुचितमिति।  
आम्नानयोर्द्वयोरप्यतुल्यतैव प्रतीयते यस्मात्॥२३०॥**

**न ह्याम्नाने विषमे युक्तं स्यादर्थसाम्यमिह वक्तुम्।  
वाजसनेयकवाक्यं ह्युपक्रमस्थात्मशब्दयोगेन॥२३१॥**

**सकलमपि चाऽऽत्मतत्त्वप्रतिपत्तिपरं प्रतीयते वाक्यम्।  
छान्दोग्ये तूपक्रमविपर्ययात्तद्विपर्ययो भवति॥२३२॥**

**यद्यप्युपसंहारे तत्राप्युपदिष्टमेव तादात्म्यम्।  
सत्यं तथाऽप्युपक्रमतन्त्रोऽयं स्यादिहोपसंहारः॥२३३॥**

**तस्मात्तत्त्वमसीति स्यात्संपदुपास्तिपरमिदं वाक्यम्।  
इत्याक्षेपप्राप्तावस्य प्रतिवचनमत्र निर्दिशति॥२३४॥**

**छान्दोग्येऽपि सदेवेत्यत्र परात्मैव गृह्यते नान्यः।  
आत्मगृहीतिरियं स्याद्यथेतरेषां हि वाजिनां तद्वत्॥२३५॥**

**यस्मादिहोत्तरत्र च तादात्म्यं समुपदिश्यते भूयः।**

**अन्वयादिति चेत्स्यादवधारणात्॥१७॥**

**इह चोपक्रमवाक्ये न चाऽऽत्मशब्दो हि दृश्यते सोऽयम्॥२३६॥**

**उपसंहृतिवाक्यं यत्तदिदं भवति ह्युपक्रमायत्तम्।  
तस्मादात्मगृहीतिः कथमित्यस्योत्तरं हि भवतीदम्॥२३७॥**

**आत्मगृहीतिरिहापि स्यादत्र यतोऽवधारणं दृष्टम्।  
येनाश्रुतमितिवाक्यादेकज्ञानेन सर्वविज्ञानम्॥२३८॥**

**अवधार्येह सदेवेत्येतत्तत्संपिपादयिषयोक्तम्।  
आत्मगृहीतौ सत्यां तदेतदखिलं समञ्जसं नोचेत्॥२३९॥**

**मुख्यो योऽसावात्मा स न विज्ञात इति कथमिदं युक्तम्।  
एवं प्रागुत्पत्तेः सत एकत्वावधारणं यच्च॥२४०॥**

**जीवस्य चाऽऽत्मशब्देन परामर्शः सुषुप्त्यवस्थायाम्।  
सत्संपत्त्यनुकीर्तनमपि च परिप्रश्नपूर्वकं च पुनः॥२४१॥**

**तत्त्वमसीत्यवधारणमेतत्तादात्म्यबोधने युक्तम्।  
तादात्म्यसंपदीदं पूर्वोक्तं सकलमनुपपन्नं स्यात्॥२४२॥**

**नेहोपक्रमतन्त्रत्वोपन्यासोऽपि भवति युक्ततरः।  
आत्मत्वकीर्तनं वाऽप्यनात्मताकीर्तनं च नेहास्ति॥२४३॥**

**सामान्योपक्रम इह स वाक्यशेषगविशेषसाकाङ्क्षः।  
सच्छब्दार्थोऽपि तथा विमृश्यमानस्तु मुख्य एवाऽऽत्मा॥२४४॥**

**सच्छब्दोऽसौ दृष्टो भावावधिभूतवस्तुपर एव।  
वाचारम्भणशब्दादिभ्यः सर्वस्य चामृतत्वेन॥२४५॥**

**सच्छब्दार्थो मुख्यःपरमात्मा स्यान्न चान्यदिह वस्तु।  
आम्नानविषमताऽपि हि न चार्थवैषम्यमावहत्यत्र॥२४६॥**

**आहर पात्रं तदिदं पात्रमिहाऽऽहर तदेतदिति वाक्ये।  
आम्नानविषमतायां सत्यामप्यर्थसाम्यमुपलब्धम्॥२४७॥**

**कथितो हि वाजिवाक्ये त्वमर्थ एव तु तदर्थपर्यन्तः।  
छान्दोग्ये तु तदर्थस्त्वमर्थपर्यन्त एव निर्दिष्टः॥२४८॥**

**प्रतिपादनप्रकारे भिन्नेऽपि तदर्थतस्त्वभेदेन।  
एकैवेयं विद्या युक्तो ह्यत्र च गुणोपसंहारः॥२४९॥**

**कार्याख्यानादपूर्वम्॥१८॥**

**छन्दोगा अपि वाजिन एते हि प्राणकरणसंवादे।  
आम्नाय प्राणस्य श्वक्रिमिमर्यादमन्नमादौ हि॥२५०॥**

**तस्यैव प्राणस्य ह्यापो वासः समामनन्त्येते।  
छन्दोगास्तस्माद्वा एतदिति पुनः समामनन्तीह॥२५१॥**

**प्रागुपरिष्टादद्भिः परिदधतीत्येवमादि तत्रोक्तम्।  
वाजसनेयिन इह किल विद्वांसः श्रोत्रिया अशिष्यन्तः॥२५२॥**

**आचामन्तीत्यादिकमेतद्वाक्यं समामनन्त्यत्र।  
अशिशिषतामशितवतामाचमनमनग्नचिन्तनं चापि॥२५३॥**

**प्राणस्य दृश्यते किल किमेतदुभयं विधीयते किंवा।  
आचमनमेव केवलमनग्नताचिन्तनं विधीयेत॥२५४॥**

**इति संदेहे तत्रोभयं विधीयत इति प्रशस्तं हि।  
उभयमपि गम्यमानं तद्वदपूर्वं ततो हि विध्यर्हम्॥२५५॥**

**केवलमाचमनं वा विस्पष्टविधिविभक्तिरत्र यतः।  
आचमनस्तुत्यर्थं ह्यनग्नताकीर्तनं भवेदत्र॥२५६॥**

**एवं प्राप्ते ब्रूते नैवाऽऽचमनं विधेयमत्रेति।  
कार्यत्वेनाऽऽचमनं शुद्ध्यर्थतया स्मृतिप्रसिद्धं हि॥२५७॥**

**न च विध्यर्हं तस्मादत्रान्वाख्यायते किलाऽऽचमनम्।  
नन्वेषा श्रुतिरस्याः स्मृतेर्भवेन्मूलमिति तु न हि युक्तम्॥२५८॥**

**इह मूलमूलिभावो योऽसौ न विभिन्नविषययोर्भवति।  
सर्वेषामाचमनं शुद्ध्यर्थं स्मृतिरियं प्रदर्शयति॥२५९॥**

**या प्राणविषयविद्याप्रकरणपठिता श्रुतिर्हि सा चेह।  
तद्विषयमेव केवलमाचमनं विदधती विदध्यात्तत्॥२६०॥**

**न प्राणविषयविद्यासंयोग्याचमनमिह विधेयमिति।  
नैवाऽऽश्रयितुं शक्यं पूर्वस्यैवोपलभ्यमानत्वात्॥२६१॥**

**न विधेयमुभयमत इदमुभयविधाने हि वाक्यभेदः स्यात्।  
तस्मात्स्मृतिनिर्दिष्टं प्रायत्यार्थं यदेतदाचमनम्॥२६२॥**

**अशिशिषतामशितवतामनूद्य तत एतमेव तदनमिति।  
आचमनीयास्वप्सु ह्यनग्नताचिन्तनं हि विद्याङ्गम्॥२६३॥**

**उपदिश्यते हि यस्मादपूर्वमेतत्ततो हि विध्यर्हम्।  
आचमनस्तुत्यर्थो ह्यनग्नतावाद इति तु न न्याय्यम्॥२६४॥**

**आचमनविध्यभावे स्तुत्यर्थत्वं कथं भवेत्तस्य।  
किंच विधेयत्वमपि ह्यनग्नताचिन्तनस्य भातीह॥२६५॥**

**प्रायत्यार्थत्वं किल परिधानार्थत्वमिति तु या चास्य।  
एकस्याऽऽचमनस्योभयार्थता सेह नाभ्युपेतेह॥२६६॥**

**यस्मादाचमनं तत्प्रायत्यार्थं क्रियान्तरं भवति।  
आचमनीयास्वप्सु च वासःसंकल्पनं क्रियाऽन्यैव॥२६७॥**

**परिधानार्थं प्राणस्याभ्युपगम्यत इतीदमनवद्यम्।  
अपि चेह पूर्ववाक्यं यदिदं ह्या श्वभ्य आ क्रिमिभ्य इति॥२६८॥**

**तेन च सर्वान्नाभ्यवहारश्चोद्यत इतीह न हि युक्तम्।  
नासौ हि शब्दलभ्यः स शक्यते नापि मानुषैः कर्तुम्॥२६९॥**

**किंतु प्राणस्यान्नं सकलमितीहान्नदृष्टिरूपदिष्टा।  
तत्साहचर्यतोऽस्मिन्नापो वास इति वाक्यशेषेऽपि॥२७०॥**

**तदिदमपामाचमनं न चोद्यते किंतु सुप्रसिद्धासु।  
आचमनीयास्वप्सु हि विहिता परिधानदृष्टिरिति युक्तम्॥२७१॥**

**यदि चात्रैवं न स्यात्तदा भवेदर्थवैशसं प्रकृते।  
पूर्वत्र ध्यानविधिस्तदुत्तरत्र क्रियाविधिश्चेति॥२७२॥**

**अपि चाऽऽचामन्तीति हि नायं शब्दो विधिक्षमो भवति।  
लट्प्रत्ययो यतोऽसौ स वर्तमानाभिधायको दृष्टः॥२७३॥**

**यद्यपि च वर्तमानार्थताऽत्र मन्यन्त इति हि तुल्यैव।  
सत्यं तथाऽपि वासः कार्याख्यानाद्विधीयते तदिदम्॥२७४॥**

**वासःसंकल्पनमिदमपामपूर्वं न चाऽऽचमनमेतत्।  
आचमनं हि तदेतत्पूर्ववदिति दर्शितं हि पूर्वत्र॥२७५॥**

**यच्चोक्तं ह्याचमने विस्पष्टा विधिविभक्तिरिति तदपि।  
आचमनस्यैतस्य प्रत्युक्तं पूर्ववत्त्वलिङ्गेन॥२७६॥**

**अत एव चेह काण्वास्तस्मादेवमिति नाऽऽमनन्तीह।  
कुर्वन्तो मन्यन्त इति ह्यत्रैव च किलाध्यवस्यन्ति॥२७७॥**

**तस्मादिह माध्यंदिनपाठे चानूद्य तदिदमाचमनम्।  
एवं वासोवित्त्वं विधीयत इतीह युक्तमाश्रयितुम्॥२७८॥**

**आपो वास इतीयं दृष्टा वाक्यप्रवृत्तिरेकैव।  
तस्माद्विधेयमत्र च वासोविज्ञानमेतदिति सिद्धम्॥२७९॥**

**समान एवं चाभेदात्॥१९॥**

**वाजसनेयकशाखायामग्निरहस्यसंज्ञके ग्रन्थे।  
शाण्डिल्यनामकलिप्ता काचन विद्या प्रदर्शिता भवति॥२८०॥**

**तत्र स आत्मानमुपासीतेत्यादि प्रदर्शितं वाक्यम्।  
तत्र च मनोमयत्वं प्राणशरीरत्वमात्मनस्तस्य॥२८१॥**

**भारूपतेति चैते श्रूयन्ते किल गुणास्तथैवान्ये।  
शाखायामेतस्यां बृहदारण्ये पुनश्च पठितमिदम्॥२८२॥**

**वाक्यं मनोमयोऽयं पुरुषो भाः सत्य एवमाद्यं हि।  
स च पुरुषोऽन्तर्हृदये व्रीहियवाभ्यां समो हि तत्रोक्तः॥२८३॥**

**स हि सर्वस्येशानः सर्वाधिपतिः प्रशास्ति सर्वमिदम्।  
यदिदं किंचेत्यन्ते तस्मिन्वाक्ये प्रदर्शितः पुरुषः॥२८४॥**

**तत्र किमग्निरहस्ये बृहदारण्ये भवेदसावेका।  
विद्या तत्र गुणानामुपसंहारोऽथ वा किमन्यैव॥२८५॥**

**विद्या तत्र गुणानुपसंहारश्चेति भवति संदेहः।  
तत्र च विद्याभेदो गुणव्यवस्थेति युक्तमाभाति॥२८६॥**

**यद्येका विद्येयं भवति तदा पौनरुक्त्यमनिवार्यम्।  
भिन्नासु च शाखासु हि वेदित्रध्येतृभेदमालम्ब्य॥२८७॥**

**परिहृत्य पौनरुक्त्यं विद्येकत्वं च तत्र निर्धार्य।  
उपसंह्रियन्त एते गुणा इहान्यत्र येऽतिरिक्ताः स्युः॥२८८॥**

**प्राणेन्द्रियादिसंवादादिष्वेवं हि दर्शितं पूर्वम्।  
एकस्यां शाखायां वेदित्रध्येतृभेदबाधेन॥२८९॥**

**जाग्रति च पौनरुक्त्येकथमिह विद्याभवेदसावेका।  
एकं विद्याविधिपरमपरं स्यादत्र गुणविधानार्थम्॥२९०॥**

**इत्याम्नानविभागाद्विद्यैकत्वं न वक्तुमिह युक्तम्।  
तर्ह्यतिरिक्ता एव ह्याम्नाथेरन्गुणा इहान्योन्यम्॥२९१॥**

**इह च समाना अपि ते ह्याम्नायन्ते मनोमयत्वाद्याः।  
तस्मादिह नान्योन्यं गुणोपसंहार इत्यतो ब्रूते॥२९२॥**

**शाखासु विभिन्नास्वपि विद्यैकत्वं गुणोपसंहारः।  
भवति यथैवैकस्यां शाखायामपि तथैव भवतीदम्॥२९३॥**

**यस्मादुपास्यमेतन्मनोमयत्वादिगुणकमुभयत्र।  
ब्रह्माभिन्नं प्रत्यभिजानीमोऽतो न भिद्यते विद्या॥२९४॥**

**रूपाभेदे सत्यपि विद्याभेदो न शङ्कितुं शक्यः।  
यस्मादुपासनाया रूपमुपास्यं न चान्यदिह किंचित्॥२९५॥**

**ननु पौनरुक्त्यभीत्या विद्याभेदोऽत्र युक्त इति चेन्न।  
अर्थविभागेनोभयमप्याम्नानंहि भवति युक्तमिह॥२९६॥**

**विद्याविधिपरमेकं त्वपरं गुणविधिपरं भवेदिति हि।  
नन्वेवं सत्यपठितमग्निरहस्ये स एष इत्यादि॥२९७॥**

**पठितव्यमेतदेव हि बृहदारण्ये तु यच्च तत्रान्यत्।  
पठितं मनोमयोऽयं पुरुषो भा इति तु नैव पठितव्यम्॥२९८॥**

**इति चेन्नायं दोषो विद्या या विप्रकृष्टदेशस्था।  
अत्र समानगुणाम्नानबलात्तां प्रत्यभिज्ञाप्य॥२९९॥**

**तस्याभीशानत्वाद्युपदिश्यत इति हि सकलमनवद्यम्।  
श्रूयन्ते यत्र गुणा बहवस्तत्र प्रधानविधिरेव॥३००॥**

**अन्यत्र तदनुवादाद्गुणविधिरेव हि न च प्रधानविधिः।  
बृहदारण्ये गुणविधिरग्निरहस्ये प्रधानविधिरेव॥३०१॥**

**अप्राप्तांशार्थतया वाक्यं यत्रार्थवत्तरं तत्र।  
प्राप्तपरामर्शः किल भवति हि नित्यानुवाद इति तेन॥३०२॥**

**तस्मान्नोपेक्षितुमिह शक्या स्यात्प्रत्यभिज्ञैषा।  
एकस्यां शाखायां विद्यैकत्वं गुणोपसंहारः॥३०३॥**

**संबन्धादेवमन्यत्रापि॥२०॥**

**अत्र च बृहदारण्ये सत्यं ब्रह्मेति चोपदिश्याऽऽदौ।  
तद्यत्तत्सत्यमसावित्याद्यं वाक्यमेतदाम्नातम्॥३०४॥**

**तस्य च सत्यस्यास्य ब्रह्मण एवाधिदैवमध्यात्मम्।  
आयतनभेदमुपदिश्य व्याहृतिदेहतां च संपाद्य॥३०५॥**

**द्वे उपनिषदावादिश्येते तस्योपनिषदिहाहरिति।  
अधिदैवं हि तथैवाध्यात्मं तस्योपनिषदिहाहमिति॥३०६॥**

**तत्र च संदेहोऽसावुपनिषदौ ये प्रदर्शिते भवतः।  
अविभागेनैवैते किमुभे उभयत्र चानुसंधेये॥३०७॥**

**एकाधिदैवमपरा त्वध्यात्ममितीह किं विभागेन।  
इति संदेहे तदिदं सूत्रेणैव हि निरूप्यते सपदि॥३०८॥**

**शाण्डिल्यसंज्ञिकायां विद्यायां किल गुणोपसंहारः।  
यद्वत्तद्वदिहापि च गुणोपसंहार एष युक्ततमः॥३०९॥**

**एका हि सत्यविद्या किलाधिदैवं तथैव चाध्यात्मम्।  
अत्राधीता यस्मादुपक्रमश्चाप्यभिन्न इह दृष्टः॥३१०॥**

**पाठश्च व्यतिषक्तो दृष्टस्तस्मात्कथं ह्ययं धर्मः।  
तस्यामुदितः सन्नपि न स्यात्तस्यामितीदमुचितं स्यात्॥३११॥**

**योऽप्याचारश्चोदित इहानुगमनादिरूप आचार्यैः।  
ग्रागमतेऽरण्यगते स च तुल्यवदेव भवति न विभिन्नः॥३१२॥**

**तस्मादुभयोरप्युपनिषदोरुभयत्र भवति संबन्धः।  
एवं प्राप्ते तमिमं पक्षं संप्रति निराकरोतीह॥३१३॥**

**न वा विशेषात्॥२१॥**

**नैवोभयोस्तयोरियमुभयत्र प्राप्तिरत्र युक्ता स्यात्।  
स्थानविशेषनिबन्धो यत एतस्यामुपासनायां स्यात्॥३१४॥**

**एतस्मिन्मण्डल इति निर्दिश्य ह्याधिदैविकं पुरुषम्।  
उपनिषदहरित्येवं श्रावयति हि दक्षिणेऽक्षिपुरुषं हि॥३१५॥**

**आध्यात्मिकं प्रकृत्याहमिति च तस्योपनिषदुपन्यस्ता।  
तस्येति सर्वनाम च संनिहितालम्बनं हि सर्वत्र॥३१६॥**

**तस्मादायतनविशेषालम्बने \[ने\] ह चोपदिश्येते।  
एते उपनिषदादिति कुत उभयत्रैतयोर्भवेत्प्राप्तिः॥३१७॥**

**नन्वेक एव पुरुषो भवति ह्यधिदैवमेवमध्यात्मम्।  
ब्रह्मण एकस्यैव च सत्यस्याऽऽयतनयुग्ममुपदिष्टम्॥३१८॥**

**इति चेदेकस्यापि हि तत्तदवस्थाविशेषयोगेण।  
उपनिषदुपदेशोऽसावहरहमिति किल विशेषतो दृष्टः॥३१९॥**

**तस्मादुपनिषदेषा तदवस्थस्यैव भवति युक्ततमा।  
आचार्यस्येकस्याप्यनुवर्तनमिह यथा विभिन्न स्यात्॥३२०॥**

**तत्तिष्ठतो हि न भवेदासीनस्यानुवर्तनं यत्स्यात्।  
यत्तिष्ठत उपदिष्टं न तदासीनस्य भवति तद्वदिह॥३२१॥**

**यच्च स्वरूपमात्रानुबद्धधर्मो भवेदिहाऽऽर्यस्य।  
तस्य ग्रामारण्यविशेषाभावेन तुल्यवद्भावः॥३२२॥**

**अत इह दृष्टान्तोऽयं न प्रकृतार्थैकसाधनो भवति।  
तस्मादुपनिषदोरिह युक्तैव स्यात्तयोर्व्यवस्थेयम्॥३२३॥**

**दर्शयति च॥२२॥**

**अपि चैवंजातीयकधर्माणां स्याद्व्यवस्थितत्वमिति।  
दर्शयति लिङ्गमेतत्तस्यैतस्य हि तदेव रूपमिति॥३२४॥**

**विद्यैक्यादेव यदा गुणोपसंहार इह भवेत्तर्हि।  
तस्यैतस्य तदेवेत्यतिदेशोऽयं वृथैव तत्र स्यात्॥३२५॥**

**तस्माद्विद्यैक्येऽपि स्थानं भिन्नं यथा भवेत्तत्र।  
अतिदेशादेव स्याद्गुणोपसंहार इति हि सिद्धमिह॥३२६॥**

**तस्यैतस्येत्यादावतिदेशबलाद्गुणोपसंहारः।  
उपनिषदहरित्यादौ तदसत्त्वात्ते व्यवस्थिते भवतः॥३२७॥**

**संभृतिद्युव्याप्त्यपि चातः॥२३॥**

**ब्रह्मज्येष्ठा वीर्येत्याद्या राणायनीयशाखायाम्।  
श्रुतिराम्नाता तत्र ब्रह्म ज्येष्ठत्वगुणकमुपदिष्टम्॥३२८॥**

**वीर्याणि संभृतानि प्रदर्शितान्यस्य तत्पुनर्ब्रह्म।  
प्राग्देवाद्युत्पत्तेर्द्युलोकमेतं समाततानेति॥३२९॥**

**एषा खिलेषु पठिता ब्रह्मविभूतय इमाश्च तत्रोक्ताः।  
तेषामेवोपनिषदि शाण्डिल्यपदाङ्किताश्च परविद्याः॥३३०॥**

**पठिता हि तासु किमिमाः संभृत्याद्या विभूतयो यास्ताः।  
उपसंगृद्येरन्नुत नेति विचारे तदेतदिह पठति॥३३१॥**

**संभृत्यादिविभूतय इह शाडिल्यादिसंज्ञविद्यासु।  
आयतनभेदयोगादुपसंहर्तुं न ता हि शक्यन्ते॥३३२॥**

**शाण्डिल्यदहरवाक्ये हृदयायतनत्वमस्य निर्दिष्टम्।  
उपकोसलविद्यायामक्ष्यायतनत्वमेव तस्योक्तम्॥३३३॥**

**आध्यात्मिकमायतनं प्रतीयते ह्येवमासु विद्यासु।  
संभृत्यादिविभूतय एताः केवलमिहाऽऽधिदैविक्यः॥३३४॥**

**श्रूयन्ते न त्वेतास्वपि च विभूतय इहाऽऽधिदैविक्यः।  
ज्यायान्दिव इत्यादावेष हि सर्वेष्विति श्रुतिष्वपि च॥३३५॥**

**यावान्वा अयमाकाश इति श्रुतिषु च तथा प्रतीयन्ते।  
सन्त्यायतनविहीनाः षोडशकलसंज्ञिकाश्च परविद्याः॥३३६॥**

**तस्मात्संभृत्यादेरुपसंहारोऽत्र युक्त इति चेन्न।  
संभृत्यादेरत्रानुपसंहारेऽस्ति कारणं किंचित्॥३३७॥**

**कतिपयसमानगुणसक्तोपास्यैक्ये हि भवति विद्यैक्यम्।  
तत्किल गुणोपसंहृतिकारणमेतन्न दृश्यते प्रकृते॥३३८॥**

**तदभावात्संभृत्याद्युपसंहारो न चेह संभवति।  
अत्रोपास्यैकत्वं विद्यैकत्वे नियामकं न भवेत्॥३३९॥**

**तच्चोयास्यैकत्वं विद्याभेदेऽपि दृश्यते शास्त्रे।  
ब्रह्मैकरूपमपि किल विभूतिभेदैरुपास्यते बहुधा॥३४०॥**

**इह किल परोवरीयस्त्वादौदृष्टो ह्युपासनाभेदः।  
तस्माद्विद्यैकत्वं यदिदंतत्प्रत्यभिज्ञयैव स्यात्॥३४१॥**

**तदभावात्संभृत्यादीनामेतासु नोपसंहारः।**

**पुरुषविद्यायामिव चेतरेषामनाम्नानात्॥२४॥**

**अस्ति रहस्यब्राह्मणसंज्ञं किल ताण्डिपैङ्गिशाखासु॥३४२॥**

**तत्र रहस्यब्राह्मण इयमाम्नाता हि पुरुषविद्याख्या।  
तत्र च पुरुषो यज्ञः कल्पित एवं तदीयमायुश्च॥३४३॥**

**त्रेधा विभज्य सवनत्रयं च यान्यशिशिषादिकान्यपि च।  
दीक्षाद्यात्मतया किल तानि च तत्रैव कल्पितानि तथा॥३४४॥**

**आशीर्मन्त्रजपाद्या अन्ये धर्माश्च तत्र निर्दिष्टाः।  
इह तैत्तिरीयका अपि पठन्ति कमपीह पुरुषयज्ञं हि॥३४५॥**

**तस्यैवंविदुषो यज्ञस्याऽऽत्मेत्यादिकेन वाक्येन।  
ये ताण्डिपैङ्गिवाक्यप्रदर्शिताः पुरुषयज्ञधर्माः स्युः॥३४६॥**

**इह तैत्तिरीयके तेऽप्युपसंहार्यान वेति संदेहे।  
इह पुरुषयज्ञताया उभयत्रैव च समानरूपत्वात्॥३४७॥**

**उपसंहारः स्यादित्याक्षेपे तस्य चोत्तरं ब्रूते।  
उपसंहर्तुं नार्हन्त्येते धर्मा यतोऽत्र वैषम्यम्॥३४८॥**

**इह पुरुषयज्ञकीर्तनमेकेषां ताण्डिपैङ्गिनां हि यथा।  
न हि तैत्तिरीयकाणामाम्नानं दृश्यते तथैवेह॥३४९॥**

**तेषां हि यज्ञसंपादनमितरविलक्षणं हि दृष्टमिह।  
पत्नीयजमानादिकमितरविलक्षणमुदाहृतं तत्र॥३५०॥**

**यत्प्रातर्मध्यंदिनमित्येवं सवनकल्पनं तेषाम्।  
इतरविलक्षणमेव हि मरणावभृथत्वसाम्यमपि यच्च॥३५१॥**

**तदपि ह्यल्पीयस्त्वाद्वैलक्षण्येन भूयसाऽभिभवे।  
न च तत्प्रत्यभिसंधिक्षमं भवेन्नापि तैत्तिरीयेऽस्मिन्॥३५२॥**

**पुरुषस्य यज्ञभावः श्रुतोऽस्ति किंत्वत्र वाक्यमिदमस्ति।  
विदुषो यज्ञस्येति व्यधिकरणे एव भवति (त) इह षष्ठ्यौ॥३५३॥**

**सामानाधिकरण्ये षष्ठ्यावेते न चेह संभवतः।  
न हि विदुषो यज्ञत्वं मुख्यं केनापि वक्तुमिह शक्यम्॥३५४॥**

**विद्वत्संबन्धी यो यज्ञस्तस्येत्यवश्यमिह वाच्यम्।  
आत्मा यजमान इति श्रुतिर्हि यजमानभावमुपदिश्य॥३५५॥**

**व्यधिकरणत्वेनैव हि विदुषो दर्शयति यज्ञसंबन्धम्।  
तत्र च तस्यैवमिति स्फुटमनुवादश्रुतौ प्रतीतायाम्॥३५६॥**

**पुरुषस्य यज्ञभावं तथैव यजमानभावमात्मनि च।  
कल्पयतस्तव चायं दुर्वारो भवति वाक्यभेद इह॥३५७॥**

**किंच ससंन्यासेयं परात्मविद्या प्रदर्शिता पूर्वम्।  
तस्यैवंविदुष इति ह्यनुक्रमश्चेह पूर्वशेषः स्यात्॥३५८॥**

**अनुवाकयोर्द्वयोरपि फलमेकमिहोपलभ्यते यस्मात्।  
तस्माद्ब्रह्मण इति हि ब्रह्मप्राप्तिर्हि फलमिहाभिहितम्॥३५९॥**

**इतरेषां चाऽऽम्नायस्त्वनन्यशेषो हि पुरुषयज्ञस्य।  
अत्र ह्येष ह षोडशवर्षशतं जीवतीति वाक्येन॥३६०॥**

**फलमपि यन्निर्दिष्टं तदपि च केवलमिहाऽऽयुरभिवृद्धिः।  
तस्मादिह शाखान्तरपठितानां पुरुषयज्ञधर्माणाम्॥३६१॥**

**आशीर्मन्त्रादीनामप्राप्तिस्तैत्तिरीयके युक्ता।**

**वेधाद्यर्थभेदात्॥२५॥**

**आथर्वणिकानामुपनिषदारम्भे स एष मन्त्रोऽस्ति॥३६२॥**

**सर्वं प्रविध्य हृदयं प्रविध्य धमनीः प्रवृज्य शिर इति हि।  
मन्त्रोऽत्र देवसवितः प्रसुवेत्यादिर्हिताण्डिनां दृष्टः॥३६३॥**

**शाट्यायनिनां मन्त्रः श्वेताश्वो हरितनील इत्यादिः।  
शं नो मित्रः शमिति हि भवति कठानां च तैत्तिरीयाणाम्॥३६४॥**

**देवा इति प्रवर्ग्यब्राह्मणवाक्यं तु वाजिनां दृष्टम्।  
अग्निष्टोमब्राह्मणवाक्यं यद्ब्रह्म वेति निर्दिष्टम्॥३६५॥**

**उपनिषदारम्भे किल कौषीतकिनां तदेतदाम्नातम्।  
अत्र प्रविध्यपूर्वा मन्त्राः सर्वेऽपि ये च निर्दिष्टाः॥३६६॥**

**यानि प्रवर्ग्यपूर्वाण्यपि कर्माणि प्रदर्शितान्यत्र।  
विद्यासु ते च मन्त्राः कर्माणि च यानि तत्र कथितानि॥३६७॥**

**तान्युपसंगृह्यन्ते किंवा नेत्यत्र भवति मीमांसा।  
तत्र ह्युपसंहारो विद्यास्वेषां हि युक्त इति भाति॥३६८॥**

**यस्मात्सर्वाण्येतान्युपनिषदामिह समीपपठितानि।  
यद्यपि विद्यार्थतया विधानमिह नोपलभ्यते तेषाम्॥३६९॥**

**सत्यं तथाऽपि संनिधिसामर्थ्यात्तदनुमीयते हीह।  
नन्वेषां मन्त्राणां विद्याविषयं न किमपि सामर्थ्यम्॥३७०॥**

**कर्माणि च प्रवर्ग्यादीन्यन्यार्थे नियोजितान्येव।  
तस्मात्कथमेतेषामिह विद्यार्थत्वमुचितमिति चेन्न॥३७१॥**

**सामर्थ्यंमन्त्राणां विद्याविषयमपि वक्तुमिह शक्यम्।  
मन्त्रेषु कीर्तितानि च हृदयादीनि ह्युपासनेषु किल॥३७४॥**

**आयतनाद्यात्मतया यत उपदिष्टानि तेन तद्द्वारा।  
मन्त्राणामुपपन्नं ह्युपासनाङ्गत्वमेवमादीनाम्॥३७५॥**

**विनियोगो मन्त्राणां दृष्ट उपास्तिषु च भूः प्रपद्य इति।  
कोशतया त्रैलोक्योपास्तिश्छान्दोग्यदर्शिता तत्र॥३७६॥**

**सुतदीर्घायुष्यार्थं पितुरेष प्रार्थनापरो मन्त्रः।  
इह कर्मणां प्रवर्ग्यादीनामप्यन्यथा नियुक्तानाम्॥३७७॥**

**विद्यासु च विनियोगो बृहस्पतिसवस्य वाजपेय इव।  
अविरुद्ध इति प्राप्ते तेषामुपसहृतिं निराचष्टे॥३७८॥**

**नैषामुपसंहारो विद्यास्वेतासु भवति युक्ततमः।  
हृदयं प्रविध्य धमनीरित्येतन्मन्त्रदर्शिता ह्यर्थाः॥३७९॥**

**हृदयप्रभेदरूपा विद्यासंबन्धवर्जिता भिन्नाः।  
न च ताभिर्विद्याभिः संगन्तुं तेषु भवति सामर्थ्यम्॥३८०॥**

**ननु हृदयमुपास्त्यङ्गं तद्द्वारा स्यादुपास्तिसंबन्धः।  
इति चेन्न हृदयमात्रं ह्युपासनाङ्गं कथंचिदत्र भवेत्॥३८१॥**

**हृदयप्रभेदरूपो मन्त्रार्थः कथमिहोपयुज्येत।  
अविचारविषय एव हि मन्त्रार्थोऽय प्रतीयते सकलः॥३८२॥**

**तस्मादिहाऽऽभिचारिककृत्येनैवास्य भवति संबन्धः।  
तद्वच्च देव सवितः प्रसुवेत्यस्यापि यज्ञलिङ्गेन॥३८३॥**

**यज्ञेन कर्मणैव ह्यभिसंबन्धो भवेन्न विद्याभिः।  
यः संबन्धविशेषः स हि प्रमाणान्तरेण निर्णेयः॥३८४॥**

**मन्त्राणां चान्येषामपि केषांचित्प्रसिद्धलिङ्गेन।  
केषांचिद्वचने\[न च\] तथा प्रमाणान्तरेण केषांचित्॥३८५॥**

**इत्यर्थान्तरविनियुक्तानामेषा रहस्यपठितानाम्।  
संनिधिमात्रेणैव हि विद्याशेषत्वमनुपपन्नमिह॥३८६॥**

**श्रुत्यादिभ्यः संनिधिदौर्बल्यं प्रथमतन्त्र एवोक्तम्।  
श्रुतिरिह लिङ्गं वाक्यं प्रकरणमेतानि यानि चान्यानि॥३८७॥**

**स्थानसमाख्यारूपाण्येतेषां स्याद्यदा हि समवायः।  
तत्रार्थविप्रकर्षात्सूत्रोक्तानां हि पारदौर्बल्यम्॥३८८॥**

**सूत्रे समवायपदं समानविषयत्वमर्थमाचष्टे।  
यत्र द्वयोर्विरोधः समानविषयत्वमूलको दृष्टः॥३८९॥**

**पूर्वेण व्यवधानात्स्वार्थप्रमितौ परस्य दौर्बल्यम्।  
इति संनिधिदौर्बल्यं श्रुत्यादिभ्यः प्रदर्शितं सूत्रे॥३९०॥**

**तस्मात्संनिधिमात्राद्विद्याङ्गत्वं न चेह मन्त्राणाम्।  
इह कर्मणां प्रवर्ग्यादीनामन्यत्र संनियुक्तानाम्॥३९१॥**

**न हि विद्याशेषत्त्वं नो वा तत्र प्रमाणमपि किंचित्।  
यद्ब्रह्मवर्चसाख्यं फलं बृहस्पतिसवस्य विधिदृष्टम्॥३९२॥**

**तत्र नियुक्तस्यास्य च यथा नियोगो हि वाजपेये स्यात्।  
यत्कर्मणां प्रवर्ग्यादीनां विद्याङ्गता तथेत्युक्तम्॥३९३॥**

**नैतद्युक्तं हि यतो बृहस्पतिसवस्य वाजपेये हि।  
विधिनैव वाजपेयेनेष्ट्वेत्युपदर्शितोहि विनियोगः॥३९४॥**

**एको ह्ययं प्रवर्ग्यः सकृदुत्पन्नो बलीयसाऽन्यत्र।  
विनियुक्तः सन्कथमिह पुनर्नियुज्येत दुर्बलेनासौ॥३९५॥**

**एवं विधिमन्त्राणां तथा प्रवर्ग्यादिकर्मणां तस्मात्।  
संनिधिमात्रेणैव च विद्याशेषत्वमत्र नाऽऽशङ्क्यम्॥३९६॥**

**संनिधिपाठो युक्तस्त्वरण्यवचनत्वधर्मसाम्येन।**

**ह्यनौ तूपायनशब्दशेषत्वात्कुशाछन्दस्तुत्युपगान-  
वत्तदुक्तम्॥२६॥**

**अस्ति किल ताण्डिना श्रुतिरश्व इवेत्यादिका हि तत्रोक्तम्॥३९७॥**

**अश्वो रोमाणि यथा पापं सकलं विधूय तद्वदहम्।  
राहोर्मुखात्प्रमुच्य स्पष्टश्चन्द्रो यथा तथैवेह॥३९८॥**

**धूत्वा शरीरमेतन्मुक्तो देहेन्द्रियादिसंघातात्।  
कृतकृत्यः सन्नकृतं लोकं ब्रह्मात्मकं प्रपद्य इति॥३९९॥**

**अत्राऽऽथर्वणिकानां श्रुतिर्यथा नद्य इति समाम्नाता।  
ये किल शाट्यायनिनस्तेषां पाठे विशेष इह कश्चित्॥४००॥**

**ते हि किल तस्य पुत्रा दायमिति श्रुतिमिमां पठन्त्यत्र।  
तद्वत्कौषीतकिनस्तत्सुकृतेति श्रुतिं पठन्त्यत्र॥४०१॥**

**क्वचिदत्र सुकृतदुष्कृतयोर्हानं श्रूयते क्वचिच्च तयोः।  
स्थानबिभागेनोपायनं प्रियैरप्रियैश्च निर्दिष्टम्॥४०२॥**

**हानमुपायनमुभयं क्वचिच्छ्रुतं यत्र चोभयश्रवणम्।  
तत्रावशिष्टमपरं वक्तव्यं नावशिष्यते किमपि॥४०३॥**

**यत्रोपायनमेव तु केवलमुपलभ्यते हि नो हानम्।  
तत्राप्यर्थादेव हि संनिपतति तदिदमेतयोर्हानम्॥४०४॥**

**अन्यपरिग्राह्ये यद्यात्मीये सुकृतदुष्कृते भवतः।  
तत्साधनभूतमिदं हानमवश्य तदाऽभ्युपेयं स्यात्॥४०५॥**

**यत्र तु हानं केवलमुपदिष्टमुपायनं तु नैवोक्तम्।  
तत्रोपायनमेतत्संनिपतेद्वा न वेति संदेहे॥४०६॥**

**अश्रवणादेतस्य ह्यसंनिपातोऽत्र युक्त इति भाति।  
शाखान्तरश्रुतिर्यां विद्यान्तरगोचरा भवेदेषा॥४०७॥**

**अपि चाऽऽत्मकर्तृकं स्याद्धानमुपायनमिदं तु परकृत्यम्।  
असति तयोः संबन्धे हानेनोपायनं कथं सिध्येत्॥४०८॥**

**तस्मादसंनिपातो हानावस्येत्यतस्त्विदं पठति।  
हानौ हि केवलायामपि श्रुतायामुपायनं तदिदम्॥४०९॥**

**संनिपतेदिह यस्मात्तच्छब्दो हानशब्दशेषः स्यात्।  
तदपेक्षितार्थकत्वं तच्छेषत्वं हि दृष्टमन्यत्र॥४१०॥**

**तस्मात्केवलहानश्रुतावुपायनमिहानुवृत्तं स्यात्।  
विद्यान्तरविषयत्वादश्रवणात्स्यादसंनिपात इति॥४११॥**

**यच्चोक्तं तदयुक्तं नैवानुष्ठेयमत्र निर्दिष्टम्।  
हानमुपायनमपि वाऽनुष्ठेयत्वेन कीर्त्यते नेह॥४१२॥**

**विद्यास्तुत्यर्थं किल हानमुपायनमिहोपदिष्टं हि।  
ये सुकृतदुष्कृते किल विदुषः संसारकारणीभूते॥४१३॥**

**चिरकालसंप्रवृत्ते विद्याबलतो हि ते विधूयेते।  
विनिवेश्येते तेकिल सुहृद्द्विषत्स्वपि च तद्बलेनैव॥४१४॥**

**नैषा विद्या हि महाभागेति स्तूयतेऽत्र विद्यैषा।  
स्तुत्यर्थे चैतस्मिन्नुपायनस्य क्वचिच्छ्रुतस्यापि॥४१५॥**

**हानश्रुतिसामान्येऽप्यनुवृत्तिकथा स्तुतिप्रकर्षाय।  
येनार्थवादवाक्यप्रवृत्तिरखिला तदन्तरापेक्षा॥४१६॥**

**एकविंशइतोऽसावित्यादिष्वर्थवादवाक्येषु।  
दृष्टा द्वादश मासाः पञ्चर्तव इति तदन्तरापेक्षा॥४१७॥**

**येनोपेयोपायनवादो विद्यास्तुतिप्रकर्षार्थः।  
तेनैतस्मिन्नर्थे नाभिनिवेष्टव्यमनृतमेतदिति॥४१८॥**

**सूत्रे शब्दग्रहणं स्तुत्यर्थत्वप्रदर्शनार्थ स्यात्।  
सूत्रे विवक्षितो यदि गुणोपसंहार एव चेत्तर्हि॥४१९॥**

**हित्वोपायनशब्द ह्युपायनस्यैव शेषतां ब्रूयात्।  
तस्माद्गुणोपसंहृतिविचारधाराप्रसङ्गयोगेन॥४२०॥**

**स्तुत्युपसंहारविधिप्रदर्शनार्थं हि सूत्रमेतत्स्यात्।  
अत्र कुशाछन्दःस्तुत्युपगानवदिति निदर्शनं कथितम्॥४२१॥**

**भाल्लविनां हि कुशा वानस्पत्याः स्थेति मन्त्रभागेण।  
अविशेषेण कुशाना वनस्पतिप्रभवताश्रुतौ सत्याम्॥४२२॥**

**शाट्यायनिनामौदुम्बराःकुशा इति विशेषवचनेन।  
औदुम्बर्यश्च कुशा आश्रीयन्ते यथा तथैवेह॥४२३॥**

**अविशेषेण च देवासुरसंज्ञच्छन्दसा प्रसङ्गे हि।  
पैङ्ग्याम्नाद्देवच्छन्दांस्यवधारयन्ति पूर्वाणि॥४२४॥**

**केषांचित्षोडशिनः स्तोत्रे कालाविशेषसंप्राप्तौ।  
समयावि(ध्यु)षिते सूर्ये षोडशिनः स्तोत्रमेवमादिकया॥४२५॥**

**आर्चश्रुत्या तत्र च कालविशेषप्रतीतिरुद्भवति।  
केचित्त्वविशेषेण ह्युपगानमिद समामनन्त्यत्र॥४२६॥**

**भाल्लविनस्तु विशेषेणैवेति यथा कुशप्रमुख्येषु।  
श्रुत्यन्तरोपदर्शितविशेषयोगो भवेत्तथैवेह॥४२७॥**

**हानावुपायनान्वय इति सूत्रार्थोऽत्र निश्चितो भवति।  
द्वादशलक्षण्यामपि जैमिनिना सूत्रितोऽयमेवार्थः॥४२८॥**

**सूत्रं तदेतदेवापि तु वाक्येत्यादिकं हि तत्रोक्तम्।  
ज्योतिष्टोमप्रकरण एतद्वाक्यद्वयं समाम्नातम्॥४२९॥**

**यावज्जीवं जुहुयादित्यपि च न दीक्षितो जुहोतीति।  
प्रतिषेधार्थत्वे किल नभोविकल्पो भवेत्स चायुक्तः॥४३०॥**

**नञ्पर्युदासवृत्त्या स हि यावज्जीववाक्यशेष इति।  
अथ वैतास्वेव विधूननश्रुतिष्वेतदत्र सूत्रेण॥४३१॥**

**चिन्तयितव्यमनेन विधूननवचनेन सुकृतदुष्कृतयोः।  
अभिधीयते हि हानं किंवाऽर्थान्तरमितीह विचिकित्सा॥४३२॥**

**तत्र विधूननशब्दान्न हानमभिधीयते परं त्वन्यत्।  
धूञ् कम्पन इति धातोर्दोधूयन्ते द्वि(ध्व)जांशुकानीति॥४३३॥**

**लोकप्रयोगदर्शनतश्चालनमिह विधूननं युक्तम्।  
इह चालनं तु किंचित्कालं हि तयोः फलोपरोध इति॥४३४॥**

**एवं प्राप्ते ब्रूते विधूननं हानमेव नान्यदिति।  
इह चोपायनशब्दः शेषत्वेन प्रतीयते यस्मात्॥४३५॥**

**न सुकृतदुष्कृतयोरप्रहीणयोः क्वाप्युपायनं हि परैः।  
तेनोपायनकथनात्तदनुगुणमिदं विधूननं हानम्॥४३६॥**

**एतच्च संनिधाने विधूननस्य क्वचिच्छ्रुत सपदि।  
भवति कुशाछन्दःस्तुत्युपगानवदिह विधूननश्रुत्या॥४३७॥**

**सर्वत्र कृतसहायं सार्वत्रिकनिर्णये हि निपुणतमम्।  
अद्रव्यत्वादेव तु न चालनं स्याद्विधूननं हि तयोः॥४३८॥**

**अश्व इवेतिश्रुत्युपदर्शितदृष्टान्तभूतरोमादेः।  
द्रव्यत्वात्तत्रैव हि विधूननं चालनं न चेह स्यात्॥४३९॥**

**अत्रानेकार्थत्वाद्धातूनां न स्कृ(स्मृ)तेर्विरोधोऽपि।**

**सांपराये तर्तव्याभावात्तथा ह्यन्ये॥२७॥**

**पर्यङ्कसंज्ञिकायां विद्यायां किल समामनन्त्येते॥४४०॥**

**कौषीतकिनस्तत्र च स एतमित्यादिवाक्यमादिष्टम्।  
तत्र च स देवयानं पन्थानं प्राप्य चाग्निलोकं हि॥४४१॥**

**आगच्छत्यागत्याऽऽगच्छति विरजां नदीं ततस्ता च।  
मनसैवात्येति ततो विधूनुते सुकृतदुष्कृते चोभे॥४४२॥**

**इति वर्णितं किमत्र च यथाश्रुतं व्यध्वनीदमुपदिष्टम्।  
यत्तद्वियोगवचनं प्रतिपत्तव्यं भवेत्किमथवाऽऽदौ॥४४३॥**

**देहादपसर्पण इति विचारणायां श्रुतेः प्रमाणत्वात्।  
श्रुत्यनुसारेणैव प्रतिपत्तिरिति प्रसञ्जने पठति॥४४४॥**

**इह सांपरायशब्दाद्देहादपसर्पणं हि निर्दिष्टम्।  
एतच्च सुकृतदुष्कृतहानं तत्सांपराय एव स्यात्॥४४५॥**

**विद्यासामर्थ्यादिह पञ्चम्यन्तोपदर्शितो हेतुः।  
विदुषो हि संपरेतस्यास्य परं विद्ययैव संप्रेप्सोः॥४४६॥**

**न च सुकृतदुष्कृताभ्यां किंचित्प्राप्तव्यमन्तरालेऽस्ति।  
स्याच्चेदक्षीणे ते कल्पेयाता क्षणांश्च कतिचिदिह॥४४७॥**

**विद्याविरुद्धफलयोस्तयोश्च विद्याबलात्क्षयोऽभिहितः।  
विद्या फलोन्मुखी स्याद्यदा तदैवैष भवितुमर्हति हि॥४४८॥**

**तस्मात्प्रागेवासौसन्नपि पश्चात्तयोः क्षयः पठितः।  
अन्येऽपि शाखिनो ये शाट्यायनिनश्च ताण्डिनश्चैते॥४४९॥**

**प्रागेव सुकृतदुष्कृतयोरुभयोर्हानमामनन्तीह।**

**छन्दत उभयाविरोधात्॥२८॥**

**देहादपसृप्तस्यार्चिरादिना प्रस्थितस्य तस्य यदि॥४५०॥**

**अभ्युपगम्येतार्धेपथि क्षयोऽसौ हि सुकृतदुष्कृतयोः।  
पतिते देहे च तदा तत्क्षयहेतोर्यमादिरूपस्य॥४५१॥**

**इच्छातोऽनुष्ठानानुपपत्तावनुपपत्तिरेतस्य।  
तद्धेतुकसुकृतादिक्षयस्य भवतीयमपरिहार्यैव॥४५२॥**

**तस्माच्च पूर्वमेवानुष्ठानं छन्दतो भवेदस्य।  
तत्पूर्वकमेवेदं हानं स्यादत्र सुकृतदुष्कृतयोः॥४५३॥**

**इति किल निमित्तनैमित्तिकयोरुपपत्तिरिह निराबाधा।  
तद्वच्च ताण्डिशाट्यायनिश्रुतियुगस्य संगतिश्चापि॥४५४॥**

**विद्यास्तुतये हानावुपायनस्योपसंहृतिः सिद्धा।**

**गतरेर्थवत्त्वमुभयथाऽन्यथा हि विरोधः॥२९॥**

**क्वचिदपि च सुकृतदुष्कृतहानसमीपे हि देवयानोऽसौ॥४५५॥**

**पन्थाः श्रूयत एवं क्वचिच्च न श्रूयते हि तत्रायम्।  
संदेहः किं हानावविशेषेणैव देवयानोऽसौ॥४५६॥**

**संनिपतेदथवाऽसौ क्वचिद्विभागेन कुत्रचिन्नेति।  
तत्र यथा हानावविशेषेणोपायनासु वृत्तिः स्यात्॥४५७॥**

**एवमिह देवयानानुवृत्तिरत्रोचितेत्यतः पठति।  
इह च विभागेनैव हि पथोऽर्थवत्त्वं तु देवयानस्य॥४५८॥**

**यद्यविशेषेण गतिः सर्वत्र स्यात्तदा विरोधः स्यात्।  
परमं साम्यमुपैतीत्येषा श्रुतिरेवमत्र दर्शयति॥४५९॥**

**विदुषो निरञ्जनस्य च गन्तव्यं परमसाम्यमेवेति।  
गन्ता निरञ्जनोऽसौ प्राप्तव्यं परमसाम्यमेवेह॥४६०॥**

**देशान्तराप्तिसाधनभूता च गतिर्विरुध्यते न कथम्।**

**उपपन्नस्तल्लक्षणार्थोपलब्धेर्लोकवत्॥३०॥**

**क्वचिदर्थवती हि गतिः क्वचिच्च नेत्येवमुभयथा भावः॥४६१॥**

**उपपन्न एव सोऽयं यस्मात्तल्लक्षणार्थ इह दृष्टः।  
गतिसाधनभूतोऽर्थः पर्यङ्कप्रभृतिसगुणविद्यासु॥४६२॥**

**उपलभ्यते हि तत्र तु पर्यङ्कारोहणं च संवदनम्।  
पर्यङ्कस्थेन समं विशिष्टगन्धाप्तिरेवमाद्यं हि॥४६३॥**

**देशान्तरसंप्राप्त्यायत्तं हि श्रूयते फलं यदिदम्।  
तत्रार्थवती हि गतिर्न तु सम्यग्दर्शने भवेदेवम्॥४६४॥**

**आत्मैक्यदर्शिनां हि ध्वस्ताविद्यादिसकलबन्धानाम्।  
आरब्धभोगकर्मव्यतिरेकेण च न किंचिदस्त्यपरम्॥४६५॥**

**तत्र च कथं गतिः स्यात्प्रयोजनं वा न किंचिदपि तस्याः।  
लोकवदेष विभागो यथैव लोके हि नगरसंप्राप्तौ॥४६६॥**

**पन्थाः कश्चिदपेक्ष्यो नाऽऽरोग्याप्तौ तथैव चेहापि।**

**अनियमः सर्वासामविरोधः शब्दानुमानाभ्याम्॥३१॥**

**गतिरर्थवती सगुणास्वेव हि विद्यासु निर्गुणायां तु॥४६७॥**

**परमात्मगोचरायां विद्यायां नेति पूर्वमुपदिष्टम्।  
सगुणास्वपि विद्यासु हि गतिः क्वचिच्छ्रूयते क्वचिन्नैव॥४६८॥**

**उपकोसलविद्यायां तथैव पर्यङ्कसंज्ञविद्यायाम्।  
पञ्चाग्निविषयविद्यायामपि दहरात्मविषयविद्यायाम्॥४६९॥**

**गतिरियमुपदिष्टा न तु मधुविद्यायां तथैव चान्यत्र।  
षोडशकलविद्यायां तथैव शाण्डिल्यसंज्ञविद्यायाम्॥४७०॥**

**वैश्वानरविद्यायां तत्र च संदेह एष जागर्ति।  
यासु श्रूयत एषा किं तास्वेव हि गतिर्नियम्येत॥४७१॥**

**एवंविधविद्याभिः संबध्येतेयमनियमेन।  
तत्र च नियमो न्याय्यो यत्रैव श्रूयते गतिर्ह्येषा॥४७२॥**

**तत्रैव सेति यस्मात्प्रकरणमत्र च नियामकं दृष्टम्।  
अन्यत्रोक्ताऽपि गतिर्गच्छेद्विद्यान्तरं यदा हि तदा॥४७३॥**

**सर्वं सर्वार्थं स्याच्छुतिप्रमाणत्वमपि च हीयेत।  
एकत्रोक्ताया अप्यन्यत्र गतेर्यदा भवेत्प्राप्तिः॥४७४॥**

**उपकोसलविद्यायां तथैव पञ्चाग्निविषयविद्यायाम्।  
यत्त्वर्चिरादिकाया गतेः पुनर्वचनमनुपपन्नं स्यात्॥४७५॥**

**तस्मान्नियमो युक्तः स्यादित्यत एतदुत्तरं पठति।  
सर्वासामभ्युदयप्राप्तिफलानां च सगुणविद्यानाम्॥४७६॥**

**अविशेषेणैवैषा भवितुंयुक्ता हि देवयानगतिः।  
अविशेषापगमे कथमत्र प्रकरणविरोधपरिहारः॥४७७॥**

**इति नाऽऽशङ्क्यं भवति श्रुतिस्मृतिभ्यां विरोधपरिहारः।  
श्रुतिरत्र तद्य इत्थविदुरिति पञ्चाग्न्युपासकानां हि॥४७८॥**

**पन्थानमर्चिरादिकमवतार्थतथोपदिशति चान्येषाम्।  
ये चेमेऽरण्य इतिप्रकृष्टविद्यान्तरावलम्बानाम्॥४७९॥**

**पञ्चाग्निविषयविद्यावद्भिः सममार्गतां प्रदर्शयति।  
नन्वेषा विद्यान्तरवतां गतिश्रुतिरितीह न हि युक्तम्॥४८०॥**

**श्रद्धातपःपराणा गतिरेव हि तत्र दर्शिता यस्मात्।  
इति चेन्नासौ दोषो विद्याबलमन्तरेण कथमपि च॥४८१॥**

**न श्रद्धयाऽपि तपसा केवलया गतिरियं हि लभ्येत।  
यस्माच्च विद्ययेति श्रुतिरिममर्थं प्रदर्शयत्यत्र॥४८२॥**

**तद्यान्ति विद्ययैव हि यत्र च कामादयः परावृत्ताः।  
नो यान्ति दक्षिणा वा नाविद्वांसस्तपस्विनोवेति॥४८३॥**

**विद्यान्तरोपलक्षक एव श्रद्धातपःपदे तस्मात्।  
श्रद्धां सत्यमुपासत इति वाजसनेयिनः पठन्त्यत्र॥४८४॥**

**सत्यं ब्रह्मोपासत इह ये श्रद्धालवो ह्यरण्य इति।  
व्याख्येयं तद्वाक्यं यतश्च सर्वत्र सत्यशब्दस्य॥४८५॥**

**असकृद्ब्रह्मण्येव प्रयोग उपलभ्यते हि शास्त्रेऽस्मिन्  
अत्र च पञ्चाग्निविदामित्थंवित्त्वेन परिगृहीतत्वात्॥४८६॥**

**इह परिशेषाद्विद्यान्तराश्रयाणां परिग्रहो न्याय्यः।  
अथ य इति श्रुतिरपरा पन्थानौ दक्षिणोत्तरौ ये वै॥४८७॥**

**न विदुस्ते कीटाः स्युस्तथा पतङ्गा बिलेशया वेति।  
मार्गद्वयच्युतानामधोगतिं ह्येवमुपदिशन्ती सा॥४८८॥**

**देवपितृपाणयोरेवैतानन्तः प्रवेशयत्येवम्।  
तत्रापि देवयानप्राप्तिर्विद्याविशेषतस्तेषाम्॥४८९॥**

**स्मृतिरपि च शुक्लकृष्णे गती इति ह्येतमर्थमुपदिशति।  
तस्मादुपकोसलविद्यायां पञ्चाग्न्युपासनायां च॥४९०॥**

**उभयत्र देवयानाम्नानं त्वनुचिन्तनार्थमेव स्यात्।  
मार्गानुचिन्तनस्य च विद्याङ्गत्वं श्रुतिस्मृतिप्रथितम्॥४९१॥**

**येषां मार्गश्रवणं न चास्ति तेषां विनैव तद्ध्यानम्।  
विद्यासामर्थ्येन हि मार्गप्राप्तिरितिबोधनार्थमियम्॥४९२॥**

**पुनरुक्तिरनियमेनार्चिरादिसप्राप्तिरपि च सिद्धैव।**

**यावदधिकारमवस्थितिराधिकारिकाणाम्॥३२॥**

**गतिरत्र सगुणविद्यास्वर्थवती ब्रह्मलोकफलकत्वात्॥४९३॥**

**निर्गुणविद्यायां गतिरनर्थिका मुक्तिफलतयेत्युक्तम्।  
विदुषो हि देहपातोत्तरं तु देहान्तरं भवेन्नेति॥४९४॥**

**इह चिन्त्यते हि नन्विह नेयं चिन्ताऽत्र भवति युक्ततमा।  
न हि विद्यासंपत्तौ मुक्तिविलम्बेऽस्ति कारणं किमपि॥४९५॥**

**नैवेह पाकसाधनसंपत्तावोदनो भवेन्नेति।  
भुञ्जानस्तृप्येत्किं न वेति चिन्ता तु कुत्रचिद्दृष्टा॥४९६॥**

**इति चेदुपपन्नेयं चिन्ता यस्मादिहेतिहासादौ।  
ब्रह्मविदां केषांचिद्देहान्तरजन्म दर्शितं भूयः॥४९७॥**

**स्मृत इह वेदाचार्यो नाम्नाऽपांतरतमा इति ख्यातः।  
विष्णुनियोगाच्च कलेरादौद्वैपायनो बभूवेति॥४९८॥**

**इह च वसिष्ठोऽपि तथा ब्रह्मण एवैष मानसः पुत्रः।  
सन्नपि निमिशापादपगतपूर्वतनुश्चतुर्मुखादेशात्॥४९९॥**

**मित्रावरुणाभ्यां पुनरसौ बभूवेति च स्मृतो भवति।  
भृग्वादीनां च तथा पुनरुत्पत्तिस्तु वारुणे यज्ञे॥५००॥**

**स्मर्यत एव तथैव ब्रह्मण एवैष मानसः पुत्रः।  
सोऽयं सनत्कुमारः स्कन्दत्वेन स्वयं बभूवेति॥५०१॥**

**इह दक्षनारदादीनामपि दृष्टा तदन्तरोत्पत्तिः।  
स्मृतिषु श्रुतिषु च मन्त्रार्थवादयोरपि च दृश्यते सेयम्॥५०२॥**

**पतिते हि पूर्वदेहे केचिद्देहान्तरं समाददते।  
स्थित एवास्मिन्केचिद्योगैश्वर्यादनेकमाददते॥५०३॥**

**स्मर्यन्ते सर्वे ते सम्यङ्निर्णीतसकलवेदार्थाः।  
तस्माद्ब्रह्मविदामपि देहान्तरदर्शनादिह प्राप्तम्॥५०४॥**

**अन्याः (स्याः) परविद्यायाः पाक्षिकमेव हि विमोक्षहेतुत्वम्।  
तदहेतुत्वं वा स्यादेव प्राप्ताविहोत्तरं ब्रूते॥५०५॥**

**वेदप्रवर्तनादिष्वधिकारेष्वेव संनियुक्तानाम्।  
तेषामपान्तरतमःप्रभृतीनामाधिकारिकाणां हि॥५०६॥**

**तावदवस्थानं स्यादधिकारो यावदेव तेषां स्यात्।  
भगवान्यथा हि सविता सहस्रयुगमाधिकारिको भूत्वा॥५०७॥**

**उदयास्तमयविवर्जितमन्ते कैवल्यमनुभवत्येषः।  
अथ तत ऊर्ध्वमिति श्रुतिरिममेवार्थं प्रदर्शयत्यस्य॥५०८॥**

**ये चेह वर्तमाना ब्रह्मविदस्ते यथैव कैवल्यम्।  
आरब्धभोगनाशे संजाते सम्यगनुभवन्ति तथा॥५०९॥**

**इह तस्य तावदेवेत्येषा श्रुतिरेतमर्थमुपदिशति।  
एवं ब्रह्मविद इमे ये चापान्तरतमःप्रमुख्याः स्युः॥५१०॥**

**परमेश्वरेण ते तेष्वधिकारेषु च नियोजिताः सन्तः।  
कैवल्यहेतुभूते सम्यग्ज्ञाने हि विद्यमानेऽपि॥५११॥**

**अक्षीणभूरिकृत्या अवतिष्ठन्ते हि यावदधिकारम्।  
अधिकारान्ते तु पुनर्मुच्यन्त इतीह सकलमविरुद्धम्॥५१२॥**

**जन्मान्तरं यदेतत्तत्त्वज्ञानामपीह चेत्तर्हि।  
ज्ञानान्मुक्तिः कथमिति शङ्कापदमादधाति नैवेह॥५१३॥**

**यस्मात्सकृत्प्रवृत्तं प्रारब्धं ते फलप्रदानाय।  
अतिवाहयन्त एव हि गृहाद्गृहान्तरमिवान्यमन्यं हि॥५१४॥**

**देहं क्रमेण युगपन्निर्ह(र्मा)य स्वाधिकारसिद्ध्यर्थम्।  
तानधितिष्ठन्तोऽपरिमुषितस्मृतयो हि संचरन्ति किल॥५१५॥**

**यत्पूर्वजन्महेतुः प्रारब्धं ज्ञानिनां तदेवेह।  
जन्मान्तरहेतुः स्यान्मुक्तिः स्यात्तदवसान एतेषाम्॥५१६॥**

**पूर्वप्रारब्धान्तरकर्म च जन्मान्तरे यदा हेतुः।  
तत्रैव मुख्यभावो न चैवमत्रास्त्यतो न दोषोऽयम्॥५१७॥**

**जातिस्मरा न चैते त एवैत इति हि यतः प्रसिद्धास्ते।  
ये पूर्वदेहनामाभिसंधिहीना भवन्ति परतन्त्राः॥५१८॥**

**ये चापि साभिमानास्ते वै जातिस्मरा न चैते स्युः।  
एते हि निरभिमानास्तथा स्वतन्त्राश्च पूर्वनामानः॥५१९॥**

**इति वैषम्यान्नैते भवन्ति जातिस्मराः कथंचिदपि।  
सुलभा विवदितुकामा जनकेन ब्रह्मवादिनी काऽपि॥५२०॥**

**स्वीयं व्युदस्य देहं ततस्तु सा जनकदेहमाविश्य।  
तेन समं व्युद्य पुनः स्वमेव देहं समाविवेशेति॥५२१॥**

**स्मृतिनिर्देशादेव स्वातन्त्र्य तेषु दर्शितं भवति।  
यद्युपयुक्ते कर्मणि देहान्तरकारणं हि कर्मान्यत्॥५२२॥**

**आविर्भवेत्ततोऽन्यत्तथा प्रसज्येत \[तद्वदेव पुनः\]।  
पाक्षिकमेव तदा स्यात्परविद्याया विमोक्षहेतुत्वम्॥५२३॥**

**नैषा शङ्का प्रकृते ज्ञानात्कर्मक्षयस्य निर्देशात्।  
श्रुतिरत्र भिद्यते हृदयग्रन्थिरितीममर्थमुपदिशति॥५२४॥**

**दर्शयति च स्मृतिप्रतिलम्भइति श्रुतिरपीममेवार्थम्।  
स्मृतिरपि दर्शयति यथैधांसि समिद्धोऽग्निरेवमाद्या हि॥५२५॥**

**बीजान्यग्न्युपदग्धानीत्यन्याऽपि स्मृतिर्यथोक्तार्थम्।  
नाविद्यादिक्लेशे दग्धेऽपि क्लेशकार्यरूपस्य॥५२६॥**

**कर्माशयस्य चैकांशे दाहश्चैकतः प्ररोह इति।  
उपपद्यते कथंचन न चाग्निदग्धस्य शालिबीजस्य॥५२७॥**

**एकांशतः प्ररोहो लोके केनापि कुत्रचिद्दृष्टः।  
कर्माशयस्य चाप्यारब्धफलस्य तु निवृत्तिरेवं स्यात्॥५२८॥**

**मुक्तेषोरिव वेगक्षयादिहापि च शरीरपातेन।  
दर्शयति चेममर्थं श्रुतिरेव हि तस्य तावदेवेति॥५२९॥**

**तेनाऽऽधिकारिकाणामवस्थितिर्भवति यावदधिकारम्।  
ज्ञानफलस्यानैकान्तिकताऽपि न चेह शङ्कितुं शक्या॥५३०॥**

**श्रुतिरविशेषेणैव ज्ञानान्मोक्षं हि सर्वजीवानाम्।  
तद्यो यो देवानामित्याद्या किल यतः प्रदर्शयति॥५३१॥**

**सगुणोपासनया ये त्वैश्वर्यादिषु फलेषु सक्तास्ते।  
पश्चादैश्वर्यक्षयदर्शनमात्रेण तत्र निर्विण्णाः॥५३२॥**

**परविद्यापरनिष्ठाबलेन तेऽपि प्रयान्ति कैवल्यम्।  
दर्शयति चेममर्थंश्रुतिरेषा ब्रह्मणा सहेत्याद्या॥५३३॥**

**यदिदं ज्ञानफलं स्याद्भवति हि तच्चेदमनुभवारूढम्।  
फलविरहाशङ्केयं तत्र न युक्ता परात्मविज्ञाने॥५३४॥**

**अननुभवारूढे किल कमफले युज्यते हि शङ्केयम्।  
यत्साक्षादपरोक्षादिति श्रुतिस्तदपरोक्षमुपदिशति॥५३५॥**

**श्रुतिरपि तत्त्वमसीति स्वात्मैक्येनोपदिशति फलमेतत्।  
श्रुतिरियमन्यार्थतया परिणेतुं नैव शक्यते यस्मात्॥५३६॥**

**तद्धैतत्पश्यन्नित्येषा ह्यात्मापरोक्षसमकालम्।  
सर्वात्मभावरूपं परात्मदर्शनफलं प्रदर्शयति॥५३७॥**

**ऐकान्तिकी हि तस्माद्विदुषः कैवल्यसिद्धिरिति सिद्धम्।**

**अक्षरधियां त्ववरोधः सामान्यत-  
द्भावाभ्यामौपसदवत्तदुक्तम्॥३३॥**

**इह खलु वाजसनेयक एतद्वै तदिति वाक्यमाम्नातम्॥५३८॥**

**आथर्वणिकेऽथ परा यया तदक्षरमितीदमुपदिष्टम्।  
अन्यत्रापि विशेषप्रतिषेधेनाक्षरं परं ब्रह्म॥५३९॥**

**उपदिष्टं तत्र पुनः प्रतिषिध्यन्ते हि केचिदतिरिक्ताः।  
तत्र च विशेषनिरसनबुद्धीनां तत्र तत्र दृष्टानाम्॥५४०॥**

**सर्वासां सर्वत्र प्राप्तिः किंवा भवेद्व्यवस्थेति।  
संदेहे श्रुतिभेदादिह व्यवस्था भवेदिति प्राप्तौ॥५४१॥**

**अक्षरधियामिहाऽऽसां सर्वत्र प्राप्तिमेव दर्शयति।  
ये त्वक्षरे हि धर्मिणि निषेधधीहेतवो हि शब्दाः स्युः॥५४२॥**

**अक्षरधियोऽत्र ते खल्ववरोधोऽप्यत्र तदुपसंहारः।  
अक्षरबुद्धय एताः सर्वाः सर्वत्र चावरोद्धव्याः॥५४३॥**

**यस्मात्सर्वत्रैव ब्रह्मप्रतिपादनप्रकारोऽयम्।  
सर्वविशेषनिरस्तात्मकः समानो हि दृश्यते किंच॥५४४॥**

**सर्वत्र प्रतिपाद्यब्रह्माभिन्नं प्रतीयते तस्मात्।  
अन्यत्र च श्रुता अपि सर्वत्रैता धियः कुतो न स्युः॥५४५॥**

**तदिदं ह्यानन्दादय इतिसूत्रव्याकृतौपुरा कथितम्।  
तत्र च विधिरूपाणि हि विशेषणान्येव चिन्तितानि परम्॥५४६॥**

**अत्र प्रतिषेधात्मकविशेषणान्येव चिन्तितानि पुनः।  
अस्त्वानन्दादीनामुपसंहारः स्वरूपभूतत्वात्॥५४७॥**

**न निषेधानामेवं स्यादानन्त्यादनात्मभावाच्च।  
इत्यधिकाशङ्कायां प्रतिषेधानामनात्मभावेऽपि॥५४८॥**

**तेषां हि निर्विशेषब्रह्मप्रतिपत्तिसाधनत्वेन।  
उपसंहारो युक्तो निषेधवाक्यैकवाक्यभावेन॥५४९॥**

**इत्येतद्दर्शयितुं सेयं चिन्ताऽत्र भवति युक्ततमा।  
अत्रौपसदवदिति यन्निदर्शनं तन्निरूप्यते सपदि॥५५०॥**

**जमदग्निना कृतोऽसावहीनसंज्ञः क्रतुश्चतूरात्रः।  
स तु जामदग्न्य इति किल विख्यातस्तत्र चोपसत्संज्ञाः॥५५१॥**

**इष्टय एतास्तु पुरोडाशिन्यस्तैत्तिरीयके विहिताः।  
अग्नेर्वेर्होत्रं वेरिति च पुरोडाशदानमन्त्राणाम्॥५५२॥**

**उद्गातृवेदजानामध्वर्युभिरेव भवति संबन्धः।  
तत्र पुरोडाशस्य प्रधानमध्वर्युकर्तृकं यस्मात्॥५५३॥**

**तदिह प्रधानतन्त्रं ह्यङ्गं निर्दिष्टमेवमत्रापि।  
अक्षरतन्त्रत्वादिह विशेषणानां हि यत्र कुत्रापि॥५५४॥**

**उत्पन्नानामेषां सर्वत्रैवाक्षरेण संबन्धः।  
उक्तः प्रथमे काण्डे गुणमुख्येत्यादिना हि सूत्रेण॥५५५॥**

**उत्पन्नस्य फले विनियोगविधिर्मुख्य एष भवति गुणः।  
उत्पत्तिविधिर्हि तयोर्व्यतिक्रमश्चेत्तदा तु मुख्येन॥५५६॥**

**मन्त्रात्मकवेदस्य च भवति ह्यध्वर्युणैव संयोगः।  
उत्पत्तिर्हि फलार्था सर्वत्रैवोपलभ्यते लोके॥५५७॥**

**तस्मात्फलविधिनैव हि गुणस्य नयनमिति भवति सूत्रार्थः।**

**इयदामननात्॥३४॥**

**आथर्वणिकाः श्वेताश्वतराश्च द्वा सुपर्णेति॥५५८॥**

**एवं ह्यृतं पिबन्तौ सुकृतस्येत्यादिकं पठन्ति कठाः।  
अत्र च विद्यैकत्वं विद्यानानात्वमिति तु संदेहः॥५५९॥**

**इह विद्यानानात्वं युक्तं यस्माद्विशेष इह दृष्टः।  
अत्राथर्वणवाक्ये ह्येकस्य च भोक्तृता विनिर्दिष्टा॥५६०॥**

**कठवल्लीवाक्ये हि द्वयोश्च भोक्तृत्वमभिहितं भवति।  
वेद्यं हि भिद्यमानं विद्यां भिद्यादिहेत्यतो ब्रूते॥५६१॥**

**विद्यैकत्वमिह स्याद्यत उभयोर्मन्त्रयोरभिन्नं हि।  
द्वित्वोपेतं वेद्यं दृष्टं हीयत्तया परिच्छिन्नम्॥५६२॥**

**इह वेद्यरूपभेदो नाऽऽशङ्क्यो भवति मन्त्रयोरुभयोः।  
यस्मादेतौजीवद्वितीयमेवेश्वरं प्रदर्शयतः॥५६३॥**

**अन्योऽभिचाकशीतीत्यतोऽशनायाद्यतीत एवायम्।  
प्रतिपाद्यते परात्मा स एव पुनरपि च वाक्यशेषेऽपि॥५६४॥**

**कठवल्ल्यां खलु जीवे पिबति च तत्साहचर्यमात्रेण।  
परमात्मा पिबतीति च्छत्रिन्यायादिदं भवेद्भाक्तम्॥५६५॥**

**प्रकरणतोऽपि परात्मा प्रतीयते वाक्यशेषतोऽप्येवम्।  
तस्मान्न वेद्यभेदाद्विद्याभेदोऽत्र शङ्कितुं शक्यः॥५६६॥**

**तादात्म्यबोधनार्थं जीवोपादानमिह भवेत्सफलम्।  
भेदाभेदविचारावसरो नैव हि परात्मविद्यायाम्॥५६७॥**

**इत्युक्तं तस्मादत्राधिकधर्मोपसंहृतिर्युक्ता।**

**अन्तरा भूतग्रामवत्स्वात्मनः॥३५॥**

**यत्साक्षादपरोक्षाद्ब्रह्मेति द्विः समामनन्त्यत्र॥५६८॥**

**नैरन्तर्येणोषस्तकहोलप्रश्नयोरिदं वाक्यम्।  
वाजसनेयिन एते तत्र च विद्या भवेत्किमेकैव॥५६९॥**

**किंवा नानेत्येवं संदेहे सा तु भवति नानेति।  
युक्तं वक्तुं यस्मादभ्यासश्चेह दृश्यते तस्याः॥५७०॥**

**विद्यैकत्वे तुल्यार्थकं द्विराम्नानमफलमेव स्यात्।  
तस्मादभ्यासात्किल भवति यथा कर्मभेद एवमिह॥५७१॥**

**विद्याभेदोऽभ्यासात्स्यादिति शङ्कां निराकरोतीह।  
अत्रोपस्तकहोलब्राह्मणयोः स्वात्मनो हि विद्यैक्यम्॥५७२॥**

**यस्मादिहान्तराऽऽम्नानानामविशेष उभयतो दृष्टः।  
सर्वान्तरोऽन्तरात्मा ह्यविशिष्टः पृच्छ्यते स उभयत्र॥५७३॥**

**प्रत्युच्यते च न द्वावात्मानावान्तरौ हि संभवतः।  
यदि चाऽऽन्तरत्वमुभयोर्भूतग्रामवदिदं प्रसज्येत॥५७४॥**

**इह पाञ्चभौतिकेऽस्मिन्देहे चाऽऽपोऽन्तरा पृथिव्याः स्युः।  
अद्भ्यस्तेजोऽन्तरमिति यथा तथैवेह चान्तरत्वं स्यात्॥५७५॥**

**सर्वान्तरत्वमेतच्चाऽऽपेक्षिकमेव नैव मुख्यं स्यात्।  
अथवा भूतग्रामवादित्यस्यार्थान्तरं भवेदेतत्॥५७६॥**

**भूतग्रामेष्वात्मा ह्येको देव इतिमन्त्रनिर्दिष्टः।  
सर्वान्तरस्तथैतद्ब्राह्मणयोरपि भवेदसाविति हि॥५७७॥**

**तस्माद्वेद्यैकत्वाद्विद्यैकत्वं भवेन्निराबाधम्।  
अभ्यासादिह विद्याभेदो यश्चेह शङ्कितः सोऽपि॥५७८॥**

**नैवात्र भवति यत्र तु निरर्थकः स्यात्स चायमभ्यासः।  
तत्रैव भेदकोऽसाविह तूषस्तप्रदर्शितस्यास्य॥५७९॥**

**अशनायादिनिरासार्थतया सफल इति सपदि दर्शयति।**

**अन्यथा भेदानुपपत्तिरिति चेन्नोपदेशान्तरवत्॥३६॥**

**अथ यदि विद्याभेदो नैवाभ्युपगम्यते तयोरुभयोः॥५८०॥**

**आम्नानभेद एव ब्राह्मणयोः कथमिवोपपद्येत।  
इति चेदुपदेशान्तरवदेष आम्नानभेद उपपन्नः॥५८१॥**

**ताण्ड्युपनिषदि हि षष्ठे प्रपाठके दृश्यते हि नवधाऽसौ।  
तत्त्वमसीत्युपदेशो विद्याभेदो न तत्र संभवति॥५८२॥**

**यदुपक्रमोपसंहाराभ्यामैकार्थ्यमवगतं तत्र।  
अपि भूय एव मा भगवानिति वाक्येन गम्यते ह्येतत्॥५८३॥**

**अर्थस्यैकस्यैव हि पुनः पुनः प्रतिपिपादयिषितत्वम्।  
तत्रासकृदुपदेशस्तत्तच्छङ्कानिवारणार्थो हि॥५८४॥**

**भवति तथैवेहापि प्रश्नसमाप्त्योः समानरूपत्वात्।  
एकार्थगोचराविह दृष्टौ चोपक्रमोपसंहारौ॥५८५॥**

**तत्र च यदेव साक्षादिति द्वितीये कहोलकप्रश्ने।  
आविश्य चैवकारं पूर्वप्रश्नस्थमुत्तरत्र पुनः॥५८६॥**

**आकृष्यमाणमर्थं दर्शयति परं तु पूर्ववाक्ये च।  
कथितो हि कार्यकरणव्यतिरिक्तस्याऽऽत्मनो हि सद्भावः॥५८७॥**

**उपदिश्यतेऽशनायाद्यसङ्गिता तस्य चोत्तरत्रेति।**

**व्यतिहारो विशिंषन्ति हीतरवत्॥३७॥**

**तद्योऽहं सोऽसाविति योऽसौ सोऽहमिति चाऽऽमनन्तीदम्॥५८८॥**

**तत्रैतरेयिणो हि प्रकृत्य रविमण्डलस्थितं पुरुषम्।  
त्वं वा अहमस्मीति त्वमस्म्यहं वा इतीह कथयन्ति॥५८९॥**

**जाबाला वाक्यमिदं तत्र च संदेह एष संभवति।  
किमिह व्यतिहारेणोभयरूपा मतिरियं हि कर्तव्या॥५९०॥**

**अथवा किमेकरूपेत्यत्रेयं स्यादिहैकरूपेति।  
नह्यत्राऽऽत्मेश्वरयोरैक्यं मुक्त्वाऽन्यदस्ति किंचिदिह॥५९१॥**

**चिन्तयितव्यं यदि चेच्चिन्तयितव्यं हि किमपि कल्प्येत।  
जीवस्येशात्मत्वं संसार्यात्मत्वमीश्वरस्येति॥५९२॥**

**जीवस्येशात्मत्वेतस्योत्कर्षो भवेद्यदीशस्य।  
संसार्यात्मत्वं स्यात्तदेश्वरस्य हि निकर्ष एव स्यात्॥५९३॥**

**तस्मादिहैकरूपा मतिरेव स्यान्नहि द्विरूपेयम्।  
व्यतिहाराम्नायस्त्वेकत्वदृढीकृतिफलार्थ इत्येवम्॥५९४॥**

**प्राप्ते ब्रूते ह्याध्यानाय व्यतिहार एष आम्नातः।  
इतरवदिति च निदर्शनमत्र भविष्यति यथेतरे हि गुणाः॥५९५॥**

**सर्वात्मत्वप्रभृतय आम्नायन्ते तथैव चेहापि।  
इह च समाम्नातारस्तथोभयोच्चारणाद्विर्शिषन्ति॥५९६॥**

**त्वं वाऽहमस्म्यहं च त्वमसीति हि तत्किल द्विरूपायाम्।  
कर्तव्यायां हि मतावर्थवदेतन्न चान्यथा भवति॥५९७॥**

**ननु यद्युभयाम्नानस्यार्थविशेषोऽत्र कल्प्यते तर्हि।  
ईशस्य च संसारित्वापत्त्या स्यान्निकर्ष इत्युक्तम्॥५९८॥**

**नासौ दोष इह स्यादैकात्म्यस्यानुचिन्त्यमानत्वात्।  
नन्वेकत्वदृढीकारोऽसाविह दुर्निवार इति चेन्न॥५९९॥**

**अत्रैकत्वदृढीकारोऽसौ न निवार्यते परंत्वत्र।  
वचनप्रामाण्याद्व्यतिहारेणेह तु मतिर्द्विरूपैव॥६००॥**

**कर्तव्या न त्वन्या मतिरित्येतावदेव वक्ष्यामः।  
तस्यां मतौ कृतायां फलतश्चैकत्वमपि दृढी भवति॥६०१॥**

**आध्यानार्थं हि यथा सत्यादिगुणेषु चोपदिष्टेषु।  
तत्तद्गुणः परात्मा प्रसिध्यतीहापि तद्वदेव स्यात्॥६०२॥**

**तस्माद्व्यतिहारोऽसावाध्यातव्यस्तथोपसंहार्यः।**

**सैव हि सत्यादयः॥३८॥**

**इह किल वाजसनेयश्रुतौ स यो हैतमिति समाम्नातम्॥६०३॥**

**योऽयं सुमहद्यक्षं प्रथमजमेतं हिरण्यगर्भाख्यम्।  
सत्यं ब्रह्मेत्येवं वेद भवेत्तस्य लोकविजय इति॥६०४॥**

**एषा हि सत्यविद्या नामाक्षरविद्यया समाकलिता।  
तत्राऽऽम्नाता हि पुनस्तद्यत्तत्सत्यमिति समाम्नातम्॥६०५॥**

**वाक्यं तत्राऽऽदित्यो ज्योतिर्मण्डलगतो हि पुरुषो यः।  
यो दक्षिणाक्षिसंस्थः पुरुषस्तौ सत्यमिति समाम्नातौ॥६०६॥**

**किं द्वे हि सत्यविद्ये किंवाऽप्येकेति तत्र संदेहः।  
तत्र तु भिन्ना युक्ता फलसंयोगो यतोऽत्र भेदेन॥६०७॥**

**जयतीमाल्लोँकानिति भवति हि पूर्वत्र हन्ति पाप्मानम्।  
जयतीति चोपरिष्टात्फलसंयोगो हि भिद्यते च पुनः॥६०८॥**

**प्रकृताकर्षणमत्रोपास्यैकत्वेन भवति युक्तमिति।  
एवं प्राप्ते ब्रूते ह्येकैवैषाऽत्र सत्यविद्येति॥६०९॥**

**तद्यत्तत्सत्यमितिप्रकृताकर्षणमिद यतोऽत्रास्ति।  
ननुविद्याभेदेऽपि प्रकृताकर्षणमुपास्यरूपैक्यात्॥६१०॥**

**उपपद्यत इत्युक्तं कथमिह विद्यैक्यमिति तु नाऽऽशङ्क्यम्।  
यत्र विशिष्टनिमित्ताद्विद्याभेदः प्रतीयते तत्र॥६११॥**

**एवं तत्स्यादिह तूभयथावाक्ये प्रतीयमाने हि।  
पूर्वोपदिष्टविद्यासंबद्धं सत्यमुत्तरत्रापि॥६१२॥**

**पुनराकृष्टं दृष्ट्वा विद्यैकत्व हि निश्चितं भवति।  
फलभेदश्रवणादिह विद्याभेद इति यच्च पूर्वोक्तम्॥६१३॥**

**तददूषणमेव यतः फलभेदश्रुतिरिहार्थवादः स्यात्।  
आदित्यमण्डलेऽक्षिणि पुरुषस्योपासना हि पूर्वोक्ता॥६१४॥**

**अहरहमित्येवं खल्वङ्गान्तरमपि च पूर्वमुपदिष्टम्।  
अङ्गफलश्रुतिरेषा स्तुतिरूपा न हि विवक्षितार्था स्यात्॥६१५॥**

**यस्मात्प्रधानविधिना फलप्रतीतावियं निराकाङ्क्षा।  
तस्मादिह फलभेदासिद्धौ विद्यैक्यमनपवादं स्यात्॥६१६॥**

**यद्वा प्रधानवाक्ये कामपदादर्शनात्फलासिद्धौ।  
तस्मिंस्तु रात्रिसत्रन्यायेन फले निरूपणीये हि॥६१७॥**

**अङ्गेऽपि च प्रधाने श्रुतमपि तदिदं फलं समुच्चित्य।  
भवति प्रधानफलमिति फलभेदोऽसावसिद्ध एवेह॥६१८॥**

**तस्मादेकैवेयं विद्या तत्तद्विशेषणोपेता।  
आम्नायत इत्यत इह सत्यादिगुणोपसंहृतिर्युक्ता॥६१९॥**

**केचित्त्वस्मिन्सूत्रे यच्चाक्ष्यादित्यपुरुषविषयं हि।  
वाजसनेयकवाक्यं छान्दोग्येऽप्यथ य एष इत्यादि॥६२०॥**

**तत्रैव चान्तरक्षिणि पुरुषो दृश्यत इति प्रसिद्धं यत्।  
वाक्यमुदाहृत्यैतत्सैवाक्ष्यादित्यपुरुषविषयेयम्॥६२१॥**

**उभयत्रैका विद्येत्येवं निश्चित्य तत्र सत्यादीन्।  
वाजसनेयिभ्यो हि च्छन्दोगानामिहोपसंहार्यान्॥६२२॥**

**मन्यन्ते हि तदेतत्समञ्जसं नैव कथमपीह स्यात्।  
छान्दोग्ये चोद्गीथव्यपाश्रयोऽयं प्रतीयते विद्या॥६२३॥**

**तत्राऽऽदिमध्ययोरपि तथादऽवसाने च कर्मचिह्नानि।  
इयमेवर्गग्निः सामेत्येवमुपक्रमे हि निर्दिष्टम्॥६२४॥**

**तस्यर्क्साम चगेष्णाविति मध्ये साम गायतीत्यन्ते।  
नैवेह वाजिवाक्ये किमपि च कर्माङ्गचिह्नमस्त्यत्र॥६२५॥**

**प्रक्रमभेदाद्विद्याभेदे युक्ता गुणव्यवस्थैव।**

**कामादीतरत्र तत्र चाऽऽयतनादिभ्यः॥३९॥**

**अथ य इदमित्यधीतं छान्दोग्ये दृश्यते हि वाक्यमिदम्॥६२६॥**

**तत्र ब्रह्मपुरेऽस्मिन्दहरं किल पुण्डरीकवेश्मोक्तम्।  
तस्यान्तस्थाकाशं दहरं प्रस्तुत्य चायमुपदिष्टः॥६२७॥**

**अपहतपाप्मा विजरो विमृत्युरयमिह विशोकरूपश्च।  
विजिघत्सो ह्यपिपासः स सत्यकामश्च सत्यसंकल्पः॥६२८॥**

**इह किल वाजसनेयकवाक्यं तदिदं स वेति चाधीतम्।  
एष महानज आत्मा योऽयं विज्ञानमय इति प्रथितः॥६२९॥**

**योऽसावन्तर्हृदयाकाशोऽत्यल्पोऽस्ति तत्र शेतेऽसौ।  
सर्वस्य वशी सर्वस्येशानः सोऽयमिति हि तत्रोक्तम्॥६३०॥**

**तत्र च विद्यैकत्वं परस्परं किल गुणोपसंहारः।  
विद्यानानात्वं वा किमत्र युक्तमिति संशये ब्रूते॥६३१॥**

**अत्र च विद्यैकत्वं युक्तमतः स्याद्गुणोपसंहारः।  
छान्दोग्यवाक्यदृष्टा ये वैकिल सत्यकामतादिगुणाः॥६३२॥**

**ते हि स वा एष महानज आत्मेत्यादिवाजिवाक्ये हि।  
संबध्यन्ते यत्त्विह वाज्युपदर्शितमिदं वशित्वादि॥६३३॥**

**छान्दोग्य एष आत्मेत्यत्र तु संबध्यते तदेतदपि।  
यस्मादायतनादिकमुभयत्रैवोपलभ्यते हि समम्॥६३४॥**

**हृदयापतनं हि समं वेद्यः परमेश्वरः समानोऽत्र।  
सेतुत्वं च समानं लोकासंभेदकारणं यदिदम्॥६३५॥**

**नन्विह विद्यैकत्वं न चोभयत्रापि शङ्कितुं शक्यम्।  
हृदयाकाशस्यैव च्छान्दोग्ये दृश्यते हि गुणयोगः॥६३६॥**

**तत्र शयानस्यैव ब्रह्मण उपदिश्यते हि गुणयोगः।  
वाजसनेयकवाक्ये वेद्ये भिन्ने कथं हि विद्यैका॥६३७॥**

**इति चेन्नासौ दोषः कथमपि नैवात्र वेद्यभेदोऽस्ति।  
छान्दोग्यदहरवाक्ये ब्रह्मेवाऽऽकाशशब्दमुपदिष्टम्॥६३८॥**

**यद्यप्यत्र विशेषश्छान्दोग्ये ब्रह्म सगुणमुपदिष्टम्।  
वाजसनेयकवाक्ये निर्गुणमुपदिश्यते परं ब्रह्म॥६३९॥**

**विद्याभेदेऽनुचितो गुणोपसंहार इह किलाथापि।  
गुणवत एकत्वेनाऽऽयतनादीनां समानरूपतया॥६४०॥**

**बुद्धिस्थानां तेषामुपसंहारो हि निर्गुणस्थाने।  
स्तुत्यर्थोऽसावुपसंहारो नोपासनाय भवतीह॥६४१॥**

**यत्र क्वचिदपि दृष्टैर्गुणैः स्तुतेः कर्तुमत्र शक्यत्वात्।**

**आदरादलोपः॥४०॥**

**छान्दोग्ये वैश्वानरविद्यायां वाक्यमेतदुपदिष्टम्॥६४२॥**

**तद्यद्भक्तमिति स यां प्रथमामाहुतिमितीदमुपदिष्टम्।  
तत्र च पञ्च प्राणाहुतयो विहितास्ततश्च तास्वेव॥६४३॥**

**स य एतदेवमित्यादिनोपदिष्टोऽग्निहोत्रशब्दोऽपि।  
तत्र विचार्यत एतत्किमिह प्राणाग्निहोत्रसंज्ञस्य॥६४४॥**

**भोजनलोपे लोपो भवेत्किमथवा न तस्य लोप इति।  
तद्यद्भक्तमितिश्रुतभक्तागमनस्य भोजनार्थत्वात्॥६४५॥**

**भोजनलोपे लुप्यत एव प्राणाग्निहोत्रमेतदिति।  
एवं प्राप्ते ब्रूते स (न) लुप्यते तदिदमग्निहोत्रमिति॥६४६॥**

**यस्मादिहाग्निहोत्रे श्रुतिरेवाऽऽदरमियं प्रदर्शयति।  
जाबालश्रुतिरेषा या किल पूर्वोऽतिथिभ्य इत्याद्या॥६४७॥**

**उपदिशति चैतदर्थं यश्चाहुत्वाऽग्निहोत्रमात्मीयम्।  
जुहुयात्पराग्निहोत्रं तथैव चेदमपि विफलमेव स्यात्॥६४८॥**

**यच्चाऽऽत्मभोजनात्प्रागतिथीनां भोजनं भवेत्तस्मात्।  
अतिथिभ्यः प्रागेव स्वयमश्नीयादिति प्रदर्श्यैषा॥६४९॥**

**प्राणाग्निहोत्रविषयकमादरमाविष्करोति सर्वेषाम्।  
नन्विह भोजनलोपे लोपो भुक्त्यर्थभक्तसंयोगात्॥६५०॥**

**प्रागुपदर्शित इति चेन्नासौ दोषो यतश्च वाक्यमिदम्।  
द्रव्यविशेषविधानार्थकमेव स्याद्यथाऽग्निहोत्रे हि॥६५१॥**

**आज्यपयःप्रभृतीनि द्रव्याणि भवन्ति यानि चान्यानि।  
इह चाग्निहोत्रशब्दात्तेषामपि कौण्डपाय(यि)सत्र इव॥६५२॥**

**सम्यक्प्राप्तौ सत्यां भक्तद्रव्यैकगुणविधानार्थम्।  
तद्यद्भक्तमितीदं वाक्यं गुणलोप इति नयेनात्र॥६५३॥**

**भोजनलोपेऽप्यद्भिर्द्रव्येणान्येन चाविरुद्धेन।  
प्रत्याम्नायन्यायेनैव प्राणाग्निहोत्रसंज्ञस्य॥६५४॥**

**स्यादेवानुष्ठानं न लोप इत्यस्य चोत्तरं पठति।**

**उपस्थितेऽतस्तद्वचनात्॥४१॥**

**भोजन उपस्थिते किल भोज्यात्प्रथमोपनिपतिताद्द्रव्यात्॥६५५॥**

**प्राणाग्निहोत्रमेतन्निर्वर्तयितव्यमन्यथा नेति।  
तद्यद्भक्तमिति श्रुतिवचनं बोधयति हीममेवार्थम्॥६५६॥**

**श्रुतिरियमेवं ब्रूते यच्छब्देनेह भोजनाक्षिप्तम्।  
भक्तमनूद्य च तस्मिंस्तद्धोमीयमिति होमसंयोगम्॥६५७॥**

**तस्मादिहाऽऽहुतीनां भुक्त्यर्थद्रव्यसाध्यतैव स्यात्।  
इह भोजनार्थमेतद्भक्तमुपाश्रित्य ता उपन्यस्ताः॥६५८॥**

**भोजनलोपे तासां लोपो नैवाऽऽश्रयान्तरार्पकता।  
आश्रित्य च विहितानामाश्रयलोपे हि लोप इह युक्तः॥६५९॥**

**गोदोहनस्य च यथा क्रत्वर्थप्रणयनाश्रितस्यैव।  
क्रतुलोपे लोपोऽयं न चाऽऽश्रयान्तरसमर्पकत्वमपि॥६६०॥**

**प्रकृताग्निहोत्रधर्मप्राप्तिरपि न चेह शङ्कितुं शक्या।  
यः कुण्डपायिसत्रे दृष्टो मासाग्निहोत्रशब्दोऽयम्॥६६१॥**

**स तु विधिवाक्यस्थोऽतस्तत्र तु तद्धर्मयोग उचितः स्यात्।  
इह चाग्निहोत्रशब्दो योऽसौ दृष्टः स चार्थवादगतः॥६६२॥**

**स्तुतिपर एव न नित्याग्निहोत्रसाम्यं विधापयितुमर्हः।  
यदि शब्दमात्रसाम्यात्तद्धर्मप्राप्तिरत्र कल्प्येत॥६६३॥**

**होमाधिकरणभावायाग्न्युद्धरणादयोऽपि कल्प्येरन्।  
यद्ययमग्नौ होमस्तदा विलुप्येत भोजनार्थत्वम्॥६६४॥**

**ब्रूते जाबालश्रुतिरन्याधारा हि होमनिर्वृत्तिम्।  
उर एव वेदिरित्यादिकाग्निहोत्राङ्गजातमखिलमपि॥६६५॥**

**मुख्यानां चालाभात्सांपादिकमेव तच्च दर्शयति।  
मुख्याग्निहोत्रकालावरोध एतस्य नैव विहितोऽस्ति॥६६६॥**

**अन्ये चोपस्थानादयो विरुद्धा इहोपलभ्यन्ते।  
तस्माद्भोजनपक्षे होमा एते भवन्ति नेतरथा॥६६७॥**

**आदरवचनं भोजनपक्षे प्राथम्यबोधनार्थं स्यात्।  
यत्स्वामिभोजनस्योत्तरकालत्वं श्रुतिस्मृतिप्रथितम्॥६६८॥**

**तदुपासकान्यविषयं तस्मात्सूत्रोक्तमखिलमुपपन्नम्।**

**तन्निर्धारणानियमस्तद्दृष्टेः पृथग्घ्य-  
प्रतिबन्धः फलम्॥४२॥**

**वैश्वानरविद्यायां यश्च प्राणाग्निहोत्रमुपदिष्टम्॥६६९॥**

**तदनित्यभोजनाश्रितमनित्यमिति वर्णितं हि पूर्वत्र।  
कर्माङ्गसंश्रितानि हि विज्ञानानि च भवन्ति चान्यत्र॥६७०॥**

**अक्षरमुद्गीथमुपासीतेत्यादीनि तानि किंवा स्युः।  
कर्मसु नित्यान्येव हि पर्णमयीत्वादिवत्किमेतानि॥६७१॥**

**गोदोहनादिवद्वा भवन्त्यनित्यानि हीति संदेहः।  
तत्र तु कर्मसु नित्यान्येवैतानीति युक्तमाभाति॥६७२॥**

**इह चानारभ्याधीतान्यप्युद्गीथसंश्रितत्वेन।  
क्रतुसंबन्धादङ्गान्तरवत्तानि प्रयोगवचनेन॥६७३॥**

**परिगृह्यन्ते या च स्ववाक्यदृष्टा फलश्रुतिस्तेषाम्।  
आपयितेत्याद्या सा हि वर्तमानापदेशरूपत्वात्॥६७४॥**

**स्यादर्थवादरूपा स्तुतिप्रधानैव केवलं भवति।  
सा चापापश्लोकश्रवणवदेव हि न च प्रधानं स्यात्॥६७५॥**

**तस्माच्च यस्य पर्णमयीत्वाद्यप्रकरणोपदिष्टानाम्।  
अपि जुह्वादिद्वारा क्रतुपदेशाद्यथैव नित्यत्वम्॥६७६॥**

**एवमिहोद्गीथोपास्तीनामपि नित्यतेत्यतो ब्रूते।  
निर्धारणानि यान्युद्गीथाद्यङ्गव्यपाश्रयाणि स्युः॥६७७॥**

**रसतम आप्तिः प्राणः समृद्धिरादित्य एवमादीनि।  
न नियम्यरेन्कर्मसु नित्यवदेतानि तेषु तद्दृष्टेः॥६७८॥**

**एवंजातीयानामनियतभावं हि दर्शयत्येषा।  
तेनोभौ कुरुत इति श्रुतिरिह सा चैतमर्थमुपदिशति॥६७९॥**

**यश्चैवं वेद न यो वेदोभौ तौ हि कर्म कुरुत इति।  
उपदिश्याविदुषोऽपि हि कर्मानुज्ञां प्रदर्शयत्येषा॥६८०॥**

**प्रस्तावदेवताविज्ञानादिष्वपि तथैव दर्शयति।  
विज्ञानानामनियतभावं प्रस्तोतरेवमाद्या हि॥६८१॥**

**अपि चैवंजातीयकविज्ञानस्य च फलं हि पृथगेव।  
कर्मण उपलभ्यत इह कर्मफलातिशयरूपमेवेतत्॥६८२॥**

**श्रुतिरेतमर्थमेव हि दर्शयति यदेव विद्यते(ये)त्याद्या।  
तत्र च तरपः श्रवणाद्विद्याहीनमपि वीर्यवत्कर्म॥६८३॥**

**भवतीति गम्यते तद्विद्यानित्यत्व एव संभवति।  
नित्यत्वे विद्यायाः कथमिह विद्याविहीनमपि तदिदम्॥६८४॥**

**सर्वाङ्गोपस्करणात्क्रियमाणं वीर्यवद्भवेत्कर्म।  
एवं हि लोकसामादिषु नियतानि हि फलानि शिष्यन्ते॥६८५॥**

**कल्पन्ते हास्मा इत्याद्यैर्हि प्रत्युपासनं तानि।  
नेहार्थवादमात्रं प्रतिपत्तुं युज्यते फलश्रवणम्॥६८६॥**

**स्तुतिलक्षकतापत्त्या गौणार्थकता भवेत्तदैवं चेत्।  
संभवति मुख्यवृत्त्या सफलार्थत्वे हि सा तु न न्याय्या॥६८७॥**

**प्रकरणबलात्प्रयाजादीनां दर्शादिकाङ्गतालाभात्।  
तेषु फलश्रवणस्यार्थवादमात्रत्वकल्पनं युक्तम्॥६८८॥**

**पर्णमयीत्वादिष्वपि फलश्रुतेरर्थवादता युक्ता।  
नैवाक्रियात्मकानां फलसंबन्धो बिना क्रियायोगम्॥६८९॥**

**अत इह फलार्थमेषां क्रतुयोगापेक्षितत्वमुचितं स्यात्।  
क्रतुरपि च जुहुप्रकृतिद्रव्याकाङ्क्षी भवेच्च तद्द्रव्यम्॥६९०॥**

**पर्णमयीति श्रुत्यां प्रकृतिद्रव्यार्पकेण निर्दिष्टम्।  
तेन जुहूद्वारैषा क्रत्वङ्गत्वे हि निश्चिते पश्चात्॥६९१॥**

**तत्र फलश्रवणस्यार्थवादमात्रत्वनिश्चयो भवति।  
गोदोहनादिकानां क्रत्वाकाङ्क्षाविवर्जितत्वेन॥६९२॥**

**चमसेनैव प्रकृताप्प्रणयनरूपाश्रयस्य लाभेन।  
उपपन्नो हि फले विधिरेवं बैल्वादिषूपपन्नोऽयम्॥६९३॥**

**न तु पर्णमयीत्यादिष्वेवं प्रकृतोऽस्ति कश्चिदाधारः।  
क्रत्वाकाङ्क्षानियतो जुह्वादौदृश्यतेऽयमाधारः॥६९४॥**

**क्रत्वाकाङ्क्षारहितो ह्याधारो दृश्यते हि बैल्वादौ।  
पर्णमयीत्वादौ यदि फले विधिः कल्प्यते हि वाक्येन॥६९५॥**

**जुह्वाफलसंबन्धः प्रकृतिद्रव्येण चापि संबन्धः।  
वाक्येन कल्पनीयस्तदा भवेद्वाक्यभेद एवात्र॥६९६॥**

**कर्माङ्गसंश्रितानामुपासनानां स्वतः क्रियात्वेन।  
त्यागादिवदेतेषां फले विधानं विरुध्यते नेह॥६९७॥**

**क्रत्वाश्रयाणि गोदोहनादिकानि च फलेन संबन्धात्।  
यद्वदनित्यानि तथैवोद्गीथादिव्यपाश्रयाणीह॥६९८॥**

**श्रुतिवाक्यदर्शितानि ह्युपासनान्यपि भवन्त्यनित्यानि।**

**प्रदानवदेव तदुक्तम्॥४३॥**

**वाजसने\[ये\] हि वदिष्याम्येवेत्यादि वाक्यमाम्नातम्॥६९९॥**

**तत्र च वागादीनां प्राणः श्रेष्ठोऽवधारितोऽध्यात्मम्।  
अधिदैवतमग्न्यादेर्वायुश्छान्दोग्यकोपनिषदि तथा॥७००॥**

**वायुर्वावेत्यत्र त्वग्न्यादीनां हि वायुरधिदैवम्।  
संवर्गो निर्णीतो वागादीनां तथैव संवर्गः॥७०१॥**

**प्राणोऽध्यात्मं तत्र च वायुप्राणाविमौ हि पृथगेव।  
उपगन्तव्यौ स्यातामपृथग्वेतीह भवति संदेहः॥७०२॥**

**तत्रापृथगिति युक्तं यतस्तयोर्नेह तत्त्वभेदोऽस्ति।  
नेहाभिन्ने तत्त्वे पृथगनुचिन्तनमिदं भवेन्न्याय्यम्॥७०३॥**

**अधिदैवतमध्यात्मं तत्त्वाभेदं श्रुतिः प्रदर्शयति।  
अग्निर्वागित्याद्या तथा त एत इति चैवमाद्याऽपि॥७०४॥**

**प्राणानामेतेषां विभूतिमस्याऽऽधिदेविकीं ब्रूते।  
उपलभ्यते हि बहुधा तत्त्वाभेदस्तु तत्र तयोः॥७०५॥**

**निर्दिशति च यः प्राणः स वायुरिति हि श्रुतिस्तयोरैक्यम्।  
वाजसने\[ये\] हि यतश्चोदेतीत्यादिनिगमवाक्ये हि॥७०६॥**

**प्राणाद्वा एष उदेतीति प्राणेन चोपसंहारात्।  
एकत्वमेव हि तयोर्दर्शयति यथोक्तवाजिवाक्यमपि॥७०७॥**

**प्राण्याच्चैवापान्याच्चेति प्राणव्रतेन चैकेन।  
उपसंहारोऽपि तयोः केवलमेकत्वमेव बोधयति॥७०८॥**

**छान्दोग्येऽपि महात्मनश्चतुरो देव एक इति वाक्यम्।  
संवर्गमेकमेव हि गमयति न तयोः कथंचिदपि भेदम्॥७०९॥**

**तस्माद्वायुप्राणावत्रापृथगेव चोपगन्तव्यौ।  
एवं प्राप्ते ब्रूते पृथगेवेमाविहोपगन्तव्यौ॥७१०॥**

**यस्मात्पृथगेवैतौवायुप्राणाविहोपदिश्येते।  
आध्यानार्थो ह्याध्यात्मिकाधिदैवतविभाग उपदिष्ट॥७११॥**

**सोऽयमसत्याध्यानपृथक्त्वेचानर्थकःप्रसज्येत।  
नन्विह तत्त्वाभेदानुचिन्तनं ह्यपृथगेव युक्तमिति॥७१२॥**

**प्रागुक्तं कथमेतत्पृथग्भवेदिति न शङ्कितुं शक्यम्।  
तत्त्वाभेदेऽप्यत्रावस्थाभेदेन चोपदेशस्य॥७१३॥**

**भेदवशेन तयोरनुचिन्तनभेदोभवेदसौ युक्तः।  
तत्त्वाभेदाभिप्रायेणैवास्योपपद्यमानस्य॥७१४॥**

**अत्र यतश्चोदेतीत्यस्य तु न ध्येयभेदविघटकता।  
स यथैषां प्राणानां मध्यम इत्यादिवाक्यमपि वायोः॥७१५॥**

**प्राणेन साम्यमुक्त्वा यथोक्तमाध्यानभेदमुपदिशति।  
योऽसाविहैकमेव व्रतमित्यत्रैवकार उक्तोऽसौ॥७१६॥**

**प्राणव्रताभिसंध्या वागादिव्रतनिवर्तनार्थः स्यात्।  
भग्नव्रतानि वागादीनीति च तानि मृत्युरित्याद्या॥७१७॥**

**भग्नव्रतत्वकथनाद्वागादिव्रतनिवर्तनार्थैव।  
व्रतमीमांसेति प्रस्तुत्या भग्नव्रतत्वमुपदिष्टम्॥७१८॥**

**वायुप्राणोभययोर्व्रतफलमपि वायुलोकसंप्राप्तिः।  
सैषाऽनस्तमितेतिश्रुतिदृष्टो यश्चदेवताशब्दः॥७१९॥**

**अपरिच्छिन्नात्मत्वाद्वायावस्मिन्समञ्जसो भवति।  
वेदेषु च वायुरसौ प्राणः प्राणेषु भवति संवर्गः॥७२०॥**

**इति भिन्नत्वेनैतौतौ वा एताविति श्रुतिर्ब्रूते।  
दश सन्तस्तत्कृतमित्युपसंहारोऽपि भेदपर एव॥७२१॥**

**तस्मात्पृथगेवेमावाध्यातव्यौन चैकरूपतया।  
अत्र निदर्शनमेतत्प्रधानवदिति प्रदर्शितं हि यथा॥७२२॥**

**त्रिपुरोडाशिन्यां खल्विष्टाविन्द्राय राज्ञ इत्याद्या।  
तत्र पुरोडाशक्षेपार्था मन्त्रास्रयो हि निर्दिष्टाः॥७२३॥**

**सर्वेषामभिगमयन्निति श्रुतेरपि च देवतैक्याच्च।  
तत्र पुरोडाशानां सहप्रदानप्रसञ्जने हि कृते॥७२४॥**

**याज्यापुरोनुवाक्याव्यत्यासविधानतश्च गुणभेदात्।  
तद्देवतापृथक्त्वं प्रदानपार्थक्यमपि यथा भवति॥७२५॥**

**एवं तत्त्वाभेदेऽप्याध्यानपृथक्त्वमत्र युक्तं स्यात्।  
आध्येयांशपृथक्त्वादुक्तं संकर्षणेन नानेति॥७२६॥**

**तत्र किल यागभेदो भवति परं द्रव्यदेवताभेदात्।  
इह च न विद्याभेदो विद्यैकत्वं प्रतीयते हि यतः॥७२७॥**

**आध्यात्मिकाधिदैवोपदेशवाक्ये ह्युपक्रमाद्यैर्हि।  
विद्यैक्येऽप्यध्यात्माधिदैवभेदात्प्रवृत्तिभेदः स्यात्॥७२८॥**

**सायंप्रातःकालप्रभेदतश्चाग्निहोत्र इह स भवेत्।**

**लिङ्गभूयस्त्वात्तद्धि बलीयस्तदपि॥४४॥**

**वाजसनेयिन इह खल्वग्निरहस्ये हि नैव वेत्यादि॥७२९॥**

**वाक्यं पठन्ति तत्र च सृष्टेः पूर्वं न सच्च नासदिदम्।  
इत्यादिश्य च मनसः सृष्टिं शिष्ट्वा मनोऽधिकृत्योक्तम्॥ ७३०॥**

**तदपश्यत्षट्त्रिंशत्सहस्रसंख्यान्मनोमयानग्नीन्।  
अर्कान्मनश्चित इति ह्यात्मन इत्यादिना निरुच्यैतान्॥७३१॥**

**वाक्चित इत्यादीनपि पृथगग्नीनामनन्ति तत्रैव।  
तेष्वेषा विचिकित्सा मनश्चिदादय इहोपदिष्टा ये॥७३२॥**

**ते कर्मशेषभूताः किं कर्मानुप्रवेशिनोऽत्रस्युः।  
किंवाऽपि ते स्वतन्त्राः केवलविद्यात्मका भवन्तीति॥७३३॥**

**तत्र प्रकरणबलतः क्रियानुषङ्गे हि तेषु संप्राप्ते।  
तेषां स्वातन्त्र्यमिह प्रतिजानीते हि सूत्रकारोऽयम्॥७३४॥**

**भूयांस्यस्मिन्ब्राह्मणवाक्ये लिङ्गानि चोपलभ्यन्ते।  
विद्यात्मकत्वमेवोपोद्बलयन्त्येषु तानि सकलानि॥७३५॥**

**यत्किंचेमानीति श्रुतिवाक्ये लिङ्गमेतदुपदिष्टम्।  
सर्वप्राणिमनोवृत्तिभिर्मम सदाऽग्नयो हि चीयन्ते॥७३६॥**

**इत्याध्याने हि दृढे सर्वाण्यपि यच्च किमपि भूतानि।  
संकल्पयन्ति मनसा सा चाग्नीनां कृतिर्भवेदिति हि॥७३७॥**

**एतद्विद्यात्मत्वे भवति हि लिङ्गं न च क्रियाङ्गत्वे।  
यत्किंचित्करणेन हि सिद्धिर्दृष्टा न च क्रियाङ्गस्य॥७३८॥**

**तान्हैतानेवंविद इति श्रुतौलिङ्गमपरमपि दृष्टम्।  
स्वपतोऽपि जाग्रतोऽपि च तस्यैवाग्नीन्हि सर्वभूतानि॥७३९॥**

**चिन्वन्ति सर्वदैवैते तद्विद्यात्मकत्वलिङ्गं स्यात्।  
कर्माङ्गमुदितकालानुष्ठेयं सार्वकालिक चेदम्॥७४०॥**

**यच्चान्यत्षट्त्रिंशत्सहस्रसंख्यत्वमपि च कर्माङ्गम्।  
श्रुतिलिङ्गसूत्रदृष्टं लिङ्गं तु प्रकरणाद्बलीय इति॥७४१॥**

**विद्यात्मकत्वमेषां तस्माद्युक्तं हि लिङ्गभूयस्त्वात्।**

**पूर्वविकल्पः प्रकरणात्स्यात्क्रिया मानसवत्॥४५॥**

**यच्चाग्नयः स्वतन्त्रा ह्यनन्यशेषा इतीह निर्दिष्टम्॥७४२॥**

**नैतद्युक्तं यस्मात्प्रकरणमेतत्क्रियामयस्याग्नेः।  
तद्विषयो हि विकल्पविशेषादेशो न हि स्वतन्त्रः स्यात्॥७४३॥**

**पूर्वस्य चेष्टकाग्नेःसंनिहितस्य हि विकल्पबोधार्थम्।  
इह संकल्पमयत्वप्रकारभेदोपदेश एवायम्॥७४४॥**

**नन्वत्र पूर्वमुक्तं लिङ्गं हि प्रकरणाद्बलीय इति।  
सत्यं हि लिङ्गमीदृङ्न हि प्रकरणाद्बलीय इह भवति॥७४५॥**

**विधिवाक्यस्थं यत्स्यात्तदेव हि प्रकरणाद्बलीयः स्यात्।  
विधिवाक्ये न हि लिङ्गं किमपि च दृष्टं परं त्विहैवैतत्॥७४६॥**

**सांपादिकाग्निविषयप्रशंसनात्मकमिदं भवेद्वाक्यम्।  
तच्चार्थवादरूपं तत्स्थं लिङ्गं न बाधकं भवति॥७४७॥**

**अप्राप्ते ह्यन्यार्थे गुणवादेनोपपद्यमानं यत्।  
प्रकरणमेतद्बाधितुमुत्सहते लिङ्गमीदृशं हि कथम्॥७४८॥**

**सांपादिका अपीमेऽग्नयः क्रियानुप्रवेशिनस्तस्मात्।  
मानसवदितिनिदर्शनमत्र यथा द्वादशाहसत्रे हि॥७४९॥**

**त्यक्त्वाऽन्त्याहर्द्वितयं दशरात्रस्य विशेषितस्यान्ते।  
दशमेऽहन्यविवाक्ये मानस एव ग्रहो विनिर्दिष्टः॥७५०॥**

**तत्र च पृथिवी पात्रं सोमरसोऽसौ समुद्र एवोक्तः।  
स्याद्देवता प्रजापतिरस्मै तस्यैव गृह्यमाणस्य॥७५१॥**

**ग्रहणासादनहवनाहरणोपह्वानभक्षणानि यथा।  
तत्र च तान्येतानीत्याम्नायन्ते हि मानसान्येव॥७५२॥**

**ग्रहकल्पो हि यथा वा क्रियाप्रकरणात्क्रियाविशेषः स्यात्।  
एवमयमग्निकल्पः क्रियाविशेषो न हि स्वतन्त्रः स्यात्॥७५३॥**

**अतिदेशाच्च॥४६॥**

**अतिदेशश्चाग्नीनां क्रियात्मकत्वानुमापको दृष्टः।  
एकैक एव तावान्यावान्यः पूर्वमभिहितोऽग्निरिति॥७५४॥**

**सामान्ये सत्येव ह्यतिदेशोऽयं प्रवर्तते शास्त्रे।**

**विद्यैव तु निर्धारणात्॥४७॥**

**उक्ताक्षेपनिरासप्रयोजनोऽसौ तुशब्दे इह पठितः॥७५५॥**

**एते मनश्चिदाद्याः केवलविद्यात्मकाः स्वतन्त्राः स्युः।**  
**विद्याचित एवेति हि निर्धारयतीह येन तानग्नीन्॥७५६॥**

**अन्याऽपि विद्यया हैवैत इति श्रुतिरपीत्थमेवैतान्।**

**दर्शनाच्च॥४८॥**

**एतेषां स्वातन्त्र्ये लिङ्गं यत्पूर्वमेव तच्चोक्तम्॥७५७॥**

**ननु लिङ्गमीदृशं न प्रकरणतो बलवदित्यतो ब्रूते।**

**श्रुत्यादिबलीयस्त्वाच्च न बाधः॥४९॥**

**नैवं प्रकरणसामर्थ्यादेषां हि क्रियाविशेषत्वम्॥७५८॥**

**अध्यवसाय ततो हि स्वतन्त्रातापक्षबाधनं युक्तम्।  
श्रुत्यादीन्यत्र यतो भवन्ति हि प्रकरणाद्बलीयांसि॥७५९॥**

**तानि च मनश्चिदादीनां स्वातन्त्र्यं हि साधयन्त्येव।**

**ते हैते विद्याचित एवेति श्रुतिरियं हि भवतीह॥७६०॥**

**लिङ्गं हि सर्वदा सर्वाणीत्यादिकमुदाहृतं पूर्वम्।  
वाक्यमपि विद्यया हैवैत इति हि तत्र साधकं भवति॥७६१॥**

**विद्याचित एवेति श्रुतिरेषा सावधारणैतेषाम्।  
अभ्युपगते क्रियानुप्रवेशपक्षे हि पीडितैव स्यात्॥७६२॥**

**नाबाह्यसाधनत्वाभिप्रायं तदवधारणं तर्हि।  
अवधारणमफलं स्याद्विद्याचित इत्यनेन तल्लाभात्॥७६३॥**

**गृहकल्पवदेतेषां तुल्येनाबाह्यसाधनत्वेन।  
प्राप्तक्रियाङ्गताया निवर्तनायावधारणं सफलम्॥७६४॥**

**एवंविधे हि भूतान्यग्नींश्चिन्वन्ति सर्वदैवेति।  
सातत्यदर्शनमिदं तेषां स्वातन्त्र्यपक्ष एव स्यात्॥७६५॥**

**वाक्प्राणमयाग्निष्वपि सातत्यं दृश्यते हि सततमिति।  
सातत्यदर्शनेन क्रियाप्रयोगस्य चाल्पकालत्वात्॥७६६॥**

**स्वातन्त्र्येण हि तेषां विद्यारूपत्वमत्वधृतं भवति।  
इदमर्थवादरूपं संकीर्तनमात्रमिति तु न न्याय्यम्॥७६७॥**

**यत्र च विधायकोऽन्यो लिङादिरुपलभ्यते हि विस्पष्टम्।  
तत्रैव युक्तमेतत्संकीर्तनमर्थवादमात्रमिति॥७६८॥**

**अत्र तु विधायकान्तरमन्यन्नैवोपलभ्यते किमपि।  
संकीर्तनमात्रादिह विज्ञानविधानमुचितमेतेषाम्॥७६९॥**

**सातत्यदर्शनादिभिरेषां स्वातन्त्र्यसिद्धिरिह वाच्या।  
एवंविदश्चिता इति पुरुषविशेषानुबद्धमिह वाक्यम्॥७७०॥**

**न क्षमते क्रतुयोगं तस्मात्स्वातन्त्र्यपक्ष इह युक्तः।**

**अनुबन्धादिभ्यः प्रज्ञान्तरपृथक्त्ववद्दृष्टश्च तदुक्तम्॥५०॥**

**प्रकरणमुपसृत्यापि स्वातन्त्र्यं स्यान्मनश्चिदादीनाम्॥७७१॥**

**येन मनोव्यापारेष्वनुबध्नाति क्रियावयवयोगम्।  
मनसैवाऽऽधीयन्ते मनसैवेमे ग्रहाश्च गृह्यन्ते॥७७२॥**

**मनसा शंसन्मनसा स्तुवन्यदेतच्च कर्म यज्ञीयम्।  
तच्च मनश्चित्सु मनोमयमेव क्रियत एवमनुबन्धः॥७७३॥**

**संपत्फल इह दृष्टः प्रत्यक्षा अपि न च क्रियावयवाः।  
इह संपदा त एते लिप्सयितव्या हि भवितुमर्हन्ति॥७७४॥**

**उद्गीथोपास्त्यादिवदिह क्रियाङ्गव्यपाश्रयेणैषाम्।**

**तदनुप्रवेशितेयं न शङ्कनीया श्रुतेश्च वैरूप्यात्।  
अत्र तु न हि क्रियाङ्गेह्यध्यासितव्यं तु किंचिदपि दृष्टम्॥७७५॥**

**किंत्वत्रहि षट्त्रिंशत्सहस्रसंख्या इह मनोवृत्तीः।  
आदाय कल्पयन्ति ह्यग्नित्वं च ग्रहादिकांस्तासु॥७७६॥**

**पुरुषायुषो ह्यहःसु च संख्या दृष्टा सतीह तत्स्थासु।  
मनसो वृत्तिष्वारोप्यत इति वैरूप्यमत्र मन्तव्यम्॥७७७॥**

**तस्मादनुबन्धादिभ्यः स्वातन्त्र्यं मनश्चिदादीनाम्।  
आदिग्रहणादतिदेशादप्येव हि योजनीयमिह॥७७८॥**

**यावानसौ हि पूर्वस्तेषामेकैक एव तादृगिति।  
यच्च क्रियामयाग्नेर्माहात्म्यं तच्च भावनाग्नीनाम्॥७७९॥**

**एकैकस्यातिदिशच्छ्रुतिः क्रियानादरं हि दर्शयति।  
अतिदेशो हि विकल्पार्थ एव नानादरार्थ इत्यपि न॥७८०॥**

**यत्रैकस्मिन्साध्ये निरपेक्षं साधनद्वय भवति।  
भवति हि तत्र विकल्पो व्रीहियवाद्योर्यथा हि यागे स्यात्॥७८१॥**

**आहवनीयोद्धरणादिलक्षणं साधनं त्विहैकं स्यात्।  
साध्यं क्रियामयाग्निर्ध्यानाग्निश्चेति भिन्नमिह दृष्टम्॥७८२॥**

**एकस्य साधनस्य तु न साध्ययुग्मे भवेद्विकल्पोऽसौ।  
यत्त्वत्र पूर्वपक्षोपोद्बलकश्चातिदेश इत्युक्तम्॥७८३॥**

**तत्प्रत्युक्तमिहापि ह्यग्नित्वेनातिदेशसाफल्यात्।  
श्रुत्यादीन्यग्नित्वे ध्यानाग्नीनां प्रदर्शितान्येव॥७८४॥**

**प्रज्ञान्तरपार्थक्यं निदर्शनं दर्शितं हि सूत्रकृता।  
प्रज्ञान्तराणि शाण्डिल्याङ्कितविद्यापुरःसराणि यथा॥७८५॥**

**कर्मभ्यःपृथगेव प्रज्ञान्तरतोऽपि हि स्वतन्त्राणि।  
तद्वच्च भावनाग्नय इह कर्मभ्यो भवन्ति पृथगेव॥७८६॥**

**या चेह राजसूयप्रकरणपठिता ह्यवेष्टिनामेष्टिः  
दृष्टस्तस्या इष्टेरुत्कर्षः प्रकरणाच्च तत्रैव॥७८७॥**

**वर्णत्रयानुबन्धाद्राजसवत्त्वाच्च राजसूयस्य।  
क्रत्वर्थायामिति चेदित्यत्र प्रथमतन्त्र इदमुक्तम्॥७८८॥**

**न सामान्यादप्युपलब्धेर्मृत्युवन्न  
हि लोकापत्तिः॥५१॥**

**मानसवदिति यदुक्तं तच्चेदानीं निराकरोतीह।  
नैवेह मानसग्रहसामान्यात्स्यान्मनश्चिदादीनाम्॥७८९॥**

**कल्पयितुमत्र शक्यं पूर्वप्रकृतक्रियाविशेषत्वम्।  
पूर्वोक्तेभ्यः श्रुत्यादिभ्यः केवलपुमर्थतासिद्धेः॥७९०॥**

**न हि किंचित्कस्यचिदपि केनचिदंशेन साम्यमिह नेति।  
एतावता यथास्वं निवर्तते किं स्वभाववैषम्यम्॥७९१॥**

**मृत्युवदितिदृष्टान्तो यथा स एष इति मन्त्रवाक्येषु।  
मण्डलवर्ती पुरुषस्तथाऽयमग्निरपि मृत्युरित्युक्तम्॥७९२॥**

**इह मृत्युशब्दसाम्येऽप्यादित्याग्न्योर्न सर्वसाम्य स्यात्।  
एवमसौ वावेति श्रुतौ द्युलोकेऽग्निशब्दसाम्येऽपि॥७९३॥**

**आदित्य एव समिदित्यादित्ये तत्पदे समानेऽपि।  
लोकादित्यादीनां न चाग्निसमिदादिरूपतापत्तिः॥७९४॥**

**परेण च शब्दस्य ताद्विध्यं  
भूयत्वास्त्त्वनुबन्धः॥५२॥**

**ताद्विध्यं शब्दस्य प्रयोजनं लक्ष्यते परस्ताच्च।  
एषोऽग्निश्चित इत्येतस्मिन्हि ब्राह्मणान्तरे चैतत्॥७९५॥**

**यत्र च कामक्रोधाः परागतास्तं च लोकमेते हि।  
आरोहन्ति हि विद्यासंपन्ना विद्ययैव केवलया॥७९६॥**

**नाविद्वांसः कर्मिण एवं केवलतपस्विनो वेति।  
विद्यां च संप्रशंसति कर्म विनिन्दति हि विद्ययेत्याद्या॥७९७॥**

**अन्यत्रापि यदेतन्मण्डलमित्यत्र दृश्यते चैतत्।  
अमृतो भवति हि मृत्युर्ह्यस्याऽऽत्मेत्यादिकेन वाक्येन॥७९८॥**

**विद्याफलोपसंहारादेवास्य तु न कर्मशेषत्वम्।  
यस्मादिहाग्न्यवयवाः संपाद्याः खलु भवन्ति भूयांसः॥७९९॥**

**तस्मादिहाग्निनेयं विद्या केवलमिहानुबध्येत।  
तस्मात्केवलविद्यात्मकत्वमेव हि मनश्चिदादीनाम्॥८००॥**

**एक आत्मनः शरीरे भावात्॥५३॥**

**इह देहव्यतिरिक्तो ह्यात्माऽस्तीति तु समर्थ्यते सपदि।  
देहव्यतिरिक्तात्मन्यसति च परलोकचोदनाः सकलाः॥८०१॥**

**उपरुध्येरन्बन्धो मोक्षोऽपि च कस्य वोपदिश्येत।  
नन्विह शास्त्रप्रमुखे प्रथमे पादे हि वर्णि\[तं\] ह्येतत्॥८०२॥**

**देहव्यतिरिक्तस्य हि शास्त्रोक्तफलोपभोगयोग्यस्य।  
आत्मन इदमस्तित्वं सत्यं तदिदं हि तत्र भाष्यकृता॥८०३॥**

**प्रतिपादितं न तत्र ह्यात्मास्तित्वेऽस्ति किंचिदपि सूत्रम्।  
अत्राऽऽक्षेपपुरःसरमात्मास्तित्वं हि सूत्रकारेण॥८०४॥**

**वर्णितमित एवाऽऽकृष्याऽऽचार्येणापि शबरसंज्ञेन।  
तदिदं प्रमाणलक्षण उपदिष्टं भगवतोपवर्षेण॥८०५॥**

**अत एवाऽऽत्मास्तित्वाक्षेपे शारीरके हि वक्ष्यामः।  
इत्युद्धारो हि कृतः प्रथमे तन्त्रे समञ्जसः सोऽयम्॥८०६॥**

**किंचान्यत्पूर्वस्मिन्नधिकरणे किल मनश्चिदादीनाम्।  
प्रकरणतश्चोत्कर्षोपगमेन पुरुषार्थता हि निर्दिष्टा॥८०७॥**

**तत्र च कोऽसौ पुरुषो मनश्चिदादय इमे यदर्थाः स्युः।  
इति शङ्कायां देहव्यतिरिक्तात्मास्तितोच्यते सपदि॥८०८॥**

**आत्मास्तित्वाक्षेपार्थं चेदं सूत्रमादिमं भवति।  
आक्षेपपूर्विका किल परिहारोक्तिर्विवक्षितार्थे हि॥८०९॥**

**प्रभवत्युत्पादयितुस्थूणानिखनननयेन दृढबुद्धिम्।  
एके लोकायतिका ये किल देहात्मवादिनस्ते वै॥८१०॥**

**देहव्यतिरिक्तस्याऽऽत्मनोऽस्य चाभावमेव मन्वानाः।  
व्यस्तसमस्तपृथिव्यादिषु देहाकारपरिणतेष्वेव॥८११॥**

**चैतन्यं मदशक्तिवदिति किल संभावयन्त एते हि।  
विज्ञान चैतन्यं विशिष्टकायश्च पुरुष इत्याहुः॥८१२॥**

**स्वर्गापवर्गगमनायान्यो देहातिरिक्त इह नास्ति।  
तस्माच्च चेतनश्चाप्यत्मा भवतीह देह एवासौ॥८१३॥**

**अत्र शरीरे भावादिति हेतुर्यद्धि सति च यस्मिन्हि।  
भवति ह्यसति च न भवति तत्तद्धर्म इति चाध्यवसितं हि॥८१४॥**

**औष्ण्यप्रकाशरूपाविहाग्निधर्मौ तथैव दृष्टा हि।  
चैतन्यस्मृत्याद्या ये चाभिमताः स्युरात्मधर्मतया॥८१५॥**

**न हि बहिरुपलभ्यन्ते ह्युपलभ्यन्तेऽन्तरेव देहे ते।  
अतिरिक्तात्मासिद्ध्या तद्धर्मा एव भवितुमर्हन्ति॥८१६॥**

**व्यतिरेकस्तद्भावाभावित्वान्न तूपलब्धिवत्॥५४॥**

**अव्यतिरेको देहादात्मन इति यच्च पूर्वमाक्षिप्तम्।  
तच्च न युक्तं देहादस्य व्यतिरेक एव युक्तः स्यात्॥८१७॥**

**यद्भावाभावित्वादिति तु यथोक्तार्थसाधको हेतुः।  
यद्यत्र देहभावे भावात्तद्धर्मता भवेत्तेषाम्॥८१८॥**

**सति देहेऽपि कदाचिज्ज्ञानादीनां हि तत्र चाभावात्।  
स्याच्चैतद्धर्मत्वं तथाऽऽत्मधर्मत्वमपि भवेत्तेषाम्॥८१९॥**

**रूपादयो हि ये स्युर्यावद्देहं भवन्ति ते धर्माः।  
चैतन्यस्मृत्याद्याः सत्यपि देहे मृतौ हि न भवन्ति॥८२०॥**

**ये देहधर्मभूता रूपाद्यास्ते परैश्च दृश्यन्ते।  
चैतन्यस्मृत्याद्याः सत्यपि देहे परैर्न दृश्यन्ते॥८२१॥**

**यद्देहे चैतन्यं यस्योत्पत्तिश्च भवति भूतेभ्यः।  
किंरूपं तच्च स्यान्न हि भूतचतुष्टयातिरिक्तं तत्॥८२२॥**

**लोकायतिकनयेन हि भूतचतुष्टयविलक्षणं तत्र।  
यद्भूतभौतिकानामनुभवनं स्यात्तदेव चैतन्यम्॥८२३॥**

**इति चेत्तर्ह्येतेषां विषयत्वान्नास्य विषयधर्मत्वम्।  
एकस्य कर्तृकर्मोभयात्मकत्वं न दृश्यते लोके॥८२४॥**

**इह भूतधर्मचैतन्येनैव हि भूतभौतिकानि कथम्।  
विषयी क्रियन्त इह न हि रूपाद्यैः स्वं परस्य रूपं वा॥८२५॥**

**विषयी क्रियते चैतन्येन तु भूतं च भौतिकं सकलम्।  
विषयी क्रियते तेषामुपलब्धिरियं यथाऽभ्युपेता स्यात्॥८२६॥**

**उपलब्धेर्भूतेभ्यो व्यतिरेकोऽपि च तथाऽभ्युपेयः स्यात्।  
उपलब्धिरूप एव ह्यात्मा न ततोऽतिरिक्त इह कश्चित्॥८२७॥**

**देहव्यतिरिक्तत्वं नित्यत्वं चाभ्युपेयमेवास्य।  
अहमिदमद्राक्षमितिप्रत्यभिसंधिर्न चान्यथा सिध्येत्॥८२८॥**

**अपि चोपलब्धिरेषा सत्सु तु दीपादिषूपकरणेषु।  
भवति ह्यसत्सु न भवति सेति न चैतावतोपलब्धिरियम्॥८२९॥**

**न भवति यथा प्रदीपादीनां धर्मस्तथैव देहेऽस्मिन्।  
सति भवति चोपलब्धिर्नासति भवतीति तावता हीयम्॥८३०॥**

**न हि देहधर्म एव स्याद्देहस्योपकरणतामात्रात्।  
दीपादिवदुपयोगः कथंचिदुपपद्यते न चात्यन्तम्॥८३१॥**

**उपलब्धोदेहस्योपयोग इह दृश्यते यथा स्वप्ने।  
तस्माद्देहव्यतिरिक्तात्मास्तित्वं यदेतदनवद्यम्॥८३२॥**

**अङ्गावबद्धास्तु न शाखासु हि प्रतिवेदम्॥५५॥**

**प्रासङ्गिकीं समाप्य प्रकृतामेवानुवर्तते हि कथाम्।  
ओमित्येतदिति प्रक्रम्याधीता उपासनाः श्रुतिषु॥८३३॥**

**उद्गीथसामविषयास्तथैव चोक्थादिशस्त्रविषयाश्च।  
कर्माङ्गसंश्रिताःप्रतिवेदं शाखान्तरेषु दृश्यन्ते॥८३४॥**

**तत्तच्छाखादृष्टोद्गीथादिष्वेव ता भवेयुः किम्।  
किंवाऽपि सर्वशाखागतेषु तेष्विति हि भवति संदेहः॥८३५॥**

**तत्र प्राप्तं तावत्स्वकीयशाखागतेषु तेष्वेव।  
एता उपासनाःस्युर्न तत्स्वशाखागतास्तु संनिहिताः॥८३६॥**

**इह तूद्गीथमुपासीतेति च सामान्यतो हि विहितानाम्।  
तत्तदुपास्तीनां स्याद्विशेषविषये हि नित्यमाकाङ्क्षा॥८३७॥**

**सा संनिकृष्टशाखादृष्टेन निवर्तते विशेषेण।  
शाखान्तरविहितविशेषोपादाने न कारणं किमपि॥८३८॥**

**तस्मादुपासनानां शाखाभेदाद्भवेद्व्यवस्थेति।  
इत्याशङ्कां निरसितुमेतत्सूत्रं प्रदर्शितं मुनिना॥८३९॥**

**उक्ताक्षेपनिरासप्रयोजनोऽसौ तुशब्द इह सूत्रे।  
एता उपासनास्त्विह न प्रतिशाखं व्यवस्थिताः किंतु॥८४०॥**

**श्रुत्यविशेषास्ताः खल्वनुवर्तेरन्हि सर्वशाखासु।  
श्रुतिरुद्गीथमुपासीतेति च सामान्यतः प्रवृत्तेयम्॥८४१॥**

**संनिधिवशाद्विशेषे यदि व्यवस्थापिता भवेत्तर्हि।  
श्रुतिरत्र पीडिता स्यान्नैतन्न्याय्यं हि संनिधानाद्धि॥८४२॥**

**श्रुतिरिह बलीयसी न च सामान्यप्रत्ययोपरोधोऽस्ति।  
तस्मात्स्वरादिभेदेऽप्युद्गीथत्वाद्युपास्यधर्माणाम्॥८४३॥**

**सर्वत्र चाविशेषात्समस्तशाखागतेषु तेष्वेव।  
उद्गीथादिष्वेवंजातीयाः प्रत्ययाः कुतो न स्युः॥८४४॥**

**मन्त्रादिवद्वाऽविरोधः॥५६॥**

**शाखान्तरोदितेषूद्गीथादिषु कथमिहान्यतो विहिताः।  
स्युः प्रत्यया इतीयं विरोधशङ्का न चेह कर्तव्या॥८४५॥**

**शाखान्तरोदितानां मन्त्राणां कर्मणां गुणानां च।  
उपसंग्रहस्तु शाखान्तरे भवेच्छाखिनां यथेकेषाम्॥८४६॥**

**अश्मादाने मन्त्रः कुटरुरसीत्यादिको हि नाऽऽम्नातः।  
कुटरुरसि कुक्कुटोऽसीति च विनियोगो हि दृश्यते तेषाम्॥८४७॥**

**येषामपि प्रयाजाः समिदाद्या न स्फुटं समाम्नाताः।  
ऋतवो वा इति तेषा गुणविधिराम्नायते हि तेष्वेव॥८४८॥**

**येषामपि पाठेऽजोऽग्नीषोमीय इति जातिनिर्देशः।  
नेवास्ति भवति तेषामपि तद्विषयो हि मन्त्रवर्णोऽसौ॥८४९॥**

**छागस्य वपाया मेदस इत्यादिः किलैवमन्यत्र।  
वेदान्तरोदितानामग्नेर्वेरेवमादिमन्त्राणाम्॥८५०॥**

**वेदान्तरे हि दृष्टः परिग्रहो बह्वृचोक्तसूक्तस्य।  
यो जात इत्यधीतस्याध्वर्यव इत्यतो हि निर्दिष्टे॥८५१॥**

**अध्वर्युकर्तृकेऽस्मिन्प्रयोग एव हि परिग्रहो दृष्टः।  
तस्माद्यथाऽऽश्रयाणां कर्माङ्गाणां हि भवति सर्वत्र॥८५२॥**

**अनुवृत्तिरेवमेव हि तदाश्चितानामुपासनानां स्यात्।  
प्रागुक्तो हि विरोधो मन्त्रादिवदेव परिहृतो भवति॥८५३॥**

**भूम्नः क्रतुवज्ज्यायस्त्वं तथा हि दर्शयति॥५७॥**

**वैश्वानरविद्यायां दृष्टा प्राचीनशाल इत्याद्या।  
आख्यायिका हि तस्यां व्यस्तस्यापि च तथा समस्तस्य॥८५४॥**

**वैश्वानरस्य तस्य ह्युपासनं श्रूयते द्विरूपमिदम्।  
व्यस्तोपासनमभिहितमेवं तत्रौपमन्यवेत्यादि॥८५५॥**

**एवं तत्र समस्तोपासनमपि तस्य वेत्यनेनोक्तम्।  
तत्र च संदेहोऽयं किमिहोभयथाऽप्युपासनं न्याय्यम्॥८५६॥**

**व्यस्तसमस्तोभययोरथ तु समस्तस्य तस्य वा तदिति।  
तत्रोपास्स्वेति प्रत्यवयवमपि च क्रियापदश्रवणात्॥८५७॥**

**तव सुतमासुतमिति फलभेदश्रवणाच्च तत्र युक्तानि।  
व्यस्तान्युपासनानि स्युरिति प्राप्तेऽभिधीयते हि ततः॥८५८॥**

**यच्च समस्तोपासनमस्य हि वैश्वानरस्य तस्यैव।  
भूम्नो ज्यायस्त्वं खल्वस्मिन्वाक्ये विवक्षितं भवति॥८५९॥**

**दर्शादिक्रतुषु यथा साङ्गस्यैव प्रधानयागस्य।  
एकः प्रयोग एव हि सामस्त्येन च विवक्षितो भवति॥८६०॥**

**न व्यस्ताङ्गानामपि न चैकदेशाङ्गयुक्प्रधानस्य।  
तद्वदिहापि च भूम्नो ज्यायस्त्वं हि श्रुतिः प्रदर्शयति॥८६१॥**

**उद्दालकावसाना ऋषयः षड्ये भवन्ति विख्याताः।  
वैश्वानरविद्यायां परिनिष्ठां लब्धुमक्षमास्ते हि॥८६२॥**

**अभ्याजग्मुः केकयराजानमितीह दर्शयित्वैव।  
एकैकस्योपास्यं द्युप्रभृतीनां हि दर्शयित्वैव॥८६३॥**

**मूर्धादिभावमेषां मूर्धा त्वेष इति तत्र विदधाति।  
मूर्धा ते व्यपतिष्यद्यन्मामित्यादिना हि तत्रैव॥८६४॥**

**व्यस्तोपासनपक्ष व्यावृत्य समस्तपक्षमनुवृत्त्य।  
भूमाश्रयमेव फलं सर्वेष्वित्यादिना प्रदर्शयति॥८६५॥**

**प्रत्येकं हि सुतेजःप्रभृतिषु फलभेदकीर्तनं यच्च।  
तदपि ह्यङ्गफलानां प्रधानफलताप्रदर्शनार्थं हि॥८६६॥**

**एवमुपास्स्वेति प्रत्यवयवमाख्यातदर्शनं यदपि।  
तदपि पराभिप्रायं न व्यस्तोपासनाविधानार्थम्॥८६७॥**

**तस्मादत्र समस्तोपास्त्यवलम्बो भवेदसौ श्रेयान्।  
केचित्समष्ट्युपासनपक्षं ज्यायासमत्र निर्दिश्य॥८६८॥**

**जायस्त्वकीर्तनादेव व्यस्तोपास्तिपक्षमप्यत्र।  
सूत्रकृदनुमन्यत इति निरूपयन्त्येतदत्र न हि युक्तम्॥८६९॥**

**अत्र समस्तोपास्तौ सत्या खल्वेकवाक्यतावगतौ।  
उभयविधानेन कथं युक्ता तद्भेदकल्पना प्रकृते॥८७०॥**

**मूर्धेत्याद्युपदिष्टा निन्दाऽप्यत्र तु भवेद्विरुद्धैव।  
यद्युभयथाऽप्युपासनमिह सिद्धान्तो भवेत्तदा तत्र॥८७१॥**

**व्यस्तोपासनमेवेत्येवं वाच्यो हि पूर्वपक्षःस्यात्।  
उपसंहारेण समष्ट्युपासने ह्यवगतेऽपि विस्पष्टम्॥८७२॥**

**तदभावस्तु कथं वा वक्तुं शक्योऽत्र पूर्वपक्षे स्यात्।  
ज्यायस्त्ववचनमपि यत्सूत्रे परिदृश्यते तदेतदपि॥८७३॥**

**अत्र च समष्ट्युपास्तेः प्रमाणवत्त्वप्रदर्शनार्थं स्यात्।  
व्यस्तोपास्तीनामप्रमाणसिद्धत्वबोधनार्थं च॥८७४॥**

**नाना शब्दादिभेदात्॥५८॥**

**सति हि सुतेजःप्रभृतीनामपि फलभेदगोचरे श्रवणे।  
तत्र समस्तोपासनमेव ज्याय इति दर्शितं पूर्वम्॥८७५॥**

**तन्न्यायेन च सर्वाण्युपासनानि श्रुतानि यानि स्युः।  
तान्यपि सामस्त्येनोपासिष्यन्त इति बुद्धिरुत्पन्ना॥८७६॥**

**अपि च न वेद्याभेदे विद्याभेदो भवेत्कथंचिदपि।  
परमेश्वरस्तु वेद्यः श्रुतिनानात्वेऽपि चैक एवासौ॥८७७॥**

**अवगम्यते मनोमय इत्यादिश्रुतिषु चैक एव तथा।  
प्राणो वावेतिश्रुतिवचनेषु प्राण एवमन्यत्र॥८७८॥**

**यदपि श्रुतिनानात्वं तदपि गुणान्तरसमर्पणार्थं स्यात्।  
तस्मादिहैकवेद्यव्यपाश्रयं यच्च भवति गुणजातम्॥८७९॥**

**विद्याकार्त्स्न्याय हि तच्छाखान्तरगतमिहोपसंहार्यम्।  
एवं प्राप्ते ब्रूते वेद्याभेदेऽपि भवति नानेति॥८८०॥**

**एवंविधा हि विद्या वेद्याभेदेऽपि भवति भिन्नैव।  
वेदोपासीतेति हि शब्दो भिन्नः प्रतीयते यस्मात्॥८८१॥**

**शब्दान्तर इति सूत्रे शब्दोऽसौ कर्मभेदहेतुरिति।  
वर्णितमत इह विद्या भिन्ना शब्दादिभेदता भवति॥८८२॥**

**आदिग्रहणाच्च गुणादयो यथासंभवं हि योज्याः स्युः।  
नन्विह वेदेत्यादौ प्रतीयते शब्दभेदमात्रं हि॥८८३॥**

**यजतीत्यादिवदेव प्रतीयते नार्थभेद इह कश्चित्।  
इह तु मनोवृत्त्यर्था वेदेत्याद्या भवन्ति ये शब्दाः॥८८४॥**

**तद्भेदेन कथं वा विद्या भिन्नेति चेन्न दोषोऽयम्।  
तेषु मनोवृत्त्यर्थत्वाभेदेऽपि च गुणादिभेदेन॥८८५॥**

**वेद्ये भिन्ने विद्या भिन्नैव स्यान्न सा भवेदेका।  
एकस्यापीशस्य प्रतिप्रकरणं गुणा विभिद्यन्ते॥८८६॥**

**प्राणस्यैकस्यापि हि गुणो यथा तत्र तत्र भिन्नः स्यात्।  
एवमनुबन्धभेदाद्विधिभेदे भिद्यते हि विद्येयम्॥८८७॥**

**श्रुतिनानात्वं हि गुणान्तरविध्यर्थमिति यच्च पूर्वोक्तम्।  
तच्च न यस्मादत्रतु विनिगमकं नोपलभ्यते किमपि॥८८८॥**

**प्राप्तामनूद्य विद्यामप्राप्तानेकगुणविशेषाणाम्।  
यदि चेद्विधानमत्र तु दुर्वारो वाक्यभेद एव तदा॥८८९॥**

**विद्यैक्ये हि गुणानां पुनरुक्तिरपीह भवति विफलैव।  
असकृच्छ्रूयन्ते किल गुणाः समाः सत्यकामताद्या हि॥८९०॥**

**प्रकरणभेदान्नैराकाङ्क्ष्ये नात्रैकवाक्यता युक्ता।  
वैश्वानरविद्यायामिवात्र न समस्तचोदना वाऽस्ति॥८९१॥**

**विद्यैकत्वनिमित्ते विद्यैकत्वे त्विह प्रतिज्ञाते।  
सकलगुणानामुपसंहारोऽशक्यो भवेत्प्रतिज्ञातः॥८९२॥**

**तस्मादिह शब्दादेर्भेदाद्विद्याऽपि भवति नानेति।  
सुष्ठूक्तमत्र सूत्रे तदानुगुण्येन भवति विद्येक्यम्॥८९३॥**

**विकल्पोऽविशिष्टफलत्वात्॥५९॥**

**विद्याभेदमिहोक्त्वा तदनुष्ठानक्रमं निरूपयति।  
अत्र त्रिविधा विद्या अहग्रहा अपि तथा तटस्थाश्च॥८९४॥**

**अङ्गाश्रिताश्च तत्राहंग्रहविद्यास्विदं विचारयति।  
एतासां विद्यानां किमिह यथेच्छं समुच्चयः किंवा॥८९५॥**

**भवति विकल्पो वेति हि संदेहे सति विकल्प इह युक्तः।  
इह नाऽऽसां विद्यानां समुच्चये नियमकारणं किमपि॥८९६॥**

**नन्वग्निहोत्रदर्शादीनां हि परस्परं विभिन्नानाम्।  
भवति समुच्चयनियमो यथा तथेहापि स तु भवेदिति चेत्॥८९७॥**

**मैवं हि नित्यताश्रुतिरेव हि तत्र तुसमुच्चये हेतुः।  
इह विद्यानामेवं नित्यत्वपरा श्रुतिर्न काचिदपि॥८९८॥**

**तस्मान्न समुच्चय इह नापि विकल्पोऽत्र भवति युक्ततमः।  
एकत्राधिकृतस्य प्रतिषेधो नोपलभ्यतेऽन्यत्र॥८९९॥**

**परिशेषादत्र यथाकाम्यानुष्ठानमेव युक्तमिति।  
नन्वविशिष्टफलत्वाद्विकल्प आसां भवेदिह न्याय्यः॥९००॥**

**कं ब्रह्म ख पुराणं मनोमयः सत्यकाम इत्याद्याः।  
तुल्यवदीशप्राप्तिफला लक्ष्यन्ते यतोऽत इति चेन्न॥९०१॥**

**स्वर्गादितुल्यफलकेष्वपि च यथाकाम्यमेव दृष्टं हि।  
एवमिहापि यथाकाम्यमेव न विकल्प इत्यतो ब्रूते॥९०२॥**

**आसां विकल्प एव न्याय्यो न समुच्चयः कदाचिदपि।  
यस्मादुपास्यसाक्षात्करणात्मकफलमिहाविशिष्टं हि॥९०३॥**

**साक्षात्कृते परात्मन्येकेनैव द्वितीयमफलं स्यात्।  
अपि चोपास्तीनामिह न समुच्चयेन हि फलं भवेत्किंचित्॥९०४॥**

**यदुपास्यविषयसाक्षात्करणं फलमिह भवेदुपास्तीनाम्।  
विक्षेपसादनेऽस्मिन्समुच्चये सति भवेत्फलं तदिदम्॥९०५॥**

**विद्याफल हि साक्षात्कृतिसाध्यं दर्शयन्ति वेदान्ताः।  
यस्य स्यादित्याद्याःस्मृतयश्च सदेति दर्शयन्त्येवम्॥९०६॥**

**तस्मादविशिष्टफलानामन्यतमामुपासनामेकाम्।  
आलम्ब्यतत्परः स्याद्यावदुपास्यापरोक्षमन्यत्स्यात्॥९०७॥**

**काम्यास्तु यथाकामं समुच्चीयेरन्न  
वा पूर्वहेत्वभावात्॥६०॥**

**स य एतमेव वायुं दिशामिति प्रथितकाम्यविद्यासु।  
कर्मवदेवादृष्टद्वारा हि फलं प्रसाधयन्तीषु॥९०८॥**

**साक्षात्करणापेक्षा न चास्ति तेन च भवेद्यथाकाम्यम्।  
यस्माद्विकल्पसाधनमविशिष्टफलत्वमत्र नैवास्ति॥९०९॥**

**अङ्गेषु यथाश्रयभावः॥६१॥**

**कर्माङ्गेषूद्गीथादिषु विहिता या उपासनास्तास्तु।  
आश्रयतन्त्रा हि यथा संभूयैवाऽऽश्रयास्तथैवैताः॥९१०॥**

**शिष्टेश्च॥६२॥**

**त्रिषु वेदेषु यथा वा स्तोत्रादय आश्रया हि शिष्यन्ते।  
एवं तदाश्रिता अप्युपासनाः स्युर्न तत्र वैशेष्यम्॥९११॥**

**समाहारात्॥६३॥**

**छान्दोग्ये हि प्रणवोद्गीथैक्यध्यानविधिरसौदृष्टः।  
तत्रैव होतृषदनाद्धैवाऽऽदित्यादिरर्थवादोऽपि॥९१२॥**

**तत्र स्वरप्रमादादिना हि दैवेन दुष्टमुद्गीथम्।  
प्रणवोद्गीथैकत्वध्यानबलादेव सोऽयमुद्गाता॥९१३॥**

**निर्दोषं तं कुरुते सम्यक्कृतहोतृशंसनादिति हि।  
वर्णितमत इह वेदान्तरोचितप्रत्ययस्य चैतस्य॥९१४॥**

**वेदान्तरोपदिष्टानुबन्धसंकीर्तनं हि सर्वत्र।  
वेदान्तरोदितप्रत्ययोपसंहारमेव सूचयति॥९१५॥**

**गुणसाधारण्यश्रुतेश्च॥६४॥**

**विद्याध्येयं विद्याश्रयमोंकारं हि सर्ववेदेषु।  
साधारणं च तमिमं तेनेयमिति श्रुतिः प्रदर्शयति॥९१६॥**

**आश्रयसाधारण्यादाश्रितसाधारणत्वमपि तस्मात्।  
अथवैते कर्मगुणा ये चोद्गीथादयो भवन्त्येते॥९१७॥**

**सर्वप्रयोगसाधारणा इमे कर्मसूपलभ्यन्ते।  
तेनाऽऽश्रयसहभावात्प्रत्ययसहभाव एव युक्त इह॥९९८॥**

**न वा तत्सहश्रावाश्रुतेः॥६५॥**

**आश्रयसहभावेन प्रत्ययसहभाव इति हि यच्चोक्तम्।  
तन्नाऽऽश्रयसहभावो न चाऽऽश्रितानामुपासनाना स्यात्॥९१९॥**

**यस्मादिहाऽऽश्रितानां तत्सहभावः श्रुतो न कुत्रापि।  
वेदत्रयविहितानां स्तोत्रादीनां तथैव चाङ्गानाम्॥९२०॥**

**सहभावश्चमसं वोन्नीयेत्यादिषु यथोपलब्धः स्यात्।  
एवं ह्युपासनानां सहभावे न क्वचिच्छ्रुतिर्दृष्टा॥९२१॥**

**नापि प्रयोगवचनं सहभावं प्रापयेदिहैतासाम्।  
अत्र ह्युपासनानां पुरुषार्थत्वं प्रतीयते श्रुतिषु॥९२२॥**

**क्रत्वर्थानामुद्गीथादीना हि प्रयोगवचन तु।  
सहभावमेव केवलमिह गमयेन्न ह्युपासनानां च॥१२३॥**

**अङ्गाश्रितान्यपि च तान्युपासनानि स्वतः पुमर्थानि।  
गोदोहनादिवदिति प्रपञ्चित चैतदेव पूर्वत्र॥९२४॥**

**क्रत्वर्थान्यङ्गानि हि पुरुषार्थानि ह्युपासनानि स्युः।  
सति चैवं हि विशेषे सहभावो न हि कथचिदपि तेषाम्॥९२५॥**

**लिङ्गद्वयमपि च परं न्यायाभावाच्छ्रुतेरभावाच्च।  
नोपासनसहभावस्पोपोद्बलकं हि साधनं भवति॥९२६॥**

**आश्रयतन्त्राण्येतान्याश्रपलोपे परं हि लुप्येरन्।  
न तु तत्सहभावार्हाण्यतो यथाकाममेव तानि स्युः॥९२७॥**

**दर्शनाच्च॥६६॥**

**श्रुतिरसहभावमेव ह्युपासनानामिह प्रदर्शयति।  
एवंविद्वै ब्रह्मा यज्ञं यजमानमृत्विजः सर्वान्॥९२८॥**

**अभिरक्षतीति तत्र हि सर्वत्र प्रत्ययोपसंहारे।  
सर्वे सर्वविदो न ज्ञानवता ब्रह्मणेतरेषां हि॥९२९॥**

**परिपाल्यत्वं युक्तं तत्संकीर्तनमिद मृषैव स्यात्।  
तस्मादुपासनानां समुच्चयो वा भवेद्विकल्पो वा॥९३०॥**

**शारीरकमीमांसा मुनिना व्यासेन विरचिता सेयम्।  
चतुरध्यायी तस्यां तृतीयसंज्ञश्च योऽयमध्यायः॥९३१॥**

**तत्र च तृतीयपादे सूत्रार्थो यश्च भाष्यकारोक्तः।  
आर्यावृत्तैरमलैः प्रकाशितो जयतु सोऽयमनवद्यः॥९३२॥**

**     इति तृतीयाध्याये तृतीयपादः समाप्तः॥३॥**

**\_\_\_\_\_\_\_\_\_\_\_\_\_\_\_**

**   अथ चतुर्थः पादः।**

**\_\_\_\_\_\_\_\_\_\_\_\_**

**पादेऽतीते हि परापरविद्यानां गुणोपसंहारम्।**  
**       निर्दिश्य तत्स्वरूपं निश्चितमिह किल चतुर्थपादे हि॥१॥ **

**  पुरुषार्थहेतुता कर्मानङ्गतया निरूप्यते तासाम्।**  
**      यज्ञादीनि च बहिरङ्गाणि शमादीनि चान्तरङ्गाणि॥२॥ **

**विद्योत्पत्तौसाधनभूतान्यपि चेह दर्शयिष्यन्ते**  
**   भवतीह चैकविद्याविषयत्वं संगतिर्द्वयोरनयोः॥३॥ **

**पुरुषार्थोऽतः शब्दादिति बादरायणः॥१॥**

**तत्त्वज्ञाने बहुधा विप्रतिपत्त्या तदेव चाऽऽदौ हि।  
निर्णीयते किमात्मज्ञानं यच्चौ‌पनिषदमुपदिष्टम्॥४॥**

**तत्कर्मण्येवानुप्रविशत्यधिकारसाधनद्वारा।  
किंवा स्वतन्त्रमेतत्पुरुषार्थं साधयिष्यतीत्यस्याम्॥५॥**

**मीमांसाया सत्यां सिद्धान्तेनैव तदिदमारभते।  
वेदान्तवाक्यजनितादात्मज्ञानादतो हि पुरुषार्थः॥६॥**

**भवतीति बादरायण आचार्यो मन्यते तदेतदिह।  
अवगम्यते श्रुतिभ्यो ब्रह्मविदाप्नोति तरति शोकमिति॥७॥**

**एतावदरे खल्वमृतत्वमिति श्रुतिरपि प्रदर्शयति।  
निरपेक्षायास्तस्या विद्याया इह पुरुषा (म)र्थहेतुत्वम्॥८॥**

**शेषत्वात्पुरुषार्थवादो यथाऽन्येष्विति जैमिनिः॥२॥**

**स्वत एव ज्ञानमिदं पुमर्थसाधनमितीह यच्चोक्तम्।  
तत्तु न युक्तं यस्माज्ज्ञानं तदिदं हि भवति कर्माङ्गम्॥९॥**

**येनाऽऽत्मासौकर्ता तेनासौ भवति कर्मशेष इह।  
भवति हि तद्विज्ञानं विषयद्वारेण कर्मसंबन्धि॥१०॥**

**प्रोक्षणसंस्कारादिवदेव फलश्रुतिरिहार्थवादः स्यात्।  
इति मन्यते हि जैमिनिराचार्योऽन्येषु भवति सा हि यथा॥११॥**

**श्रुतिरर्थवादरूपैवान्यासु द्रव्यसंस्क्रियास्वेषा।  
दृष्टा हि यस्य पर्णमपीत्याद्या तत्र चैवमुपदिष्टम्॥१२॥**

**यस्य जुहूः पर्णमयी स नैव पापं शृणोति हि श्लोकम्।  
अञ्जनमस्य यदेतद्भ्रातृव्यस्यास्य चक्षुरपहरति॥१३॥**

**एवमिति यत्प्रयाजानूयाजाश्चापि सम्यगिज्यन्ते।  
यज्ञस्य वर्म तत्स्याद्यजमानस्यापि भवति वर्मेति॥१४॥**

**एवंजातीयश्रुतिवचनानामर्थवादरूपत्वम्।  
दृष्टं तद्वदिहापि च फलश्रुतेरर्थवादता युक्ता॥१५॥**

**प्रकरणमन्यत्किंचिद्विनैव तस्य क्रतुप्रवेशोऽयम्।  
आत्मज्ञानस्यानारभ्याधीतस्य न कथमिति शङ्क्यम्॥१६॥**

**तद्विज्ञानस्यापि हि कर्तृद्वारा क्रतुप्रवेश इह।  
आत्मा द्रष्टव्य इतिश्रुतिवाक्यबलेन युक्त एव स्यात्॥१७॥**

**ननु विनियोगः क्रतुषु श्रुतिवाक्यस्यास्य नोपपन्नः स्यात्।  
तत्रानारभ्याधीताना वाक्यात्क्रतुप्रवेशः स्यात्॥१८॥**

**यत्र त्वव्यभिचारि द्वारं लभ्येत किचिदपि तेन।  
लौकिकवैदिककर्मसु कर्ता साधारणो न तद्व्याप्यः॥१९॥**

**तस्मान्न हि तद्द्वारा तद्विज्ञानस्य कर्मसंबन्धः।  
इति चेदुपपन्नोऽय तद्विज्ञानस्य कर्मसबन्धः॥२०॥**

**इह किल देहव्यतिरिक्तात्मज्ञानं विवक्षितं तच्च।  
न हि लौकिकेषु कर्मस्वपेक्षितं तद्विनाऽपि पश्वादौ॥२१॥**

**दृश्यत एव हि लौकिककर्मातिस्तदिदमात्मविज्ञानम्।  
तनुपातोत्तरकालफलेष्वेव हि वैदिकेषु जनकं स्यात्॥२२॥**

**नन्वपह्रतपाप्माऽयं वेदान्तेषूपदिश्यते ह्यात्मा।  
यदिदं तद्विज्ञानं तदसंसार्यात्मविषयमेव स्पात्॥२३॥**

**तच्च कथं कर्माङ्ग स्यादिति शङ्का न चेह कर्तव्या।  
यस्मात्संसार्यात्मा प्रियादिसंसूचितोऽत्र निर्दिष्टः॥२४॥**

**अपहृतपाप्मत्वादिकमस्य स्तुत्यर्थमेव निर्दिष्टम्।  
ननु पूर्वमेतदुक्तं ब्रह्मासंसारि जगदुपादानम्॥२५॥**

**संसारिणः स्वरूपं तदेव परमार्थतो न चान्यदिति।  
उपदिश्यते हि वेदान्तेष्विति चेत्सत्यमेव पूर्वोक्तम्॥२६॥**

**पूर्वोक्तस्यैव पुनः स्थूणानिखनननयेन दार्ड्याय।  
उपदिश्येते ह्याक्षेपसमाधाने उभे फलद्वारा॥२७॥**

**आचारदर्शनात्॥३॥**

**जनको हेतिप्रभृतीनि यक्ष्यमाण इति चैवमादीनि।  
ब्रह्मविदामपि विद्याविधिपरवाक्येष्विमानि वाक्यानि॥२८॥**

**दृश्यन्ते तानि ब्रह्मविदां कथयन्ति कर्मसंबन्धम्।  
उद्दालकादिषु तथा पुत्राद्यमशासनेन गार्हस्थ्यम्॥२९॥**

**अवगम्यते यदा तु ज्ञानाच्चेत्केवलात्पुमर्थःस्यात्।  
बहुलायासानि पुनः कर्माण्येतानि ते कथ कुर्युः॥३०॥**

**मधु विन्देत समीपे किमर्थमचलं व्रजेदिति न्यायात्।**

**तच्छ्रुतेः॥४॥**

**इह कर्मशेषतैव हि विद्याया न स्वतः पुमर्थत्वम्॥३१॥  
इत्येतद्दर्शयति श्रुतिरत्र यदेव विद्ययेत्याद्या।**

**समन्वारम्श्रणात्॥५॥**

**तेविद्येति श्रुतिरियमिह विद्याकर्मणोः फलारम्भे॥३२॥  
दर्शयति हि साहित्यं तस्माद्विद्या न केवलाऽर्थकरी।**

**तद्वतो विधानात्॥६॥**

**श्रुतिरेषाऽऽचार्यकुलाद्वेदमधीत्येति दर्शयत्येवम्॥३३॥**

**गुरुशुश्रूषाकर्मण्यनुष्ठिते योऽतिशिष्यते कालः।  
तत्र च यथाविधानं वेदमधीत्य च ततः समावृत्य॥३४॥**

**गार्हस्थ्ये हि स्थित्वा धर्मान्विधिचोदिताननुष्ठास्यन्।  
स्वाध्यायं तमधीयानोऽसौ सततं शुचिप्रदेशेषु॥३५॥**

**भूतानि चाप्यहिंसन्नात्मनि सर्वेन्द्रियाणि संस्थाप्य।  
एवं स वर्तमानो ब्रह्मपदं शाश्वतं प्रयातीति॥३६॥**

**वेदार्थज्ञानवतः कर्मण्यधिकारदर्शनादत्र।  
स्वातन्त्र्येणैतस्या विद्याया न हि पुमर्थहेतुत्वम्॥३७॥**

**ननु वेदस्याध्ययनं श्रूयत इह नो तदर्थविज्ञानम्।  
इति चेद्वेदाध्ययनं भवति ह्यर्थावधारणार्थमिह॥३८॥**

**नियमाच्च॥७॥**

**कुर्वन्नेवेत्याद्या श्रुतिरेतद्वै जरेति चान्याऽपि।  
दर्शयति हि विद्याया नियमेनैवेह कर्मशेषत्वम्॥३९॥**

**अधिकोपदेशात्तु बादरायणस्यैवं तद्दर्शनात्॥८॥**

**उक्ताक्षेपनिरासार्थकस्तुशब्दोऽत्र सूत्रनिर्दिष्टः।  
यत्त्वस्य कर्मशेषत्वेन फलश्रुतिरिहार्थवाद इति॥४०॥**

**तत्तु न युक्तं यस्माद्वेदान्तेषूपदिश्यते ब्रह्म।  
यदि संसार्येवाऽऽत्मा शारीरः कर्तृभोक्तृतादिगुणः॥४१॥**

**उपदिष्टः स्याद्वेदान्तेषु तदा युक्तमर्थवादत्वम्।  
इह पुनरपहतपाप्मा परमात्मा स्वप्रकाशचिन्मात्रः॥४२॥**

**शारीरादधिको यो वेदान्तेषूपदिश्यते सोऽयम्।  
तद्विषयं हि ज्ञानं प्रवर्तकं कर्मणां कथं वा स्यात् ४३॥**

**कर्मोच्छित्तिं यस्मादुपमदं चेति वक्ष्यति ज्ञानात्।  
तस्मात्पुरुषार्थोऽतः शब्दादिति भगवतो मतं यत्स्यात्॥४४॥**

**शेषत्वादिभिरेतन्न चाल्यते तत्तु भवति तदवस्थम्।  
परमेश्वरं तमधिकं प्रदर्शयन्ति किल सर्ववेदान्ताः॥४५॥**

**यः सर्वज्ञः सर्वविदित्याद्या अपि तदैक्षतेत्याद्याः।  
यच्चोक्तमात्मनोऽस्य प्रियादिसंसूचितस्य वेद्यतया॥४६॥**

**संसारिणोऽनुकर्षणमुपलभ्यत आत्मनस्तु कामाय।  
सर्वं प्रियमित्येवं त्वेव त इत्यादिकं च तत्सकलम्॥४७॥**

**न विरुद्धमस्य महतो भूतस्येत्यादिभिः परं ज्योतिः।  
उपसंपद्य स्वेनेत्याद्यैर्वेदान्तवाक्यशेषैर्हि॥४८॥**

**सत्यामधिकोपदिदिक्षायामेतन्न चातिभेदपरम्।  
यदिदं शारीरस्य स्वरूपमिह पारमेश्वरं तत्स्यात्॥४९॥**

**औपाधिकमेवैतच्छारीरत्वमिति तत्त्वमस्याद्यैः।  
उपदिश्यते तदेतन्निर्णीतं तत्र तत्र पूर्वं हि॥५०॥**

**तुल्यं तु दर्शनम्॥९॥**

**आचारदर्शनादिह विद्येयं कर्मशेष इत्युक्तम्।  
आचारदर्शनं तद्विद्यायाः खल्वकर्मशेषत्वे॥५१॥**

**तुल्यं श्रुतिरिह यस्मादेतद्ध स्मेति दर्शयत्येवम्।  
कर्मफले स्वर्गादावृषयः संजातभूरिवैराग्याः॥५२॥**

**यक्ष्यामहे किमर्था वयमिति यागाद्यनादाविष्टाः।  
तत्साधनाग्निहोत्रादिकमुत्सृज्य हि तमेतमात्मानम्॥५३॥**

**विज्ञाय भैक्षचर्यामपास्तसर्वेषणाश्चरन्तीति।  
दृष्टं हि याज्ञवल्क्याद्यात्मविदामप्यकर्मनिष्ठत्वम्॥५४॥**

**एतावदरे खल्वमृतत्वमितीत्यादिवेदवाक्येभ्यः।  
यच्चेहलिङ्गमुक्त हि यक्ष्यमाण इति कर्मशेषत्वे॥५५॥**

**तत्किल वैश्वानरविद्याविषयं भवति सा च विद्या हि।  
सविशेषविषयका स्यात्तत्र च युक्तं हि कर्मसाहित्यम्॥५६॥**

**न तु निर्विशेषगोचरविद्या कर्माङ्गमावमुपयाति।  
कर्मप्रकरणविरहाद्यदन्यदुक्तमिह तच्छ्रुतेरिति हि॥५७॥**

**असार्वत्रिकी॥१०॥**

**नेयं हि सर्वविद्याविषयाऽत्र देवविद्यायेत्याद्या।  
किंतु प्रकृतोद्गीथोपास्तिपरेव श्रुतिर्भवेदेषा॥५८॥**

**विभागः शतवत्॥११॥**

**यच्च समन्वारम्भणमुक्तं यच्चेह भवति विद्यायाः।  
अस्वातन्त्र्येलिङ्गं तं विद्याकर्मणीत्यनेनोक्तम्॥५९॥**

**तस्येदं प्रतिवचनं भवति विभाग इति सूत्रनिर्दिष्टम्।  
इह विद्याऽन्वारमते ह्यन्यं पुरुषं तथैव कर्मान्यम्॥६०॥**

**इति तु विभागोऽत्र स्याच्छतवदिति निदर्शनं भवेदत्र \।  
शतमेताभ्यां देहीत्युक्ते पृथगेव दीयते हि यथा॥६१॥**

**पञ्चाशत्पञ्चाशत्तथैतदपि वस्तुतोऽत्र वचनमिदम्।  
संसारिपरमिहेति तु कामयमान इतिवाक्यनिर्देशात्॥६२॥**

**अत्राथाकामयमान इति मुमुक्षुः पृथग्विनिर्दिष्टः।  
विद्या विहिता प्रतिषिद्धाऽपि च संसारविषय एव स्यात्॥६३॥**

**संसारविषय एव हि कर्म प्रतिषिद्धमपि च विहितं च।  
अविभागेनाप्यत्र समन्वारम्भे न बाधकं किमपि॥६४॥**

**अध्ययनमात्रवतः॥१२॥**

**यत्तद्वतो विधानादित्यत्रोक्तं निरस्यते तदिह।  
आचार्यकुलाद्वेदमधीत्येत्यध्ययनमात्रमेवैतत्॥६५॥**

**श्रुतमिह तेन च कर्मण्यधिकारोऽध्ययनमात्रवत एव।  
निर्णीयते ह्यविद्वान्कथमिह कर्मस्वधिक्रियेतेति॥६६॥**

**नैषा शङ्का कार्या न वयमिहाध्ययनमात्रसंभूतम्।  
कर्मावबोधनं यत्कर्मस्वधिकारकारणं नेति॥६७॥**

**प्रकृते निवारयामः किंत्वात्मज्ञानमौपनिषदं यत्।  
स्वत एव फलवदेतन्न पुनः कर्माधिकारहेतुरिति॥६८॥**

**प्रतिपादयाम एतद्यथैव हि क्रतुविशेषविज्ञानम्।  
क्रत्वन्तराधिकारे कथमपि नापेक्ष्यते तथैवतत्॥६९॥**

**नाविशेषात्॥१३॥**

**नियमाच्चति यदुक्तं दूषणमधुना निरस्यते तदिदम्।  
कुर्वन्नेवेत्यादिषु नियमश्रवणेषु विदुष एवेति॥७०॥**

**नास्ति विशेषो यस्मादविशेषेणोपदिश्यते नियमः।**

**स्तुतयेऽनुमतिर्वा॥१४॥**

**कुर्वन्नेवेत्यत्र त्वपरोऽप्याख्यायते विशेषो हि॥७१॥  
यद्यपि विद्वानेव प्रकरणबलतः प्रतीयतेऽथापि।**

**विद्यास्तुतये तदिदं कर्मानुज्ञानमिति तु विज्ञेयम्॥७२ **

**तदभिप्रायेणैव हि न कर्म लिप्यत इति प्रदर्शयति।**

**यावज्जीवं कुर्वत्यपि विदुषि न कर्म भवति लेपाय॥७३॥**

**विद्यासामर्थ्यादिति विद्यास्तुतिरेव गम्यते तस्मात्।**

**कामकारेण चैके॥१५॥**

**अपि चात्रैकेप्रत्यक्षीकृतविद्याफला हि विद्वांसः॥७४॥**

**स्वर्गादिसाधनेषु प्रजादिषु हि तद्बलावलम्बेन।  
निष्फलतामेवैते निश्चिन्वन्तीति दर्शयत्येषा॥७५॥**

**श्रुतिरियमेतद्ध स्मेत्याद्या प्रजया फलं किमस्माकम्।  
परमात्मैवाऽऽत्मा नः प्राप्यो लोको भवेत्परात्मेति॥७६॥**

**तस्मादपि विद्याया न कर्मशेषत्वमुचितमाश्रयितुम्।  
नापि च तद्विषयायाः फलश्रुतेरर्थवादता युक्ता॥७७॥**

**उपमंर्दे च॥१६॥**

**कर्माधिकारहेताः कारकफलतत्क्रियादिरूपस्य।  
आविद्यकस्य विद्यावीर्यादुपमर्दमामनन्त्यपि च॥७८॥**

**यत्र त्वस्येत्याद्याः श्रुतयः किंचेह वैपरीत्यमपि।  
औपनिषदात्मविद्यापूर्वं कर्माधिकारसिद्धमिह॥७९॥**

**आशासानस्य परं कर्मण्यधिकारभङ्ग एव स्यात्।  
तस्मादपि विद्यायाः स्वातन्त्र्यं स्यान्न कर्मशेषत्वम्॥८०॥**

**ऊर्ध्वरेतःसु च शब्दे हि॥१७॥**

**विद्येयमूर्ध्वरेतःसु च दृष्टा सा भवेन्न कर्माङ्गम्।  
न हि तेषु दृश्यते तद्यदग्निहोत्रादिलक्षणं कर्म॥८१॥**

**ते चोर्ध्वरेतसः किल न श्रूयन्ते हि वेद इत्यपि न।  
येनोर्ध्वरेतसस्ते श्रूयन्ते वैदिकेषु शब्देषु॥८२॥**

**त्रय इह धर्मस्कन्धाः श्रद्धां तप इत्युपासते ये च।  
ये चोपवसन्ति तपः श्रद्धे केवलमरण्यकृतवासाः॥८३॥**

**प्रवाजिनो हि लोकं काङ्क्षन्तः प्रव्रजन्ति ते हेति।  
किंच पुनर्ब्रह्मेत्यादिश्रुतिवाक्ये तदूर्ध्वरेतस्त्वम्॥८४॥**

**श्रूयत एव प्रतिपन्नाप्रतिपन्नाश्रमान्तराणां च।  
तस्मादपि विद्यायाः स्वातन्त्र्यं स्यान्न कर्मशेषत्वम्॥८५॥**

**परामर्शं जैमिनिरचोदना चापवदति हि॥१८॥**

**ये चोर्ध्वरेतसामिह सद्भावाय प्रदर्शिताः शब्दाः।**  
**त्रय इत्याद्याः श्रौतास्ते तत्प्रतिपादनक्षमा न स्युः॥८६॥ **

**यत आश्रमान्तराणां शब्देष्वेतेषु किल परामर्शम्।**  
**केवलमिह जैमिनिराचार्योऽसौ मन्यते न तत्र विधिम्॥८७॥ **

**येन लिङ्गादीनामन्यतमो नेहास्ति चोदनाशब्दः।**  
**अर्थान्तरपरतैव हि दृष्टा प्रत्येकमेषु शब्देषु॥८८॥ **

**त्रय इत्यादौ यज्ञोऽध्ययनं दानमिति वर्णितः प्रथमः।**  
**स भवति गृहस्थ इह तप इति तु वनस्थो द्वितीय इह कथितः॥८९॥**

**आचार्यकुलनिवासी योऽसौ हि ब्रह्मचर्यमापन्नः।  
उपकुर्वाणो नैष्ठिक इति स द्विविधस्मृतीय इह भवति॥९०॥**

**एते हि पुण्यलोका इति तु परामर्शपूर्वकं तेषाम्।  
संकीर्त्यानात्यन्तिकफलतामत्यन्तफलतया हीयम्॥९१॥**

**प्रस्तूयते पुनर्ब्रह्मसंस्थता ब्रह्मसंस्थ इत्याद्यैः।  
नन्वाश्रमाः परामर्शेऽपि हि गम्यन्त एव तत्रैते॥९२॥**

**सत्यमथापि स्मृत्याचाराभ्यां तत्प्रसिद्धिरिह दृष्टा।  
न प्रत्यक्षश्रुत्या दृष्टा सा चेह तद्विरोधे तु॥९३॥**

**नाऽऽदरणीयैवानधिकृतविषया एव ते भविष्यन्ति।  
ननु गार्हस्थ्यमपीदं सहोर्ध्वरेतोभिरिह परासृष्टम्॥९४॥**

**सत्यमथापि गृहस्थ प्रत्येव विधीयतेऽग्निहोत्रादि।  
तेन श्रुतिप्रसिद्धं गार्हस्थ्यमिति प्रतीयते व्यक्तम्॥९५॥**

**इह च परामर्शोऽयं स्तुत्यर्थः स्यान्न चोदनार्थोऽपि।  
अपि च प्रत्यक्षश्रुतिरपवदति किलाऽऽश्रमान्तरं हीयम्॥९६॥**

**आचार्याय प्रियमित्याद्याऽपि तथैव वीरहेत्याद्या।  
ये चेमेऽरण्य इति श्रुतिरपि भवतीह देवयानपरा॥९७॥**

**नेहाऽऽश्रमान्तरस्य प्रदर्शनार्था यतश्च संदिग्धम्।  
तद्वद्याश्रमान्तरं त एवेत्यादौ तथैतमेवेति॥९८॥**

**न हि पारिव्राज्यविधिर्भवति न चायं हि लोकसंस्तावः।  
तदिदं तु पुनर्ब्रह्मत्यादौ वाक्ये प्रदर्शित हि ननु॥९९॥**

**पारिव्राज्यविधानं कथमिह दूषणमिद भवेदिति चेत्।  
सत्यमथापि त्वेतां जाबालश्रुतिमिहानपेक्ष्यैव॥१००॥**

**श्रुत्यन्तरावलम्बाद्विचार इह चालितो हि सूत्रकृता।**

**अनुष्ठेयं बादरायणः साम्यश्रुतेः॥१९॥**

**तदिदं पारिव्राज्यमवश्यमनुष्ठेयमेव भवतीह॥१०१॥**

**गार्हस्थ्यवदेवेति हि मन्यत इह बादरायणाचार्यः।  
अनधिकृतानुष्ठेयं तदाश्रमान्तरमितीह नाऽऽशङ्क्यम्॥१०२॥**

**श्रुतिसाम्यमेव दृष्टं गार्हस्थ्येनाऽऽश्रमान्तरस्य यतः।  
स्कन्धश्रुतौ यथैव श्रुत्यन्तरविहितमेव गार्हस्थ्यम्॥१०३॥**

**भवति परामृष्टं तद्वदेव खल्वाश्रमान्तरं तदिदम्।  
भवति यथैव निवीतप्राचीनावीतयोः परामर्शः॥१०४॥**

**शास्त्रान्तरावगतयोरुपवीतविधिप्रधानके वाक्ये।  
तस्मादिहाऽऽश्रमान्तरमपि गार्हस्थ्येन तुल्यमेव स्यात्॥१०५॥**

**किंच प्रव्राजिन इत्यस्य च वाक्यस्य दृश्यतेऽत्र पुनः।  
समभिव्याहारिः(रः) श्रुत्यनुवचनाद्यस्तथैव चेहापि॥१०६॥**

**ये चेमेऽरण्य इति श्रुतेर्हि पञ्चाग्निविद्यया भवति।  
तव एवेत्यादिषु किल संदिग्धं तदिति यच्च पूर्वोक्तम्॥१०७॥**

**तदिदमयुक्तं निश्चयकारणमत्रोपलभ्यते यस्मात्।  
धर्मस्कन्धास्त्रय इति यदिदं स्कन्धत्रयं प्रतिज्ञातम्॥१०८॥**

**यज्ञादयो हि धर्माः पृथगुत्पन्ना भवन्ति भूयांसः।  
हित्वाऽऽश्रमसंबन्धं त्रित्वेनान्तर्भवन्ति तत एते॥१०९॥**

**भवति गृहस्थाश्रम एवैको यज्ञादिलिङ्गकः स्कन्धः।  
विस्पष्टमेव चान्यो निर्दिष्टो ब्रह्मचारिशब्देन॥११०॥**

**तप इत्यत्रापि तपःप्रधान एवाऽऽश्रमो वनस्थोऽसौ।  
ये चेमेऽरण्य इति श्रुतिवाक्ये खल्वरण्यलिङ्गेन॥१११॥**

**सोऽयं तुरीय एव स्यान्न स्कन्धत्रयप्रविष्टोऽयम्।  
श्रद्धातपःपराणामेव यतो ह्याश्रमान्तरग्रहणम्॥११२॥**

**विधिर्वा धारणवत्॥२०॥**

**अनुवादकत्वपक्षं हित्वा स्कन्धश्रुतोर्विधित्वमिह।  
परिकल्प्यते हि तत्र च लाघवमेवेति दर्शयत्यधुना॥११३॥**

**विधिराश्रमान्तरस्य स्यान्न परामर्शमात्रमेवात्र।  
अविरक्तविषयकत्वाद्यावज्जीवश्रुतेर्न बाधकता॥११४॥**

**ननु यदि विधित्वमस्यास्तदैकवाक्यत्वमनुपपन्नं स्यात्।  
अत्रैकवाक्यता हि प्रतीयते ब्रह्मसंस्थतास्तुत्या॥११५॥**

**अल्पफलत्वेन त्रीन्निन्दित्वा ब्रह्मसंस्थता चेह।  
अमृतत्वफलतयैव स्तुता हि सा ब्रह्मसंस्थ इत्येव॥११६॥**

**इति चेत्सत्यमथापि त्यक्त्वा स्तुत्यैकवाक्यतामत्र।  
विधिरेवापूर्वत्वादभ्युपगन्तव्य इति तु युक्तमिह॥११७॥**

**विध्यन्तरस्य चानुपलम्बा (म्भा) दत्र च विधिप्रतीतेश्च।  
संभवति हि मुख्यार्थे स्तुतिलक्षणयाऽत्र गौणवादत्वम्॥११८॥**

**आश्रित्य योजना न हि युक्ता स्तुत्येकवाक्यभावेन।  
धारणवदिति निदर्शनमुपदिष्टं तत्किलैवमत्र स्यात्॥११९॥**

**इह च महापितृयज्ञे भवति प्रेताग्रिहोत्रमत्र हविः।  
प्रक्षिप्तं स्रुच्याहवनीयं प्रतिनीयते यदा तर्हि॥१२०॥**

**ह्रविषस्तस्याधस्तात्समिधं धृत्वा ह्यनुव्रजेत्स पुनः।  
इत्युक्त्वोपरि देवेभ्यो धारयतीति दर्शितं श्रुत्या॥१२१॥**

**अनयाऽधस्तादित्यादिकयाऽदोधारणस्य विहितस्य।  
स्तावकतयोपरिगृहीतस्य च तेनैकवाक्यतामाने॥१२२॥**

**सत्यपि दैवे चोपरिधारणविधिरिह यथा तथेहापि।  
तुल्यत्वाच्चापूर्वत्वस्योक्त शेषलक्षणेऽपीदम्॥१२३॥**

**यद्यपि केवलमत्राऽऽश्रमान्तरस्यास्ति किल परामर्शः।  
तदपि विधेयासंस्तवसामर्थ्याद्ब्रह्मसंस्थताऽवश्यम्॥१२४॥**

**या ब्रह्मसंस्थतोक्ता सा स्यादाश्रमचतुष्टये किंवा \।  
भवतीह यस्य कस्यचिदथ तु परिव्राजकस्य वेत्येतत्॥१२५॥**

**अत्र विवेक्तव्यं यदि भवेत्परिव्राजकः परामृष्टः।  
सर्वेषामविशेषेणैव गृहस्थादिवत्परामर्शात्॥१२६॥**

**यो ब्रह्मसंस्थ एकश्चतुर्षु किल कश्चिदाश्रमेषु स्यात्।  
यदि तु स न परामृष्टस्ततस्तु परिशिष्यमाण इह योऽसौ॥१२७॥**

**स खलु परिव्राडेव स्यादत्र ब्रह्मसंस्थ इति युक्तम्।  
तत्र तपःशब्देन हि भवेत्परिव्राजकः परामृष्टः॥१२८॥**

**इति केचित्तदयुक्तं सत्यां हि गतावनेन शब्देन।  
वानप्रस्थपरेण च कथं परिव्राजकोऽत्रगृह्येत॥१२९॥**

**इह च परामृष्टौ किल गृहमेधिर्ब्रह्मचारिणावेतौ।  
अत्र यथा साधारणविशेषणेन च विशेषितौ भवतः॥१३०॥**

**एतौ हि भिक्षुवैखानसावपि तथा विशेषितौ भवतः।  
वानप्रस्थानां खलु तपस्त्वसाधारणो भवेद्धर्मः॥१३१॥**

**कायक्लेशपुरःसरकर्मणि रूढो ह्ययं तपः शब्दः।  
भिक्षोस्तु धर्म इन्द्रियसंयमनादिर्न चेतरः कश्चित्॥१३२॥**

**यदि च तपः शब्देनेन्द्रियसंयमनादिरपि च गृह्येत।  
तर्हि चतुष्टूवेन सतां त्रिष्वन्तर्भावकथनमन्याय्यम्॥१३३॥**

**एकोऽमृतत्वभाक्स्यात्त्रय एते पुण्यलोकमाज इति।  
व्यपदेशोऽत्र तु दृष्टः स चाऽऽश्रमपृथक्त्व एवं संभवति॥१३४॥**

**तस्मादेते पूर्वे भवन्ति किल पुण्यलोकमात्रफलाः।  
परिशिष्यमाण एष परिव्राडमृतत्वभागिति न्याय्यम्॥१३५॥**

**ननु संभवन्हियोगात्सर्वत्र ब्रह्मसंस्थशब्दोऽयम्।  
अवतिष्ठते परिव्राजक एवं कथं यदा तु रूढिः स्यात्॥१३६॥**

**आश्रममात्रादमृतत्वप्राप्तेर्ज्ञानमफलमिति चेन्न।  
तत्रानन्यव्यापारतात्मिकां ब्रह्मसंस्थतामत्र॥१३७॥**

**न ब्रह्मसंस्थशब्दो ब्रवीति सा नाऽऽश्रमत्रयस्य स्यात्।  
स्वाश्रमविहितानामननुष्ठाने पातकं श्रुतं तस्य॥१३८॥**

**अननुष्ठाननिमित्तं तत्तु परिव्राजकस्य कथमपि च।  
न भवेद्यतश्च तस्मिन्दृष्टः खलु सर्वकर्मसंन्यासः॥१३९॥**

**धर्मः शमादिरस्योपोद्बलको ब्रह्मसंस्थतायाः स्यात्।  
यच्च शमाद्युपबृंहितमस्य पुनर्ब्रह्मनिष्ठतारूपम्॥१४०॥**

**तत्तस्याऽऽश्रमविहितं कर्मान्येषां यथैव यज्ञादि।  
यदि तद्व्यतिक्रमः स्यात्तदा भवेत्प्रत्यवाय एतस्य॥१४१॥**

**न्यास इति ब्रह्मेति श्रुतयस्ते ब्रह्मलोक इत्याद्याः।  
स्मृतयस्तद्बुद्धय इति कर्माभाव प्रदर्शयन्त्यस्य॥१४२॥**

**तस्मादाश्रममात्रान्न चेह तस्यामृतत्वसंप्राप्तिः।  
नापीह ज्ञानानर्थक्यापत्तिश्च दूषणं भवति॥१४३॥**

**तेनेतराश्रमाणामत्र समानेऽपि किल परामर्शे।  
लभ्यत एव हि पारिव्राज्यं यद्ब्रह्मसंस्थतारूपम्॥१४४॥**

**अनपेक्ष्य च जाबालश्रुतिमाचार्येण चालिता चर्चा।  
इह चाऽऽश्रमान्तरश्रुतिरस्यैव ब्रह्मचर्यमित्याद्या॥१४५॥**

**पारिव्राज्यं त्वनया श्र (क्र) मेण दर्शितमथाक्रमेणापि।  
अनधिकृतगोचरेयं श्रुतिरिति नैवेह युज्यते वक्तुम्॥१४६॥**

**अविशेषश्रवणात्परमनधिकृतानां पृथग्विधानाच्च।  
अथ पुनरित्यादिश्रुतिरनधिकृतानां तदेतदुपदिशति॥१४७॥**

**ब्रह्मज्ञानस्यास्य च परिपाकाङ्गं हि भवति तच्चैतत्।  
पारिव्राज्यं नानधिकृतविषयमिति श्रुतिः प्रदर्शयति॥१४८॥**

**सा चेयमथ परिव्राड्विवर्णवासा इति प्रसिद्धैव।  
तस्मादिहोर्ध्वरेतस इह सिद्धा एव तत्र विहितायाः॥१४९॥**

**विद्यायाः स्वातन्त्र्यं सिद्धं तेन च समञ्जसं सकलम्।**

**स्तुतिमात्रमुपादानादिति चेन्नापूर्वत्वात्॥२१॥**

**इह च स एष रसानां रसतम इत्यादिवाक्यमुपदिष्टम्॥१५०॥**

**छान्दोग्ये तत्र रसः पृथिवी तस्या रसस्त्विमा आपः।  
ताभ्यश्चौषधयोऽपि हि तथौषधिभ्योऽपि पुरुष एष रसः॥१५१॥**

**पुरुषस्य वाग्रसः स्यादृग्वाचः स्याद्वचश्च साम रसः।  
साम्नोऽष्टमोऽयमुद्गीथो हि रसानां च रसतमः परमः॥१५२॥**

**इति निर्दिष्टं हि तथैवान्यत्राप्येवमेव निर्दिष्टम्।  
इयमेवर्गग्निः सामायं वावेतिवेदवाक्येषु॥१५३॥**

**उद्गीथादेः स्तुत्यर्था एवैता भवन्ति कि श्रुतयः।  
आहोस्विच्छ्रुतय इमा उपासनाविधिपरा भवन्त्यत्र॥१५४॥**

**इति संदेहे सति ताः स्तुत्यर्था इति तु युक्तमिह यस्मात्।  
श्रूयन्ते ताः कर्माङ्गाण्युद्गीथादिकानि चाऽऽश्रित्य॥१५५॥**

**इयमेव जुहूरादित्यः कूर्मः स्वर्ग एवमाद्या हि।  
जुह्वादिस्तुत्यर्था यथा भवन्ति हि तथेति चेन्भैवम्॥१५६॥**

**श्रुतिवचसां नैतेषां स्तुतिमात्रमिह प्रयोजनं युक्तम्।  
उपलभ्यते किलापूर्वत्वाद्विध्यर्थतैव येनात्र॥१५७॥**

**विध्यर्थत्वे चापूर्वोऽर्थो विहितो भवेदसौ तत्र।  
स्तुत्यर्थत्वे तेषामानर्थक्यं तदत्र दुर्वारम्॥१५८॥**

**विधिसंनिधिपठितानां स्तुतिपरता दृश्यते न चान्येषाम्।  
विधिनेत्यस्मिन्सूत्रेऽप्ययमेवार्थः प्रदर्शितो नान्यः॥१५९॥**

**न व्यवहितपठितानामेषामिह वाक्यशेषता युक्ता।  
इयमेव जुहूरित्यादीनां विधिसंनिधौ समाम्नानात्॥१६०॥**

**स्तुत्यर्थता तेषां विधिशेषत्वमिति भवति वैषम्यम्।  
तस्मादेताः श्रुतयो विध्यर्था न स्तुतिप्रधानाः स्युः॥१६९॥**

**भावशब्दाच्च॥२२॥**

**सामोपासीतोद्गीथमुपासीताहमुक्थमस्मीति।  
विद्यादिति च श्रूयन्ते विस्पष्टा विधायकाः शब्दाः॥१६२॥**

**ते च स्तुतिपरतायां व्यहन्येरन्स्मृतिस्तथेयमपि।  
कुर्यात्क्रियेत कर्तव्यं च भवेत्स्यादितीह पञ्चविधम्॥१३३॥**

**एतच्च सर्ववेदेष्वपि नियतं लक्षणं विधेरिति हि।  
एवं स्मरन्तिहि लिङाद्यर्थं विधिमत्र मन्यमानास्ते॥१६४॥**

**इह तु श्रूयन्ते हि प्रतिप्रकरणं फलानि भिन्नानि।  
आपयिता वै कामानामिति कल्पन्त एवमादीनि॥१६५॥**

**तस्मादुद्गीथादिश्रुतय इहोपासनाविधानार्थाः।  
अङ्गाश्रितविद्या अप्येता दृष्टा इह स्वतन्त्रफलाः॥१६६॥**

**किमु वक्तव्यं स्वातन्त्र्यमिति परात्मप्रधानविद्यानाम्।  
परविद्यास्वातन्त्र्ये पर्यवसानात्समञ्जसं सकलम्॥१६७॥**

**पारिप्लवार्था इति चेन्न विशेषितत्वात्॥२३॥**

**पुत्रादिपरिवृताय हि राज्ञे विहिताश्वमेधयागे हि।  
पारिप्लवप्रयोगो नानाख्यानाभिधानरूपोऽसौ॥१६८॥**

**एवमिह याज्ञवल्क्यस्य द्वे भार्ये इति प्रसिद्धेषु।  
वेदान्तवाक्पदर्शितनानाख्यानेषु संशयोऽयं स्यात्॥१६९॥**

**पारिप्लवप्रयोगार्थानि किमेतानि किमर्थवैतानि।  
तत्तद्विद्याप्रतिपत्त्यर्थान्येवेति तत्र विहितत्वात्॥१७०॥**

**पारिप्लवप्रधाना एवेताः श्रुतय इति यदोच्येत।  
लुप्येत तर्हि वेदान्तानां विद्याप्रधानताऽत्र पुनः॥१७१॥**

**मन्त्रवदेव हि तेषां प्रयोगशेषत्वसंभवादिति चेत्।  
पारिप्लवमाचक्षीतेत्यत्र विशेषितानि तान्येव॥१७२॥**

**यान्याख्यानानि पुनर्मनुरित्यारभ्य दर्शितानि स्युः।  
आख्यानत्वेन यदा सर्वगृहीतिस्तदेदमफलं स्यात्॥१७३॥**

**मनुरित्यादिविशेषणमतो न पारिप्लवार्थतैतेषु।**

**तथा चैकवाक्यतोपबन्धात्॥२४॥**

**आख्यानानामेषां यदि च न पारिप्लवार्थता तर्हि॥१५४॥**

**तत्तद्विद्याप्रतिपादनोपयोगित्वमेकवाक्यत्वात्।  
दृश्यत एव हि संनिहिताभिर्विद्याभिरेकवाक्यत्वम्॥१७५॥**

**तेन च विधिशेषत्वं प्ररोचनाच्च प्रवृत्तिसौकर्यात्।  
इह मैत्रेयीब्राह्मणवाक्ये द्रष्टव्यवाक्यदर्शितया॥१७६॥**

**शुद्धात्मविद्यया तद्दृष्टं प्रातर्दनेऽपि वाक्ये हि।  
प्राणोऽस्मि प्रज्ञात्मेत्यनया संवर्गविद्ययाऽपि तथा॥१७७॥**

**जानश्रुतिरितिवाक्ये तदेकवाक्यत्वमवगतं भवति।  
प्राजापत्यमजं तूपरमिति विधिशेषता यथैतेषाम्॥१७८॥**

**भवति स आत्मन इत्याद्याख्यानानां तथैव चेहापि।  
तस्माद्वेदान्ताख्यानानां पारिप्लवार्थता नेह॥१७९॥**

**अत एव चाग्नीन्धनायनपेक्षा॥२५॥**

**अधिकरणत्रितयेन च विद्यास्वान्तकयमेवमभिधाय।  
प्रथमाधिकरणफलमुपसंह्रियते पुनरिद हि सूत्रकृता॥१८०॥**

**अत एवेत्यत आदिमसूत्रोक्त गृह्यते न चान्यदिह।  
तस्मादिह विद्यायाःस्वतश्च पुरुषार्थसाधनत्वेन॥१८९॥**

**अग्रीन्धनादिसाध्यान्याश्रमकर्माणि यानि चान्यानि।  
विद्यायाः फलसिद्धौ नापेक्ष्यन्ते हि तानि सर्वाणि॥१८२॥**

**सर्वापेक्षा च यज्ञादिश्रुतेरश्ववत्॥२६॥**

**चिन्त्यत एतदिदानीमत्र किमत्यन्तमेव विद्यायाः।  
अनपेक्षा विधिविहितेष्वाश्रमकर्मस्वथास्ति काचिदिति॥१८३॥**

**अग्नीन्धनादिकानि ह्याश्रमकर्माणि तानि फलसिद्धौ।  
नापेक्षते हि विद्येत्युक्तं पूर्वत्र तेन चात्यन्तम्॥१८४॥**

**अनपेक्षायां प्राप्तायामेतदिहाभिधीयते सूत्रे।  
यज्ञादीन्याश्रमकर्माणि हि सर्वाण्यपेक्षते सेति॥१८५॥**

**नन्विह विरुद्धमेतान्यपेक्षते न ह्यपेक्षते चेति।  
न विरुद्धमत्र किंचित्स्यादुत्पन्ना यदा भवेद्विद्या॥१८६॥**

**नापेक्षते तदेयं फलसिद्धिं प्रति तु साधनं किमपि।  
स्वोत्पत्तिं प्रति विद्या ह्यपेक्षते साधनान्तरं तदिदम्॥१८७॥**

**इममर्थमुपदिशति हि श्रुतिरेषा या तमेतमित्याद्या।  
ज्ञानेऽपि वेष्यमाणे किंवा पुनरत्र विविदिषायां वा॥१८८॥**

**तेषां विधीयते किल हेतुत्वं दुरितनिरसनद्वारा।  
पारम्पर्यजितायामत्र तृतीया श्रुतिर्भवेद्युक्ता॥१८९॥**

**काष्ठैः पचतीत्यादौ ज्वालाद्वारा यथा तथेहापि।  
उत्पत्तिहेतुतैषां प्रतीयते ह्यत्र विविदिषायोगात्॥१९०॥**

**अथ यद्यज्ञ \[ इति \] श्रुतिवाक्ये हि ब्रह्मचर्यरूपस्य।  
विद्याहेतोः समभिव्याहारो दृश्यते च यज्ञाद्येः॥१९९॥**

**विद्यासाधनभावो यज्ञादीनां हि सूच्यते तेन।  
सर्वे वेदा यत्पदमित्यादिश्रुतिवचोभिरप्येवम्॥। १९२॥**

**सूच्यत एव हि विद्यासाधनभावोऽत्र कर्मणामेषाम्।  
स्मृतिरपि च कषायेत्यादिका यथोक्तार्थमेव दर्शयति॥१९३॥**

**अश्ववदिति च निदर्शनमत्र यथाऽश्वो हि योग्यतावशतः।  
रथचर्यायां युक्तो न लाङ्गलाकर्षणेऽपि युज्येत॥१९४॥**

**एवमिहाऽऽश्रमकर्माण्यपि विद्यायाः फलस्य ससिद्धौ।  
नापेक्ष्यन्ते तस्या उत्पत्तौ पुनरिमान्यपेक्ष्यन्ते॥१९५॥**

**शमदमाद्युपेतः स्यात्तथाऽपि तु तद्विधेस्तदङ्गतया तेषामवश्यानुष्ठेयत्वात्॥२७॥**

**यज्ञादीनां विद्यासाधनभावोऽयमनुचितो यस्मात्।  
विधिरत्र नैव कश्चिद्दृश्यत इति यदि तु मन्यते कश्चित्॥१९६॥**

**यज्ञेन विविदिषन्तीत्येषा केवलमिहानुवादः स्यात्।  
सा किल विद्याभिष्टवपरा न यज्ञादिविधिपरा भवति॥१९७॥**

**विद्या सेयं हि महाभागा यज्ञादिसाधनैरेताम्।  
वाञ्छन्ति लब्धुमित्येवमथापि च शमाद्युपेतः स्यात्॥१९८॥**

**विद्यार्थिन हि पुरुषं तमेतमर्थं श्रुतिः प्रदर्शयति।  
एवंविच्छान्तो दान्त इति हि विद्येकसाधनत्वेन॥१९९॥**

**येन शमादीनामिह विधानमुपलभ्यते ततश्चैवम्।  
विहितानां चावश्यानुष्ठेयत्वान्न चैवमत्रापि॥२००॥**

**आत्मन्येवाऽऽत्मानं पश्यति भूत्वा शमाद्युपेत इति।  
स्याद्वर्तमाननिर्देश एव न विधिरिति पुनरिहाऽऽशङ्क्यम्॥२०१॥**

**तस्मादिति तु प्रकृतप्रशंसनात्तद्विधिर्भवदत्र।  
माध्यंदिनास्तु पश्येदिति विस्पष्टं त्वधीयते हि विधिम्॥२०२॥**

**यज्ञाद्यनपेक्षायामपि च शमादीन्यपेक्षितव्यानि।  
ननु नोपलभ्यते विधिरत्रेत्युक्तं हि विविदिषावाक्ये॥२०३॥**

**सत्यं संयोगस्या पूर्वत्वेन च विधित्वमिह युक्तम्।  
यदि पूर्व प्राप्तः स्याद्यज्ञादीनां हि विविदिषायोगः॥२०४॥**

**तर्ह्ययमनुवादः स्यात्पूर्वं क्वचिदप्यसौ न संप्राप्तः।  
पूषा प्रपिष्टमागोऽदन्तक इत्यादिकेषु वाक्येषु॥२०५॥**

**अश्रुतविधिकेष्वपि चापूर्वत्वेन तु विधिं हि परिकल्प्य।  
पौष्णं पेषणभेतत्प्रथमे तन्त्रेऽवधारितं विकृतौ॥२०६॥**

**भगवद्गीताद्यासु स्मृतिषु फलासङ्गवर्जितानि पुनः  
यज्ञादीनि मुमुक्षोरुक्तं हि ज्ञानसाधनानीति॥२०७॥**

**तस्माद्यज्ञादीन्यपि शमादिकान्यपि यथाश्रुत तानि।  
विद्योत्पत्तौ केवलमपेक्षितव्यानि साधनत्वेन॥२०८॥**

**तत्राप्येवंविदिति हि विद्यासंयोगतः शमादीनि।  
प्रत्यासन्नानि हि यज्ञादीनि त्वत्र विविदिषायोगात्॥२०९॥**

**बाह्यतराणि भवन्तीत्येवं तेषां परस्परं भेदः।**

**सर्वान्नानुमतिश्च प्राणात्यये तद्दर्शनात्॥२८॥**

**छन्दोगानांन ह वा एवंविदि किंचनेति वाक्यं हि॥२१०॥**

**दृष्टमिह प्राणानां संवादे वाजिनां तथैव किल।  
न ह वा अस्यानन्नं जग्धं न प्रतिगृहीतमित्यादि॥२१९॥**

**तत्र च निर्दिष्टं खल्वदनीयं सर्वमस्य भवतीति।  
तत्र च सर्वान्नानुज्ञानं यदिदं प्रदर्शितं श्रुत्या॥२१२॥**

**तत्किं शमादिवद्विद्याङ्गमवश्यं विधीयते किंवा \।  
स्तुत्यर्थं संकीर्त्यत इति संदेहेऽत्र विधिरिति प्राप्तम्॥२१३॥**

**एवं चेदुपदेशो भवति हि पुरुषप्रवर्तनाहेतुः।  
तत्प्राणविषयविद्यासांनिध्यादिह तदङ्गभावेन॥२१४॥**

**लब्धा भवति हि नैषा नियमनिवृत्तिरिति सति च नन्वेवम्।  
भक्ष्याभक्ष्यविभागव्याघाताच्छास्त्रमफलमिति चेन्न॥२१५॥**

**उपपद्यते स चायं सामान्यविशेषभावतो भावः।  
पशुहिंसाविधिना किल यथैव हिंसानिषेधबाधः स्यात्॥२१६॥**

**अपि वामदेव्यविद्याविषयेण न कांचनेत्यनेन यथा।  
गम्यागम्य विभागप्रदर्शनार्थं हि बाध्यते शास्त्रम्॥२१७॥**

**एवमिहापि च सर्वान्नाभ्यवहारार्थकेन वचनेन।  
भक्ष्याभक्ष्यविभागप्रदर्शकं शास्त्रमपि च बाध्येत॥२९८॥**

**एवं प्राप्ते ब्रूते नेदं सर्वान्नभक्षणं प्रकृते।  
विध्यर्हमिति यतो न हि विधायकः कश्चिदत्र शब्दोऽस्ति॥२१९॥**

**योऽसौ न वेत्यादिः स वर्तमानापदेश एव स्यात्।  
न ह्यात्रासत्यामपि विधिप्रतीतौ प्रवृत्तिलोभेन॥२२०॥**

**विधिरभ्युपगन्तव्य स्यात्किंच श्वादिजन्तुमर्यादम्।  
प्राणस्यान्नमिहोक्त्वा तदेतदाम्नायते हि न ह वेति॥२२९॥**

**नैतद्भोक्तुं शक्यं श्वाद्यन्नं मानुषेण देहेन।  
शक्यत एव ज्ञातुं प्राणान्नं सकलमेतदिति तस्मात्॥२२२॥**

**प्राणान्नज्ञानस्य प्रशंसनार्थोऽर्थवाद एवायम्।  
न भवति सर्वान्नानुज्ञानविधिरसावितीह दर्शयति॥२२३॥**

**सर्वान्नानुमतिः स्यात्प्राणात्यय एव न पुनरन्यत्र।  
दर्शयति श्रुतिरेषा तथैव चाक्रायणस्य परमर्षेः॥२२४॥**

**आपदि संप्राप्तायामभक्ष्य भक्षणविधिप्रवृत्तिमिह।  
मटचीहतेष्वितीयं छान्दोग्ये दृश्यते श्रुतिस्तत्र॥२२५॥**

**आपद्गतो हि चाक्रायणमुनिरिभ्यस्य नगरमागत्य।  
इभ्येन सामि खादितकुल्माषान्प्रार्थयंश्चखादासो॥२२६॥**

**प्रत्याचचक्ष एतद्ध्युच्छिष्टमिति हि तदीयमनुपानम्।  
कारणमिह (मा) न खादन्नाहमजीविष्यमिति हि तत्रोक्तम्॥२२७॥**

**अनुपानस्य प्रत्याख्याने कामो ह (म ) इति हि तत्कथितम्।  
स्वपरोच्छिष्टानपि पर्युषितानेतान्परेद्युरपि च पुनः॥२२८॥**

**न हि भक्षयांबभूवेत्युपदिष्टं गम्यते हि तेनैतत्।  
प्राणात्ययप्रसङ्गे सनद्धे प्राणधारणाय पुनः॥२२९॥**

**याच्चाभक्ष्यं तदपि च भक्षयितव्यं तथा न हि स्वास्थ्ये।  
विद्यावताऽपि कार्यं तदिति ह्यनुपाननिन्दया सिध्येत्॥२३०॥**

**तस्मान्न ह वेत्यादिर्भवेत्परमिहार्थवाद एवायम्।**

**अबाधाच्च॥२९॥**

**एवं सत्याहारे शुद्धे स्यात्सत्त्वशुद्धिरित्यर्थम्॥२३१॥  
भक्ष्याभक्ष्यविभागं प्रदर्शयच्छास्त्रमर्थवद्भवति।**

**अपि च स्मर्यते॥३०॥**

**अपि चाऽऽपदि सर्वान्नाभ्यवहारोऽपि प्रदर्शितो ह्यनया॥२३२॥**

**स्मृत्यैव जीवितात्ययमापन्नो योऽन्नमत्ति यत इति हि।  
अपि च सदैव हि मद्यं विप्रः खलु वर्जयेत्सुरापस्य॥२३३॥**

**विप्रस्योष्णामास्ये ह्यासिञ्चेयुः सुरां सुरापाश्च।  
क्रिमयो जायन्त इति ह्यस (न) न्नवर्जनमिह स्मरन्त्यास्ये॥२३४॥**

**शब्दश्चातोऽकामकारे॥३१॥**

**शब्दश्चकामकारनिवृत्तिफलः श्रूयते कठानां हि।  
अस्यां हि संहितायां तस्मान्न पिबेत्सुरां हि विप्र इति॥२३५॥**

**तस्मान्न ह वेत्याद्या भवन्ति केवलमिहार्थवादास्ते।**

**विहितत्वाच्चाऽऽश्रमकर्मापि॥३२॥**

**सर्वापेक्षेत्यत्र त्वाश्रमकर्माणि यानि विहितानि॥२३६॥**

**तानि च विद्यासाधनभूतानीत्यवधृतं हि पूर्वत्र।  
अमुमुक्षोः किं केवलमाश्रमनिष्ठस्य तानि कर्माणि॥२३७॥**

**अननुष्ठेपान्यथवाऽनुष्ठेयानीति चिन्त्यते सपदि।  
तत्र तमेतमितिश्रुतिवाक्ये यज्ञादिकर्मणामेपाम्॥२३८॥**

**विद्यैकसाधनतया विहितत्वात्तामनिच्छतो विद्याम्।  
नित्यान्यनुष्ठेयान्येव फलान्तरमपेक्षतस्तस्य॥२३९॥**

**अथ तस्यानुष्ठेयान्येतानि स्युर्यदा तदेतेषाम्।  
न हि विद्यासाधनता स्यान्नित्यानित्ययोगबाधेन॥२४०॥**

**एवं प्राप्ते पठति ह्याश्रममात्रैकसंस्थितस्यापि।  
अमुमुक्षोरेतानि हि कर्तव्यान्येव नित्यकर्माणि॥२४१॥**

**यावज्जीवमितिश्रुतिवाक्येंन यतश्चतानि विहितानि।  
ज्ञानार्थतयाऽनुष्ठानेनानित्यत्वमपि च नित्यत्वम्॥२४२॥**

**यावज्जीवश्रुत्येत्युभयविधाने न कश्चिदिह दोषः।  
ननु यदि नित्यत्वमिह स्यादाश्रमकर्मणां तदैतेषाम्॥२४३॥**

**कथमिह विद्यासाधनता तेषामित्यतः पठत्येतत्।**

**सहकारित्वेन च॥३३॥**

**विद्यासहकारीणि ह्याश्रमकर्माणि तत्र विहितत्वात्॥२४४॥**

**श्रुत्या तमेतमित्यनया सर्वेत्यादिकेन सूत्रेण।  
तदपि च सहकारित्वं यदिहाऽऽश्रमकर्मणां हि सूत्रोक्तम्॥२४५॥**

**विद्याफलविषयं तन्न हि प्रयाजादिवद्भवेद्यस्मात्।  
विधिलक्षणा न विद्या विद्याफलमपि न चेह तत्साध्यम्॥२४६॥**

**विधिलक्षण हि दर्शाद्येव स्वर्गादिसाधनार्थं हि।  
सहकारिसाधनान्तरमपेक्षते नैवमत्र विद्याऽपि॥२४७॥**

**अत एव चेतिसूत्रे तदेतदुपदिष्टमेव पूर्वत्र।  
उत्पत्तिहेतुतैव हि सहकारित्वं भवेदिहैतेषाम्॥२४८॥**

**इह च विरोधो न भवति नित्यानित्यात्मकेन योगेन।  
कर्मभेदे सत्यपि भवति हि संयोगभेद एकत्र॥२४९॥**

**नित्यः संयोगोऽयं यावज्जीवादिवाक्यनिर्दिष्टः।  
संयोगोऽयमनित्यस्तमेतमित्यादिवाक्यनिर्दिष्टः॥२५०॥**

**विद्या परमस्यैव हि फलं न नित्यस्य भवति कथमपि च।  
क्रत्वर्थत्वं नित्येनैव हि योगेन खादिरस्य यथा॥२५१॥**

**संयोगेनानित्येन पुनस्तस्य च पुमर्थता तद्वत्।**

**सर्वथाऽपि त एवोभयलिङ्गात्॥३४॥**

**आश्रमकर्मत्वमते विद्यासहकारितामते वाऽपि॥२५२॥**

**उभयत्रैव त एते स्युरग्निहोत्रादयो ह्यनुष्ठेयाः।  
वारयति कर्मभेदाशङ्कां सूत्रस्थ एवकारोऽसौ॥२५३॥**

**नित्याग्निहोत्रभिन्नं यथैव मासाग्निहोत्रमन्यत्र।  
नैवं प्रकृते यस्माच्छ्रुतिलिङ्गमिहोपलभ्यते तमिति॥२५४॥**

**यज्ञादीन्युत्पन्नान्येव नियुङ्केऽत्र विविदिषायां हि।  
एषामपूर्वरूपं न जुह्वतीतिवदिहोपपादयति॥२५५॥**

**स्मृतिलिङ्गमप्यनाश्रित इत्यादिकमेवमेव दर्शयति।  
यस्यैते चत्वारिंशदिति स्मृतिरपि किलेत्थमुपदिशति॥२५६॥**

**तस्मात्कर्मणि भेदावधारणं तदिदमत्र साध्वेव।**

**अनभिभवं च दर्शयति॥३५॥**

**विद्यासहकारित्वस्यैवोपोद्बलकमेतदिह लिङ्गम्॥२५७॥**

**श्रुतिरत्र दर्शयति खल्वनभिभवं ब्रह्मचर्ययुक्तस्य।  
रागादिभिरेतैर्हि क्लेशैरात्मा न नश्यतीत्येवम्॥२५८॥**

**तस्मादाश्रमकर्माण्यपि विद्यासाधनानि तान्येव।**

**अन्तरा चापि तु तद्दृष्टेः॥३६॥**

**विधुरादीनां संपद्रहितानां चाऽऽश्रमान्तरेण पुनः॥२५९॥**

**संबन्धविरहितानां तदन्तरालैकवर्तिनामेषाम्।  
विद्यायामधिकारः किमस्ति किं नास्ति चेति संदेहे॥२६०॥**

**नास्तीत्येतद्युक्तं यत इह विद्यैकसाधनत्वेन।  
विहितान्याश्रमकर्माण्येतानि तु तेषु नैव दृश्यन्ते॥२६१॥**

**एवं प्राप्ते बूते ते विद्यायामधिक्रियन्त इति।  
यस्माद्रैक्वादीनां विधुराणामपि च दृश्यते विद्या॥२६२॥**

**अपि च स्मर्यते॥३७॥**

**संवर्तप्रभृतीनामनग्निचर्यादिसंप्रवृत्तानाम्।  
स्मर्यत एव महायोगित्वमनाश्रमविधिप्रवृत्तानाम्॥२६३॥**

**नन्वत्रानाश्रमिणां विद्याङ्गं कर्म किं तदिति चेन्न।**

**विशेषानुग्रहश्च॥३८॥**

**तेषामप्यविरुद्धैधर्मविशेषैर्जपोपवासाद्यैः॥२६४॥**

**भवति हि विद्यानुग्रह इति खल्वेषा स्मृतिः प्रदर्शयति।  
जप्येनैव तु शुध्येद्ब्राह्मण इह नास्ति संशयः कश्चित्॥२६५॥**

**कुर्यादन्यन्नो वा मैत्रोऽसौ ब्राह्मणो न चान्य इति।  
जप्यादिनैव तेषामपि विद्यायामनुग्रहस्तस्मात्॥६६॥**

**जन्मान्तरकृतकर्मभिरपि विद्यायामनुग्रहो भवति।  
स्मृतिरियमनेकजन्मेत्याद्या दर्शयति चैतमेवार्थम्॥२६७॥**

**दृष्टार्थेयं विद्या प्रतिषेधाभावमात्रमालम्ब्य।  
जप्यादिसाधनेन श्रवणादौ पुरुषमधिकरोति किल॥२६८॥**

**तस्माद्विधुरादीनामधिकारे नेह बाधकं किमपि।**

**अतस्त्विवरज्ज्यायो लिङ्गाच्च॥३९॥**

**अत्रान्तरालवृत्तित्वादितरच्चाऽऽश्रमैकनिष्ठत्वम्॥२६९॥**

**ज्यायो विद्यासाधनमेतच्छ्रुत्यादिभिश्च संदृब्धम्।  
श्रुतिलिङ्गं च तदेतत्तेनैति ब्रह्मविदिति वाक्ये हि॥२७०॥**

**स्मृतिलिङ्गमपि च दृष्टं दिनमेकमनाश्रमी न तिष्ठेत।  
यदि चेदनाश्रमी सन्संवत्सरमधिवसेत्तदा चायम्॥२७९॥**

**कृच्छ्रं द्वादशरात्र चरेद्यथाशास्त्रमवहितात्मेति।**

**तद्श्रुतस्य तु नातद्भावो जैमिनेरपि नियमातद्रूपाभावेभ्यः॥४०॥**

**ये चोर्ध्वरेतसः खल्विहाऽऽश्रमा दर्शिता हि पूर्वत्र॥२७२॥**

**प्राप्तस्य तास्ततः किं प्रच्युतिरस्त्युत न वेति संदेहे।  
रागेण पूर्वकर्मानुष्ठानचिकीर्षया कदाचित्स्यात् \।\। २७३॥**

**प्रच्युतिरित्याशङ्का परिहर्तुं सूत्रमेतदिह पठति।  
योऽसाविहोर्ध्वरेतोभावस्तद्भूत एष इह भवति॥२७४॥**

**तस्यातद्भावेऽस्ति प्रच्युतिरेव हि ततो न सा युक्ता।  
नियमात्तद्रूपाभावेभ्यो हि किल प्रतीयते चैवम्॥२७५॥**

**नियम इहाऽऽचार्यकुलेऽवसादयन्निति ततो ह्यरण्यमियात्।  
स ततो हि न पुनरेयादित्युपनिषदिति ह दृश्यते किंच॥२७६॥**

**आचार्येणेत्यादिस्मृतिरपि नियमं तमेतमुपदिशति।  
अपि च प्रथमाश्रममिह समाप्य स गृही भवेत्ततश्च वनी॥२७७॥**

**इत्यारोहपराणि ह्युपलभ्यन्ते वचांसि नान्यानि।  
न ह्येवं शिष्टानामाचाराः क्वचिदपि प्रदृश्यन्ते॥२७८॥**

**यच्चेहपूर्वकर्मानुष्ठानचिकीर्षयेत्युपन्यस्तम्।  
श्रेयान्स्वधर्म इति हि स्मरणान्यायादयुक्तमेतत्स्यात्॥६७९॥**

**यो यं प्रति विहितः स्यात्स तस्य धर्मो भवत्परं न्याय्यः।  
कर्तुं युक्तः सोऽयं धर्मस्य हि चोदनाप्रमाणत्वात्॥२८०॥**

**न च रागादिवशेन प्रच्युतिरिह नियमशास्त्रतो बाधात्।  
जैमिनिसंप्रतिपत्तिः प्रदर्शिता पुनरिहात्र दार्ढ्याय॥२८९॥**

**न चाऽऽधिकारिकमपि पतनानुमानात्तदयोगात्॥४१॥**

**यदि नैष्ठिकः प्रमादादवकीर्णी स्यात्तदा हि किं तस्य।  
स्यादवकीर्णीत्युक्तं प्रायश्चित्तं न वेति संदेहे॥२८२॥**

**तत्र हि नेति तु युक्तं यदेतदधिकारलक्षणे कथितम्।  
प्रायश्चित्त्यवकीर्णी पशुरिति तदपि च न नैष्ठिकस्य स्यात्॥२८३॥**

**यस्मादारूढो न्ते (नै)ष्ठिकमित्येषा स्मृतिस्तु तस्य पुनः।  
पातकमसमाधेयं ब्रूतेऽतः सा प्रतिक्रियां च पुनः॥२८४॥**

**वारयति येन शुध्येत्स आत्महेत्येवमन्तवाक्येन।  
उपकुर्वाणस्य पुनः पतनस्मरणं न तादृशं क्वापि॥२८५॥**

**तस्मात्प्रायश्चित्तं तदेतदुपपद्यते हि तस्यैव।**

**उपपूर्वमपि त्वेके भावमशनवत्तदुक्तम्॥४२॥**

**आचार्य अत्रैके ह्युपपातकमेव तदिति मन्यन्ते॥२८६॥**

**यन्नैष्ठिकस्य गुरुदारादिभ्योऽन्यत्र तदवकीर्येत।  
तन्न महत्पातकमिह गुरुतल्पादिषु यतो न परिगणितम्॥२८७॥**

**उपकुर्वाणस्येव हि भवेदिदं तस्य नैष्ठिकस्यापि।  
प्रायश्चित्तं येन द्वयोरपि न दृश्यते विशेषोऽत्र॥२८८॥**

**अशनवदिति तु निदर्शनमत्र यथा ब्रह्मचारिणो दैवात्।  
मधुमांसाशनयोगे व्रतलोपः स्यात्पुनश्च संस्कारः॥२८९॥**

**तद्वदिहापि स्याद्ये प्रायश्चित्तं न चेह वाञ्छन्ति।  
तेषां तु नोपलभ्यत इह मूलं किमपि ये च वाञ्छन्ति॥२९०॥**

**तेषां तु पुनर्बह्मेत्युक्तं ह्यविशेषवचनमिह मूलम्।  
तस्मात्तस्यापि किल प्रायश्चित्तस्य भाव इह युक्तः २९९॥**

**प्रायश्चित्ताभावे तद्भावे च प्रसिद्धिसाम्येऽपि।  
श्रुतिमूलतयाऽऽदर्तुंयुक्ता भावप्रसिद्धिरेवात्र॥२९२॥**

**इह पूर्वतन्त्रसंमतिमाविष्कर्तुं तदुक्तमिति तत्र।  
यवमयचरुवाक्ये किल यवशब्दों दीर्घशूकधान्येऽपि॥२९३॥**

**देशविशेषे च तथा प्रसिद्ध इति कस्य चरुरिह न्याय्यः।  
इति संदेहे वृद्धप्रयोगसाम्याद्विकल्पतः प्राप्तौ॥२९४॥**

**सूत्रं समेति तत्र ग्राह्या शास्त्रप्रसिद्धिरिह यस्मात्।  
धर्मज्ञानं शास्त्रात्तद्यत्रान्या इति स्फुटं तस्मात्॥२९५॥**

**धान्यविशेषोऽत्र यवश्चरुरिह तेनैव कार्य इत्युक्तम्।  
प्रायाश्चत्ताभावस्मरणं स्याद्यत्नगोरवापेक्षम्॥२९६॥**

**तद्वञ्च भिक्षुवैखानसयोरपि तद्भवेद्व्यवस्थातः।  
वानप्रस्थो दीक्षाभेदे कृच्छ्रं चरेद्यथाशास्त्रम्॥२९७॥**

**द्वादशरात्रं स ततः प्रवर्धयेत्किल महान्तमपि कक्षम्।  
भिक्षुस्तु सोमवृद्धिविवर्जितमेतच्चरेद्यथाशास्त्रम्॥२९८॥**

**यश्चस्वशास्त्रविहितः संस्कारः सोऽपि तेन कर्तव्यः।**

**बहिस्तूभयथाऽपि स्मृतेराचाराच्च॥४३॥**

**यच्चोर्ध्वरेतसां हि प्रच्यवनं स्वाश्रमेभ्य इह तच्च॥२९९॥**

**यदि च महापातकमुपपातकमथवा भवेत्तथाऽप्येतत्।  
आरूढो नैष्ठिकमित्यादिस्मृतिनिन्दिता बहिष्कार्याः॥३००॥**

**शिष्टैर्न हि शिष्टानामाचरणं तैः सह क्वचिद्दृष्टम्।**

**स्वामिनः फलश्रुतेरित्यात्रेयः॥४४॥**

**चरितप्रायश्चित्तः संव्यवहार्य इति नियमशास्त्रस्य॥३०१॥**

**नैष्ठिकविषये निन्दातिशयस्मृत्या यथैव बाधः स्यात्।  
यस्त्विह यदङ्गकर्ता स च भवति तदाश्रितस्य कर्तेति॥३०२॥**

**उत्सर्गस्य हि कर्तुः फलश्रवणतो भवेत्तथा बाधः।  
इह पुनरुपासनानि हि यान्येवाङ्गाश्रितानि किं तानि॥३०३॥**

**ऋत्विक्कर्माण्यथवा यजमानस्यैव तानि कर्माणि।  
तत्र च यजमानस्यैवैतानीत्येतदेव युक्तं स्यात्॥३०४॥**

**यस्माद्वर्षति हास्मै वर्षयतीत्यादिकं फलश्रवणम्।  
यजमानगामि दृष्टं न्याय्यं साङ्गप्रयोग एतस्य॥३०५॥**

**अधिकृतभावादपि चैतस्याधिकृताधिकारभावाच्च।  
वर्षति हास्मै य उपास्त इति फलं कर्तृगामि दृष्टमिह॥३०६॥**

**नन्वृत्विजोऽपि दृष्टं तदात्मनेवेतिवाक्य इति चन्न।  
तस्य च वाचनिकत्वात्फलवत्सूपासनेषु कर्तृत्वम्॥३०७॥**

**स्वामिन एव स्यादित्यात्रेयो मन्यते किलाऽऽचार्यः।**

**आर्त्विज्यमित्यौडुलोभिस्तस्मै हि परिक्रीयते॥४५॥**

**न स्वामिकर्तृकाणि ह्युपासनानीह किंतु तानि स्युः॥३०८॥**

**ऋत्विक्कर्माणि परं स मन्यते ह्यौडुलोमिराचार्यः।**  
**साङ्गाय कर्मणे खल्वृत्विक्तस्मै यतः परिक्रियते॥३०९॥**

**एतानि तत्प्रयोगान्तः पातीन्यधिकृताधिकारत्वात्।**  
**गोदोहनादिनियमवदृत्विग्भिस्तान्युपासनानीह॥३१०॥**

**निर्वत्यैरंस्तदिदं विज्ञानस्य श्रुतिः प्रदर्शयति।**  
**उद्गातृकर्तृकत्वं तं ह बको दाल्भ्यएवमाद्या हि॥३११॥**

**कर्त्राश्रयमेव फलं श्रूयत इति यच्च दर्शितं पूर्वम्।  
तदपि च न परार्थत्वादृत्विज इह भवति न स्वतन्त्रत्वम्॥३१२॥**

**फलसंबन्धस्तस्य च वचनादन्यत्र नैव संघटते।**

**श्रुतेश्च॥४६॥**

**यां वै कांचन यज्ञे ऋत्विज आशिषमिति श्रुतिश्चापि॥३१३॥**

**यदिदमुपासनसाध्यं फलमिह यजमानगामि दर्शयति।  
कं ते कामम ( मा ) गायानीत्याद्येनैव वाक्यजातेन॥३१४॥**

**तस्माद्ङ्गोपास्तीनामृत्विक्कर्तृकत्वमिति सिद्धम्।**

**सहकार्यन्तरविधिः पक्षेण तृतीयं तद्वतो विध्यादिवत्॥४७॥**

**आत्मानमिह विदित्वा पूर्वतना ब्राह्मणा हि संन्यस्य॥३१५॥**

**भिक्षाचर्यंयस्माच्चरन्ति ते ब्राह्मणोऽधुना तस्मात्।  
पाण्डित्यं निर्विद्य च नियतं बाल्येन स खलु तिष्ठासेत्॥३९६॥**

**बाल्यं पाण्डित्यं चोभयमपि निर्विद्य सोऽथ मुनिरेव।  
मौनममौनं च तथा निर्विद्य ब्राह्मणोऽथ भवतीति॥३१७॥**

**बृहदारण्यकवाक्ये श्रुतमेवं तत्र भवति संदेहः।  
मौनं विधीयते किं न वेति न वेति युक्तमिह यस्मात्॥३१८॥**

**विध्यवसानं बाल्येनेत्यस्मिन्दृश्यते न चान्यत्र।  
अथ मुनिरित्यत्र पुनर्न दृश्यते काऽपि विधिविभक्तिरसौ॥३१९॥**

**तस्मादथमुनिरित्ययमनुवादो भवति न खलु विधिरेषः।  
मुनिपण्डितशब्दौ हि ज्ञानार्थावेव केवलं तेन॥३२०॥**

**पाण्डित्यं निर्विद्येत्यत एव च मौनमपि किल प्राप्तम्।  
किंचामौनं मौनं निर्विद्याथेत्यनन्तरं हीदम्॥३२९॥**

**ब्राह्मण इति निर्दिष्टं न ब्राह्मण्यं विधीयते तत्र।  
येन प्रागेवैतत्प्राप्तं तेन प्रशंसनार्थं स्यात्॥३२२॥**

**अथ मुनिरित्यप्येवं प्रशंसनार्थं समाननिर्देशात्  
एवं प्राप्ते सहकार्यन्तरविधिरिति तदुत्तरं ब्रूते॥३२३॥**

**विधिरेवाऽऽश्रयितिव्यो विद्या सहकारिणोऽस्य मौनस्य।  
तदिदमपूर्वत्वादिह बाल्यं पाण्डित्यमिव हि विध्यर्हम्॥३२४॥**

**पाण्डित्यमौनशब्दौ तुल्यार्थाविति न शङ्कनीयमिह।  
ज्ञानातिशयार्थोऽयं मननान्मुनिरिति यतोऽत्र मुनिशब्दः॥३२५॥**

**व्युत्पत्तिबलाच्च मुनीनामप्यहमिति किल प्रयोगाच्च।  
ननु परमाश्रमपर इह मुनिशब्दः श्रूयते हि गार्हस्थ्यम्॥३२६॥**

**आचार्यकुलं मौनं वानप्रस्थमिति वाक्य इति चेन्न।  
वाल्मीकिर्मुनिपुंगव इत्यादौतत्परत्वबाधेन॥३२७॥**

**इतराश्रमोसांनिध्यात्परिशेषादुत्तमाश्रमस्तत्र।  
परिगृह्यते स चायं प्रज्ञाप्राधान्यतो न सर्वत्र॥३२८॥**

**तस्माच्च बाल्यपाण्डित्यतस्तृतीयं हि मौनमिदमत्र।  
ज्ञानातिशयात्मकमिह विधीयते यत्तु बाल्य एव विधेः॥३२९॥**

**पर्यवसानमिति न सत्तदपूर्वत्वाद्विधीयते मौनम्।  
स्यान्मुनिरिति मौनस्य प्रकृते निर्वेदनीयताकथनात्॥३३०॥**

**बाल्यादेरिव तस्य च विधेयताश्रयणमुचितमेव स्यात्।  
तद्वत इति संन्यासिन एव हि विद्यावतो भवेद्ग्रहणम्॥३३९॥**

**अथ भिक्षाचर्यमिति ह्यधिकारो येन तत्फलो दृष्टः।  
ननु सति विद्यावत्त्वेप्राप्नोत्यतिशयमसौ किमेतेन॥३३२॥**

**स्यादन्नमौनविधिना पक्षेणेत्यत इदं समाम्नातम्।  
यस्मिन्पक्षे ज्ञानातिशयमसौ भेददर्शनातिशयात्॥३३३॥**

**न प्राप्नोति हि तस्मिन्पक्षे विधिरेष सफलतामेति।  
विध्यादिवद्यथैव च दर्शादिविधौहि तस्य सहकारि॥३३४॥**

**अग्न्यन्वाधानादिकमखिलमपि विधीयतेऽङ्गजातं हि।  
तेनाविधिप्रधाने वाक्येऽप्यस्मिन्विधीयते मौनम्॥३३५॥**

**इति बाल्यादिविशिष्टे सति कैवल्याश्रमे कुतो वेह।  
छान्दोग्ये गृहिणैव ह्युपसंहारः कृतस्ततो भाति॥३३६॥**

**तद्विषय एव तस्याऽऽदर इति तत एतदुत्तरं पठति।**

**कृत्स्नभावात्तु गृहिणोपसंहारः॥४८॥**

**अत्र तु विशेषणार्थो भवति तुशब्दो हि सूत्रमध्यस्थः॥३३७॥**

**एतस्य कृत्स्नभावो विशिष्यते येन भूरिकर्माणि।  
यज्ञादीनि हि तं प्रति कर्तव्यतयोपदर्शितानि तथा॥३३८॥**

**इतराश्रमकर्माण्यपि तस्य यथासंभवं भवन्त्येव।  
किंचाहिंसेन्द्रियसंयमनादीन्यपि च तस्य विद्यन्ते॥३३९॥**

**तस्मादुपसंहारश्छान्दोग्ये नो विरुध्यते गृहिणः।**

**मौनवदितरेषामप्युपदेशात्॥४९॥**

**मौनं गार्हस्थ्यमिति श्रुतिनिर्दिष्टौ यथाऽऽश्रमावेतौ॥३४०॥**

**एवं वनस्थगुरुकुलवासौ श्रुत्यैव दर्शितौ भवतः।  
तस्मादिहाऽऽश्रमाणां सर्वेषामपि समाननिर्देशात्॥३४९॥**

**प्रतिपत्तिरत्र तेषां समुच्चयेनाथवा विकल्पेन।  
इतरेषामिति सूत्रे बहुवचन यद्द्वयोः श्रुतं तच्च॥३४२॥**

**भवति किल वृत्तिभेदापेक्षमनुष्ठातृभेदसापेक्षम्।**

**अनाविष्कुर्वन्नन्वयात्॥५०॥**

**तस्माद्ब्राह्मण इति बृहदारण्ये श्रूयते हि यद्वाक्यम्॥३४३॥**

**तत्रानुष्ठेयतया बाल्यं यच्च प्रदर्शितं तत्किम्।  
बालस्य भाव इति वा किवा बालस्य कर्म बाल्य स्यात् \।\। ३४४॥**

**तद्धितलभ्यस्य वयोवस्थारूपस्य बालभावस्य।  
इच्छातोऽनुष्ठातुमशक्यत्वाद्बालकर्म बाल्यं स्यात्॥३४५॥**

**तद्बालचरितमुपपदमूत्रपूरीषत्वमन्यदथवा किम्।  
यटुम्भदर्पराहित्येनाऽऽन्तरभावशुद्धिरूपं स्यात्॥३४६॥**

**इति संदेहे तत्र च बाल्यमिदं बालचरितमिति युक्तम्।  
यत्कामचारवादाशनोपपदमूत्रकृत्यमित्यादि॥३४७॥**

**लोकप्रसिद्धमेतद्बाल्यं तद्ग्रहणमिह भवेद्युक्तम्।  
ननु कामचारताद्याश्रयणे पतितो भवेदसाविति चेत्॥३४८॥**

**नासौ दोषो विद्याबलेन सन्यासिनः कदाचिदपि।  
वचनप्रामाण्यात्पशुहिंसादिष्विव हि दोषपरिहारात्॥३४९॥**

**एवं प्राप्ते ब्रूते बाल्यं नैवेह बालचरितमिति।  
इह बाल्यशब्दतः खल्वविरुद्धार्थे प्रतीयमानेऽपि॥३५०॥**

**तस्मिंश्च लभ्यमाने गत्यन्तरसंभवेऽपि वचनस्य।  
आपातप्रतिपत्त्या विध्यन्तरभङ्गकल्पनाऽनुचिता॥३५९॥**

**यच्चप्रधानसहकारि स्यादङ्गं विधीयते तद्धि।  
संन्यासिनां प्रधानं श्रवणावृत्त्यादि परमनुष्ठेयम्॥३५२॥**

**अङ्गीक्रियमाणेऽस्मिन्सफलेऽपि च बालचेष्टिते तेषाम्।  
न श्रवणादेरभ्यासस्तस्माद्वाल्यमान्तरो भावः॥३५३॥**

**आश्रीयते प्ररूढेन्द्रियतादिकमिह तदेव बाल्यमिति।  
इह चानाविष्कुर्वन्निति सूत्रे सूत्रकृत्प्रदर्शयति॥३५४॥**

**अध्ययनधार्मिकत्वादिभिरपरिख्यापयन्स्वमात्मानम्।  
दम्भादिरहित एव हि यतिर्भवेदिति यथा ह्यसौ बालः॥३५५॥**

**नाऽऽत्मानमप्ररूढेन्द्रिय आविष्कर्तुमीहतेऽन्यत्र।  
एवमसौ विद्वानपि भवेद्यदैवं तदाऽस्य वाक्यस्य॥३५६॥**

**उपपद्यते प्रधानोपकारकाङ्गप्रदर्शनार्थत्वम्।  
उक्तं हि स्मृतिकारर्थंच हि सन्तं न चाप्यसन्तं यम्॥३५७॥**

**नाश्रुतमपि न बहुश्रुतमपि न सुवृत्त न चापि दुर्वृत्तम्।  
वेद न कश्चन विद्वान्स एषइह गूढधर्ममाश्रित्य॥३५८॥**

**तदिदमविज्ञातव्रतमन्धजडादिवदसौ चरेदिति हि।**

**ऐहिकमप्यप्रस्तुतप्रतिबन्धे तद्दर्शनात्॥५१॥**

**विद्यासाधनमेतत्सर्वापेक्षेति सूत्रमारभ्य॥३५९॥**

**उच्चावचमवधारितमत्र पुनस्तत्फलात्मिका विद्या।  
सिध्यन्ती किमिहैव हि जन्मनि सिध्यत्यमुत्र वा सिध्येत्॥३६०॥**

**इति चिन्त्यते हि तत्र त्विहैव सा सिध्यतीति युक्तं स्यात्।  
श्रवणादिपूर्विका या विद्या तामिह न कश्चिदपि पुरुषः॥३६१॥**

**सा जायताममुत्रेत्यभिसंधाय प्रवर्तते किंतु।  
अस्मिन्नेव हि जन्मनि तामभिसंधाय तु प्रवर्तेत॥३६२॥**

**श्रवणादिषु तत्साधनयज्ञादिष्वपि च सिद्धये तस्याः।  
तस्मादिहैकमेव हि विद्याजन्मेत्यतस्त्विद ब्रूते॥३६३॥**

**असति प्रतिबन्धे स्याद्विद्याजन्मैहिकं न चेतरथा।  
श्रवणादिसाधनस्य प्रतिबन्धो यदि भवेदनेन पुनः॥३६४॥**

**प्रारब्धकर्मणा संजातविपाकेन तत्र न हि सा स्यात्।  
यदि कर्मणा न तेन प्रतिबन्धः स्याद्भवेदिहैवैषा॥३६५॥**

**भवतीह देशकालनिमित्तोपनिपातवशत एतस्य।  
प्रारब्धस्योपस्थितविपाकता कर्मणो न चान्यस्मात्॥३६६॥**

**एकस्य कर्मणः किल विपाचकानि हि भवन्ति यान्यत्र।  
तान्येवान्यस्यापि हि विपाचकानीति नायमेकान्तः॥३६७॥**

**वस्माद्विरुद्धफलदान्यपि चानेकानि तानि कर्माणि।  
शास्त्रमपि कर्मणोऽस्य हि फलमिदमेवेति तु प्रदर्शयति॥३६८॥**

**न हि देशं कालं या निमित्तभेदमपि तस्य कीर्तयति।  
साधनवीर्यविशेषादेवाऽऽविर्भवति कस्यचिच्छक्तिः॥३६९॥**

**तत्प्रतिबन्धात्कस्यचिदतीन्द्रिया सा हि कुण्ठिता भवति।  
ननु विद्यायामस्यामविशेषेणाभिसधिरिह न भवेन्॥३७०॥**

**इह वाऽप्यमुत्र वा मे विद्या स्यादिति कथ तदिति चेन्न।  
अभिसंधिरयमकिंचित्करो हि तस्य च निरङ्कुशत्वेन॥३७१॥**

**श्रवणादिसाधनैरिह विद्या येयं जनिष्यमाणा स्यात्।  
सा विद्या पुनरत्र प्रतिबन्धक्षयमपेक्ष्य जायेत॥३७२॥**

**श्रवणायापीति श्रुतिरपि दुर्बोधत्वमात्मनो ब्रूते।  
मुनिरेष वामदेवः प्रतिबुबुधे ब्रह्मभावमिह गर्भे॥३७३॥**

**इति कथयन्ति श्रुतयस्तस्माज्जन्मान्तरीयसाधनतः।  
जन्मान्तरेऽपि विद्योत्पत्तिरियं भवति सप्रमाणैव॥३७४॥**

**न हि गर्भस्थस्यैहिकमपि विद्यासाधनं भवेत्किचित्।  
भगवद्गीतासु स्मृतिषु यथोक्तं प्रपञ्चितं बहुधा॥३७५॥**

**अप्राप्य योगसंसिद्धिमिति स खल्वर्जुनेन पृष्टः सन्।  
भगवान्स वासुदेवो न हि कल्याणकृदितीदमारभ्य॥३७६॥**

**तस्यैव पुण्यलोकप्राप्तिमतः सत्कुलप्रसूतिं च।  
अभिधाय तत्र तमिति प्रक्रम्यानेकजन्मसंसिद्धः॥३७७॥**

**याति ततोऽसौ परमां गतिमित्युक्तार्थमेव दर्शितवान्।  
तस्माद्विद्या येयं सा चेहामुत्र वाऽपि जायेत॥३७८॥**

**सेयं हि जायमाना प्रतिबन्धक्षयमपेक्ष्य जायेत।**

**एवं मुक्तिफलानियमस्तदवस्थावधृतेस्तदवस्थावधृतेः॥५२॥**

**इह च यथा हि मुमुक्षोर्विद्यासाधनकृतावलम्बस्य॥३७९॥**

**साधनवीर्यविशेषाद्विद्यारूपे फले हि पूर्वोक्ते।  
ऐहिकपारत्रिकफलभावकृतः किल भवेद्विशेषोऽयम्॥३८०॥**

**एवं मुक्तिफलेऽप्युत्कर्षनिकर्षपयुक्त इह कश्चित्।  
न विशेषप्रतिनियमो यस्मादेका हि मुक्त्यवस्थेयम्॥३८१॥**

**अवधार्यते किलेयं वेदान्तेष्वेवमेव सर्वेषु।  
एकात्मिका यतः सा ब्रह्मैव हि भवति मुक्त्यवस्थेयम्॥३८२॥**

**न ब्रह्मणो ह्यनेकाकारत्वं तस्य चैकलिङ्गत्वात्।  
अस्थूलमनण्वह्रस्वमिति तथैवैष नेति नेत्यात्मा॥३८३॥**

**नान्यत्पश्यति नान्यच्छृणोति नान्यदिति चैवमपराऽपि।  
ब्रह्मैवेदमिति श्रुतिरिदं सर्वमिति चैवमन्याऽपि॥३८४॥**

**एष महानजआत्माऽजरोऽमरोऽमृत इति श्रुतिश्चान्या।  
यत्र त्वस्येत्येताः प्रथयन्त्येतस्य निर्विशेषत्वम्॥३८५॥**

**किंच यदेतद्विद्यासाधनमत्र स्ववीर्यवैशेष्यात्।  
आसञ्जयेद्विशेषं कमपि च विद्यात्मके फले स्वीये॥३८६॥**

**न हि विद्याफलमुक्तौमुक्तिकलं खल्वसाध्यमिह यस्मात्।  
यद्ब्रह्म नित्यसिद्धं तदेव विद्यैकसमधिगम्यमिति॥३८७॥**

**असकृत्प्रपञ्चितं न हि परविद्यायां विशेष इह कश्चित्।  
स्यादुत्कर्षनिकर्षात्मको निकृष्टा हि न खलु सा विद्या॥३८८॥**

**या परमुत्कृष्टा स्यात्सा विद्या भवति सा च मुक्तिफला।  
तस्यां खलु विद्यायां चराचरोत्पत्तिलक्षणोऽतिशयः॥३८९॥**

**भवतु तथाऽपि न मुक्तावतिशय एवंविधो हि कश्चिदपि।  
विद्याभेदाभावान्न च विद्याफलमपीह भिन्नं स्यात्॥३९०॥**

**कर्मफले खलु भेदः स्यादेव हि कर्मणामनेकत्वात्।  
न तथा मुक्तिफलायां विद्यायामस्ति कश्चिदपि भेदः॥३९१॥**

**विद्यासु सगुणविषयासु च सति गुणयोगभेदतो भेदे।  
तत्र यथास्व फलभेदोऽसौ स्यात्कर्मणामिवायं हि॥३९२॥**

**उपदिशति श्रुतिरेवं यथा यथोपासते तथैवेति।  
इह निर्गुणविद्यायां गुणविरहान्नास्ति कश्चिदपि भेदः॥३९३॥**

**न हि गतिरधिकाऽस्तीति स्मृतिरप्यर्थं यथोक्तमुपदिशति।**

**तदवस्थावधृतेरितिपदस्य सूत्रेऽत्र योऽयमभ्यासः।  
अध्यायपरिसमाप्तिं विद्योतयति परं समञ्जसं सकलम्॥३९४॥**

**शारीरकमीमांसा मुनिना व्यासेन विरचिता सेयम्।  
चतुरध्यायी तस्यां तृतीयसंज्ञश्च योऽयमध्यायः॥३९५॥**

**तत्र चतुर्थे पादे सूत्रार्थो यश्च भाष्यकारोक्तः।  
आर्यावृत्तैरमलैः प्रकाशितो भवतु सोऽयमनवद्यः॥३९६॥**

**भाष्यार्थरत्नमाला वैयासिकसूत्रजालसंग्रथिता।  
भगवति करुणासिन्धौ समर्पिता जयतु जगति निरवद्या॥३९७॥**

**इति भाष्यार्थरत्नमालायां तृतीयाध्यायस्य चतुर्थः  
पादः समाप्तः॥४॥**

**\_\_\_\_\_\_\_\_\_\_\_**

**इति तृतीयाध्यायः समाप्तः॥३॥**

**\_\_\_\_\_\_\_\_\_\_\_\_**

**अथ चतुर्थाध्यायः॥  
तत्र चतुर्थाध्यायस्य प्रथमः पादः॥**

**पूर्वस्मिन्नध्याये साधनमखिलं निरूप्य तस्य फलम्।  
एतस्मिन्नध्याये निरूप्यते तेन हेतुफलभावः॥१॥**

**अध्याययोर्द्वयोरपि सगतिरत्र च फलप्रसङ्गेन।  
उत्क्रान्तिरर्चिरादिकमार्गश्च विचार्यते तथैवेह॥२॥**

**श्रुत्युपदिष्टं साधनमपि संन्यासादि चिन्तितं पूर्वम्।  
अर्थापत्त्यभिगम्यावृत्त्यादिकमत्र चिन्त्यतेऽध्याये॥३॥**

**आवृत्तिरसदुपदेशात्॥१॥**

**प्रायेण साधनाश्रयविचार एष प्रवर्तितः पूर्वम्।  
अस्मिन्पुनरध्याये फलाश्रयः सोऽयमागमिष्यति हि॥४॥**

**अन्यच्च चिन्तयिष्यति यच्चात्र पुनः प्रसङ्गतः प्राप्तम्।  
प्रथमं तु साधनाश्रयविचारशेषं तमेतमनुसरति॥५॥**

**द्रष्टव्यः श्रोतव्यो मन्तव्य इतीह वेदवाक्यानि।  
एवं तमेव धीरो विज्ञायेत्यादिकानि वाक्यानि॥६**

**भूयांसि श्रूयन्ते तत्रावतरत्ययं हि संदेहः।  
श्रुतिवचनैरेतैः किं सकृदात्मप्रत्ययोऽत्र कर्तव्यः॥७॥**

**उपदिश्यतेऽथवाऽसावावृत्त्यैव हि किमत्र कर्तव्यः।  
तत्र च सकृदेवासौ कर्तव्य इतीदमेव युक्ततमम्॥८॥**

**सकृदपि कृते हि शास्त्रं सफलार्थं स्याद्यथा प्रयाजादौ।  
श्रुतिवचनेष्वावृत्तिः क्वचिदपि न श्रूयते यतस्तस्मात्॥९॥**

**तस्यां क्रियमाणायां कृतो भवेदिह पर ह्यशास्त्रार्थः।  
नन्वत्रासकृदुपदेशा एव श्रुतिषु हि प्रतीयन्ते॥१०॥**

**श्रोतव्यो मन्तव्यस्तथा निदिध्यासितव्य इत्येवम्।  
सत्यं तथाऽपि यावच्छब्दमिहाऽऽवर्तयेत्सकृच्छ्रवणम्॥११॥**

**मननं सकृदेव निदिध्यासनमेवं न चातिरिक्तं स्यात्।  
सकृदुपदेशे वेदोपासीतेत्यादिके हि नाऽऽवृत्तिः॥१२॥**

**एव प्राप्ते बूते ह्यावृत्तिरवश्यमत्र कार्येति।  
दर्शनसाधनविषयोऽसकृदुपदेशोऽत्र दृश्यते यस्मात्॥१४॥**

**श्रोतव्यो मन्तव्यस्तथा निदिध्यासितव्य इत्येवम्।  
सोऽन्वेष्टव्य इति श्रुतिरप्यावृत्तिं हि सूचयत्यत्र॥१४॥**

**नन्विह यावच्छब्दं प्रत्ययमावर्तयेदितीहोक्तम्।  
मैवं दर्शनपर्यवसानानि श्रवणमननपूर्वाणि॥१५॥**

**स्युः साधनानि दृष्टार्थानि भवन्ति हि परं तदावृत्त्या।  
तण्डुलनिष्पत्यवसानान्यवघातादिसाधनानि यथा॥१६॥**

**अपि चोपासनमपि यद्यच्च निदिध्यासनं तदेतदपि।  
नियतावृत्तिगुणैव क्रिया भवेन्मानसी हि याऽन्तःस्था॥१७॥**

**लोके हि गुरुमुपास्ते राजानमुपास्त एवमादौ हि।  
स ह्येवमुच्यते यो गुर्वादींस्तस्परोऽनुवर्तेत॥१८॥**

**प्रोषितनाथा ध्यायति पतिमित्यादौ निरन्तरस्मरणा।  
या सोत्कण्ठा हि पतिं प्रत्येव साऽभिधीयते लोके॥१९॥**

**दृष्टश्चविद्युपास्त्योरव्यतिरेकेण च प्रयोगो हि।  
वेदान्तेष्विह विदिनोपक्रम्योपास्तिनोपसंहरति॥२०॥**

**यस्तद्वेदेत्यादौ विदिना चोपक्रमोऽयमुपलब्धः।  
या देवतामुपास्स इति ह्युपसंहृतिरूपास्तिना दृष्टा॥२१॥**

**एतच्च हंसवाक्यं यस्तद्वेदेति दर्शितं तत्र।  
यद्वेद स खलु रैक्को रेक्वादन्योऽपि यश्च तद्वेद॥२२॥**

**तत्प्राणतत्त्वविद्याफले हि सर्वमपि चान्तरेव स्यात्।  
एवं मया स रैक्वो ह्युत्कृष्टत्वेन कथित इति वचनम्॥२३॥**

**हंस प्रति हंसान्तरवचनं जानश्रुतिस्तदाकर्ण्य।  
गत्वा रैक्वंराजा प्रोवाचानु म इतीदमिह वाक्यम्॥२४॥**

**एतां हि रक्वविदितां हे भगवो मेऽनुशाधि हीत्येवम्।  
एवमुपक्रम्योपास्तिना हि विदिनोपसंहृतं तत्र॥२५॥**

**श्रुत्षन्तरे मनो बह्मेत्यादौ पुनरिहोपसंहारः।  
एवं वेदेति तथोपासीतेति ह्युपक्रमो दृष्टः॥२६॥**

**सगुणस्य निर्गुणस्य च साक्षात्कारे भवेदिहाऽऽवृत्तिः।  
सिद्धा श्रौती दृष्टार्था च तथा श्रवणमननयोरेवम्॥२७॥**

**सकृदुपदेशेष्वपि चेदावृत्तिः सेयमसकृदुपदेशे।  
इह च न सिध्येत्कस्मात्तस्मादावृत्तिरत्र युक्तैव॥२८॥**

**लिङ्गाच्च॥२॥**

**लिङ्गमपि दर्शयति तामावृत्तिं तदिदमत्र विज्ञानम्।  
उद्गीथविषयकं प्रस्तुत्याऽऽदित्योऽयमेष उद्गीथः॥२९॥**

**इत्येतदेकपुत्रत्वात्मकदोषेण खल्विहापोद्य \।  
रश्मींस्त्वं पर्यावर्तयेति कौषीतकिः स्वपुत्रमिदम्॥३०॥**

**विदधद्बहुपुत्रत्वाय च रश्मिबहुत्वविषयविज्ञानम्।  
सिद्धवदेवाऽऽवृत्तिं सर्वेषु प्रत्ययेषु दर्शयति॥३१॥**

**तत्सामान्यात्प्रत्ययसामान्ये सिध्यतीयमावृत्तिः।  
नन्वावृत्तिः साध्यफलेष्वेव प्रत्ययेषु युक्ता स्यात्॥३२॥**

**तत्साध्यं हि फलं किल तत्रैव स्यान्न चेह संभवति।  
यन्नित्यमुक्तरूपं \[ ब्रह्म परं ज्ञायते विशुद्धं हि॥३३॥**

**तत्सकृदुपदेशेन च यतो हि नित्यापरोक्षता तस्य।  
ननु च सकृ\]च्छ्रवणेन ब्रह्मात्मत्वप्रतीतिरिह न स्यात्॥३४॥**

**क्रियमाणायामप्यावृत्तौ दुर्वार एव दोषोऽयम्।  
ननु केवलं हि वाक्यं साक्षात्कारे न साधकं किंतु॥३५॥**

**तदिदं हि युक्त्यपेक्ष ब्रह्मात्मत्वापरोक्षजनकं स्यात्।  
इति चेत्तर्ह्यावृत्त्यानर्थक्यं किंच साऽपि युक्तिरिह॥३६॥**

**सकृदेव हि प्रयुक्ता स्वमर्थमनुभावयितुमलं भवति।  
अथ युक्त्या वाक्येन ज्ञान सामान्यविषयमेव स्यात्॥३७॥**

**न विशेषविषयकं तद्यथाऽस्ति हृदि में महच्च शूलमिति।  
वाक्याच्च गात्रकम्पनलिङ्गादपि शूलमात्र सद्भावम्॥३८॥**

**प्रतिपद्यते किलाऽन्यो न विशेषं कमपि चानुभवति यथा।  
शूले स तद्विशेषानुभवोऽविद्यानिवर्तको भवति॥३९॥**

**आवृत्तिरेतदर्थं स्यादिति चेदेवमपि च दोषः स्यात्।  
तावन्मात्रे क्रियमाणे विज्ञानोदयो यतो न भवेत्॥४०॥**

**योऽसौ सकृत्प्रयुक्ताभ्यामेताभ्यां हि शास्त्रयुक्तिभ्याम्।  
नैवावगम्यतेऽसौ शतकृत्वोऽपि प्रयुज्यमानाभ्याम्॥४१॥**

**न हि शक्यतेऽवगन्तुं तस्माद्यद्यत्र शास्त्रयुक्तिभ्याम्।  
प्रतिपाद्यते विशेषो यदि वा सामान्यमुभयथाऽपि पुनः॥४२॥**

**एते सकृत्प्रयुक्ते स्वफलं कुरुतो न किचिदावृत्त्या।  
एते हि शास्त्रयुक्ती सकृत्प्रयुक्ते हि कस्यचित्पुंसः॥४३॥**

**नोत्पादयतोऽनुभवं कदाऽपि चेति तु न शक्यते वक्तुम्।  
येन विचित्रप्रज्ञाः प्रतिपत्तारो भवन्ति लोकेऽस्मिन्॥४४॥**

**अपि चानेकाशयुते सामान्यविशेषवति पदार्थे हि।  
अवधानेनैकेनैकमंशमन्येन चान्यमंशमपि॥४५॥**

**अवधारयति हि लोके यथैव दीर्घप्रपाठकग्रहणे।  
तत्राभ्यासः सफलः स्यान्नैषं निर्विशेषचिन्मात्रे॥४६॥**

**ब्रह्मण्यनुभूत्युदये तस्मादावृत्तिरनुचितैवात्र।  
इति चेदावृत्त्यानर्थक्यं तं प्रति भवेद्य ईदृक्स्यात्॥४७॥**

**सकृदुक्तमेव तत्त्वमसीति ब्रह्मानुभवितुमिह शक्तः।  
यस्तु न शक्नोति पुनस्तं प्रति युक्तैव हीयमावृत्तिः॥४८॥**

**तत्र च्छान्दोग्ये तत्त्वमसीति श्वेतकेतुमुपदिश्य।  
स हि भूय एव मा भगवानिति परिचोद्यमान एव पुनः॥४९॥**

**उद्दालको हि तत्तच्छङ्कायाः कारणं निराकृत्य।  
नवकृत्वस्तत्त्वमसीत्येवं हि श्वेतकेतुमाचख्यौ॥५०॥**

**ननु सकृदुक्तं तत्वमसीति न शक्नोति तदनुभावयितुम्।  
यदि तर्हि नैव शक्ष्यति तदेव चाऽऽवर्त्यमानमपि वाक्यम्॥५१॥**

**इति चेन्नासौ दोषो दृष्टे न ह्यनुपपन्नमिह किंचित्।  
दृश्यत एव सकृच्छ्रुतवाक्यान्मन्दप्रतीतमर्थं हि॥५२॥**

**आवर्तयंस्तमेव हि सम्यक्प्रतिपद्यमान इह लोके।  
अपि च यदेतत्तत्त्वमसीति तदेतत्त्वमर्थरूपस्य॥५३॥**

**तत्पदार्थभावं ब्रूते किल तत्पदेन च प्रकृतम्।  
सद्ब्रह्मेक्षितृ जगतः कारणमभिधीयते हि तच्च पुनः॥५४॥**

**सत्यं ज्ञानमनन्तं ब्रह्मेत्यादिश्रुतिप्रसिद्धं हि।  
तत्राजादिपदैर्जन्मादिविकारा निवर्तिता एवम्॥५५॥**

**अस्थूलादिपदैर्हि स्थौल्याद्या अपि निवर्तिता एवम्।  
विज्ञानादिपदैरपि चैतन्याद्यात्मकत्वमस्योक्तम्॥५६॥**

**व्यावृत्तसर्वसंसारधर्मकोऽनुभवरूप इह योऽयम्।  
सोऽयं हि तत्पदार्थो वेदान्ताभिज्ञसुप्रसिद्धो हि॥५७॥**

**एवं त्वमर्थ एष श्रोतुर्देहप्रदेशमारभ्य।  
प्रत्युक्तया च चेतनरूपतया चावधारितो भवति॥५८॥**

**प्रतिबद्धावेतौ द्वावेषामज्ञानसंशयाद्यैः सः।  
तेषां तत्त्वमसीति प्रमां जनयितुं सकृन्न शक्नोति॥५९॥**

**येन पदार्थज्ञानायत्तं वाक्यार्थगोचरं ज्ञानम्।  
तेन पदार्थविवेकायैव च तान्प्रत्यवश्यमेष्टव्यः॥६०॥**

**सोऽयं हि शास्त्रयुक्त्यभ्यासो यद्यपि निरंश एवाऽऽत्मा।  
सत्यं तथाऽपि तस्मिन्देहेन्द्रियविषयवेदनारूपम्॥६१॥**

**अध्यारोपितमेतद्बह्वंशत्वं हि तत्र चैकेन।  
अवधानेनैकांशं तथाऽपरेणापरं त्वपोहति हि॥६२॥**

**इति तु क्रममित्येषा प्रतिपत्तिः परमसाधनं ह्यस्याः।  
स्यादात्मप्रतिपत्तेरित्यावृत्तिर्हि तत्र सफलैव॥६३॥**

**येषां निपुणमतीनां न प्रतिबन्धोऽस्ति संशयाज्ञानैः।  
ते शक्नुवन्ति सकृदुक्तमपि च वाक्यार्थमेतमनुभवितुम्॥६४॥**

**स्यादेवाऽऽनर्थक्यं तान्प्रति तत्र च न चेयमुपदिष्टा।  
सकृदुत्पन्नात्मप्रतिपत्तिरविद्यां निवर्तयेत्तेषाम्॥६५॥**

**ननु यदि कस्यचिदेवं प्रतिपत्तिस्तार्हियुक्तमिदमखिलम्।  
दृष्ट्वा दुःखित्वादिप्रतिपत्तिर्बलवती हि सर्वस्य॥६६॥**

**प्रतिपद्येत कथं वा दुःखित्वादेरभावमिति चेन्न।  
दुःखित्वाद्यभिमानो योऽसौ देहाभिमानवन्मिथ्या॥६७॥**

**प्रत्यक्षमेव तदिदं देहे केनापि पीड्यमाने हि।  
अहमेव पीडितोऽस्मीत्येवं मिथ्याभिमान इह दृष्टः॥६८॥**

**बाह्येष्वपि पुत्रादिष्वेवं संतप्यमानगात्रेषु।  
संतप्तोऽस्म्यहमेवेत्यध्यारोपोऽयमिह यथा दृष्टः॥६९॥**

**स्वात्मनि दुःखित्वाद्यभिमानो मिथ्याप्रतीतिरेव तथा।  
बहिरुपलभ्यत एतच्चैतन्याद्दुःखितादि नैवान्तः॥७०॥**

**दुःखित्वादेर्यस्मादनुवृत्तिर्दृश्यते न सौषुप्ते।  
चैतन्यस्य सुषुप्तावप्यनुवृत्ति समामनन्तीह॥७१॥**

**बृहदारण्यकवाक्ये पश्यन्वैतन्न पश्यतीत्यादौ।  
तस्माच्च सकलदुःखविवर्जितचेतन्यरूप एवाहम्॥७२॥**

**इत्ययमात्मानुभवो भवेन्न चाऽऽत्मानमेवमनुभवतः।  
अवशिष्यते हि किमपि च कृत्यमितीयं श्रुतिः प्रदर्शयति॥७३॥**

**किं प्रजयेत्याद्या सा विदुषः कर्तव्यविरहमुपदिशति।  
यस्मात्त्वरतिरिति स्मृतिरपि कृत्याभावमस्य दर्शयति॥७४॥**

**यस्य त्वात्मानुभवो नैव जायेत झटिति तं प्रति हि।  
उक्तानुभवायाऽऽवृत्त्यभ्युपगम एष भवति सफलोऽत्र॥७५॥**

**वाक्यार्थात्प्रच्याव्य च नैवाऽऽवृत्तौ प्रवर्तयेदेनम्।  
नैवोद्वहन्ति कन्या परमाता ( र्था ) देव केवलं वृद्धाः॥७६॥**

**यः पुनरत्र नियुक्तः कर्तार मन्यते स्वमात्मानम्।  
तस्य ब्रह्मप्रत्ययविपरीतप्रत्ययो भवेन्नियतः॥७७॥**

**यो वाक्यार्थमतत्प्रतिभावान्मतिमान्द्यतो जिहासेत्तु।  
तस्यैतस्मिन्नर्थे यथैव मनसो भवेत्स्थिरीकारः॥७८॥**

**आवृत्त्यादौ वाचोयुक्त्या तमिमं प्रवर्तयेत्तस्मात्।  
आवृत्तिर्युक्तैव हि परविषये प्रत्ययेऽपि तदुपाये॥७१॥**

**आत्मेति तूपगच्छन्ति ग्राहयन्ति च॥३॥**

**यः शास्त्रोक्तविशेषण इह परमात्मा निरूपितः स हि किम्।  
अहमित्येव ग्राह्यः किंवा ग्राह्यो मदन्य एथेति॥८०॥**

**संप्रति विचार्यते नन्वत्र कथं संशयोऽयमवतरति।  
अयमात्मा ब्रह्मेति श्रुतिवाक्येरैक्यमेतयोरिति हि॥८१॥**

**निर्णीतमेव पूर्वं शब्दादेवेति सूत्र इति चेन्न।  
मुख्योऽयमात्मशब्दो भवति किल प्रत्यगात्मपरतायाम्॥८२॥**

**जीवेशयोरभेदे तत्परता स्यान्न चैतयोर्भेदे।  
उपलभ्यते हि भेदः श्रुत्या प्रत्यक्षतस्तयोरत्र॥८३॥**

**तस्माद्यमात्मेति श्रुतेर्हि गौणार्थता परं युक्ता।  
अत इह शङ्का युक्ता तत्र च युक्तः स एष पक्षः स्यात्॥८४॥**

**मत्स्वामीति ग्राह्यः परमात्मा नाहमिति यतश्चासौ।  
अपहतपाप्मा भवति हि विपरीतगुणो यतश्च शारीरः॥८५॥**

**यदि चेशः संसारी निरीशता तत्र भवति दुर्वास।  
शास्त्रानर्थक्यमपि स्यात्संसार्येव यदि च परमात्मा॥८६॥**

**तर्ह्यधिकारिविलोपादनर्थकं शास्त्रमुभयथैव स्यात्।  
तस्मादिह भेदस्य प्रत्यक्षादिप्रमाणसिद्धत्वात्॥८७॥**

**प्रतिमादिष्विव विष्ण्वादीनां तादात्म्यभावनेय स्यात्।  
संसारिणः परात्मा कदाचिदपि नेह भवति मुख्यात्मा॥८८॥**

**एवं प्राप्ते बूते ह्यात्मेति ग्राह्य इह परात्मेति।  
यस्मादिह जाबालाः परमात्मप्रकरणे तमात्मानम्॥८१॥**

**त्वं वा अहमस्मीति ह्युपगच्छन्त्येनमात्मभावेन।  
अन्ये तथैव चाहं ब्रह्मास्मीत्यादिना पठन्त्यत्र॥९०॥**

**इत्यात्मत्वापगमात्पश्यन्ति ग्राहयन्ति चाप्येनम्।  
आत्मत्वेनैव परात्मान वेदान्तवाक्यजालानि॥९१॥**

**एष त आत्मा सर्वान्तर इत्यादीनि चैवमन्यानि।  
एष त आत्माऽन्तर्याम्यमृत इति तथेदमपि स आत्मेति॥९२॥**

**तत्त्वमसीत्यादीनि च वाक्यानि ग्राहयन्ति चाऽऽत्मतया।  
प्रतिमान्यायेनेदं प्रतीकदर्शनमितीह यच्चोक्तम्॥९३॥**

**तच्च न वाक्यस्यास्य च वैरूप्याद्गौणताप्रसङ्गाच्च।  
यत्र प्रतीकदृष्टिः सकृदेव हि तत्र वचनमेतत्स्यात्॥९४॥**

**तच्च मनो ब्रह्माऽऽदित्यो ब्रह्मेत्यादि दृश्यते वाक्यम्।  
त्वं वा अहमस्मीति त्वमस्यहमितीह दृश्यते चैतत्॥९५॥**

**तस्मादिह प्रतीकश्रुतिवैरूप्यादभेद एव स्यात्।  
किंचेह भेददृष्टयपवादपराः श्रुतय एव दृश्यन्ते॥९६॥**

**अथ योऽन्या\[मुपास्ते\] ह्यन्योऽसावन्य इति तथैवेयम्।  
मृत्योः स मृत्युमानोतीत्याद्या भेदमपवदन्त्येताः॥९७॥**

**नान्योन्यात्मत्वं स्याद्विरुद्धगुणयोरितीह यच्चोक्तम्।  
नासौ दोषो मिथ्याज्ञाननिमित्ता विरुद्धगुणतेयम्॥९८॥**

**यच्चोक्तमीश्वराभावः स्यादिति दूषणं न चैतत्स्यात्।  
शास्त्रप्रामाण्यादप्यनभ्युपगमाच्च नेह तद्भवति॥९९॥**

**प्रतिपाद्यते न संसार्यात्मत्वं किल परात्मनः किंतु।  
संसारिणो हि संसारित्वापोहेन चेश्वरात्मत्वम्॥१००॥**

**एतावदेव नान्यत्स्यादत्र प्रतिपिपादयिषितं हि।  
एवं सत्यद्वैतेश्वरस्य चापहतपाप्मतादिगुणः॥१०१॥**

**सिध्येच्छारीरस्य तु विपरीतगुणत्वमत्र मिथ्येति।  
उभयं व्यवस्थितं स्याद्यदपि हाधिकार्यभाव इत्युक्तम्॥१०२॥**

**प्रत्यक्षादिविरोधश्चेति च तदपीह परिहृतं भवति।  
प्रागात्मतत्त्वबोधात्संसारित्वं भवेदिहैतस्य॥१०३॥**

**प्रत्यक्षादिव्यवहारोऽपि च संसारविषय एव स्यात्।  
दर्शयति प्रत्यक्षाद्यभावमस्य प्रबोधसमये हि॥१०४॥**

**यत्र त्वस्येत्याद्या श्रुतिरेषा ननु यदा प्रबोधे हि।  
प्रत्यक्षाभावश्चेच्छ्रुतेरभावोऽपि न कुत इति चेन्न॥१०५॥**

**इष्टत्वादत्र पिता पितेत्युपक्रम्य दर्शितश्रुत्या।  
वेदा अवेदा इत्यादिना श्रुतेरप्यभाव इह यस्मात्॥१०६॥**

**कस्यायमप्रबोधो य एष संसारमूलमिति चेन्न।  
यस्त्वं पृच्छसि तस्यैवेति वदामः पुनर्यदा त्वेवम्॥१०७॥**

**अहमीश्वर एवोक्तः श्रुत्या स्यात्कथमिहाप्रबोध इति।  
यद्येवं प्रतिबुद्धस्त्वमपि न कस्यचिदिहाप्रबोधः स्यात्॥१०८॥**

**यदपि ह्यविद्यया खल्वात्मन एतस्य सद्वितीयत्वात्।  
अद्वैतानुपपत्तिर्दोष इतीह प्रजल्पितं कैश्चित्॥१०९॥**

**तदपि च सर्वस्यानिर्वचनीयत्वेन परिहृतं भवति।  
तस्मात्परमात्मन्यात्मेत्येव मनो दधीत नेतरथा॥११०॥**

**प्रत्यक्षाद्यैर्यद्यपि विरोधावधृतिर्यतः समाधौहि।  
स्यात्केवलाऽन्तरङ्गा तस्मात्तत्संगतिर्भवेदन्न॥१११॥**

**न प्रतीके न हि सः॥४॥**

**इह च मनो ब्रह्मेत्याकाशो ब्रह्मेति चैवमादीनि।  
आदित्यो ब्रह्मेति च नाम ब्रह्मेति चैवमादीनि॥११२॥**

**अध्यात्मं त्वधिदैवं प्रतीकविषयाण्युपासनानीह।  
श्रूयन्ते तत्रायं संदेहः स्यादुपासनेष्वेषु॥११३॥**

**कर्तव्यः किमिहाऽऽत्मग्रहो न वेतीह भवति युक्तोऽयम्।  
तेष्वात्मग्रह एव ब्रह्म परं श्रुतिषु चाऽऽत्मभावेन॥११४॥**

**येन प्रसिद्धमेव हि किंच मनःप्रभृतयः प्रतीकाश्च।  
ब्रह्मविकारास्तेन ब्रह्मत्वे चाऽऽत्मताऽपि तेषां स्यात्॥११५॥**

**एवं प्राप्ते बूते प्रतीकवर्गे न चाऽऽत्ममतिरिति हि।  
व्यत्यस्याऽऽत्मत्वेनाऽऽकलयेत्स उपासको न चेमानि॥११६॥**

**ब्रह्मविकारत्वेन ब्रह्मत्वादात्मतेति यच्चोक्तम्।  
तदिदमयुक्तं यस्मात्प्रतीकविलयप्रसङ्ग इह भवति॥११७॥**

**यद्ब्रह्मणा स्वरूपैक्यमिह विकारस्य न खलु तद्युक्तम्।  
यदि तद्बाधेनैक्यं प्रतीकबाधादुपास्तिविधिबाधः॥११८॥**

**स्यादेवं चेत्तस्य च कुतः प्रतीकत्वमात्ममतिरपि वा।  
कर्तव्यादेरनिराकरणेनोपासनाविधिर्भवति॥११९॥**

**तद्बाधेन ब्रह्मण आत्मत्व दर्शितं हि पूर्वत्र।  
अत्र किल बाधमूलब्रह्मैक्यज्ञानमेतदालम्ब्य॥१२०॥**

**एतेषु च प्रतीकेष्वग्रहोपास्तिकल्पनाऽनुचिता।  
यस्मादुपासकोऽयं समः प्रतीकैर्न तत्र चाऽऽत्ममतिः॥१२१॥**

**न हि रुचकस्वस्तिकयोरितरेतररूपता कदाऽपि स्यात्।  
तस्मादिह प्रतीकेष्वात्ममतिं न स कदाचिदपि कुर्यात्॥१२२॥**

**ब्रह्मदृष्टिरुत्कर्षात्॥५॥**

**तेष्वेवोदाहरणेष्वयमपरः संशयो भवत्येवम्।  
ब्रह्मण्यध्यसितव्याः किमिहाऽऽदित्यादिदृष्टयः किंवा॥१२३॥**

**आदित्यादिष्वेवाध्यासितव्या ब्रह्मदृष्टिरियमिति हि।  
आदित्यो ब्रह्म मनो ब्रह्मेत्यादौ हि दृश्यते चैतत्॥१२४॥**

**सामानाधिकरण्यं ह्यादित्यब्रह्मशब्दयोस्तत्र।  
तदिदं सामानाधिकरण्यं नैवाऽऽञ्जसं भवेदनयोः॥१२५॥**

**ब्रह्मादित्यादिपदानामर्थान्तरपरत्वमिह यस्मात्।  
गौरश्व इति न सामानाधिकरण्यं कदाचिदपि भवति॥१२६॥**

**ब्रह्मादित्यादिषु ननु दृष्टो हि प्रकृतिविकृतिभावोऽयम्।  
तेन च सामानाधिकरण्यं स्यान्मृच्छराववत्तेषाम्॥१२७॥**

**इति चेद्विकारविलये प्रकृतिसमानाधिकरणता युक्ता।  
स्यादिह ततः प्रतीकाभावः परमात्पवाक्यमेतत्स्यात्॥१२८॥**

**एवं चेदत्र पुनर्बाध्येतोपासनाधिकारोऽयम्।  
व्यर्थमिह परिमितविकारोपादानं यदेदृशं यस्मात्॥१२९॥**

**बटुरयमिह वैश्वानर इत्यादिषु किल यथैव चान्यत्र।  
संभावितेऽन्यदृष्ट्यध्यासे क्वाध्यस्यते हि किंदृष्टिः॥१३०॥**

**इति संदेहे तत्रानियमो न्याय्यः प्रतीयते यस्मात्।  
शास्त्रं हि किंचिदपि वा नियामकं नोपलभ्यते चात्र॥१३१॥**

**अथ वा ब्रह्मण्यादित्यादीनां दृष्टयो भवेयुरिह।  
ब्रह्मोपासितमेवं सत्यादित्यादिदृष्टिभिर्भवति॥१३२॥**

**फलवद्ब्रह्मोपासनमिति किल दृष्टा हि शास्त्रमर्यादा।  
यस्मादादित्यादिषु न युज्यते ब्रह्मदृष्टिरित्येवम्॥१३३॥**

**प्राप्ते ह्यादित्यादिषु युक्तेह ब्रह्मदृष्टिरिति वक्ति।  
उत्कर्षेणाऽऽदित्यादयो हि दृष्टा भवन्ति यद्येवम्॥१३४॥**

**उत्कृष्टदृष्टिरभ्यसितव्या हि निकृष्टवस्तुनीत्येवम्।  
लोकन्यायो दृष्टः क्षत्तरि दृष्टा हि राजदृष्टिरियम्॥१३५॥**

**अनुगन्तव्यः सोऽयं विपर्यये प्रत्यवाय एव स्यात्।  
नैव हि निकृष्टदृष्टयध्यासे न निकृष्टतां गतस्यास्य॥१३६॥**

**श्रेयःसाधनता स्यादुत्कृष्टस्याप्युपास्यमानस्य।  
शास्त्रप्रामाण्यान्ननु न ह्यत्र प्रत्यवायशङ्का स्यात्॥१३७॥**

**न्यायेन लौकिकेन च दृष्टिस्त्वेषा नियन्तुमिह युक्ता।  
यस्मादेषा दृष्टिः शास्त्रीयाऽतो न दोष इति चेन्न॥१३८॥**

**निर्णीते शास्त्रार्थे यदुक्तमेतत्तदेवमेव स्यात्।  
संदिग्धे किल तस्मिंस्तं निर्णेतुं हि लौकिको न्यायः॥१३९॥**

**आश्रयणीयो भवति हि न विरोधः स्यात्कुतश्चिदप्यत्र।  
उत्कृष्टविषयदृष्ट्यध्यासे तेनावधार्यमाणे हि॥१४०॥**

**न निकृष्टदृष्टिमध्यस्यात्र पुनः प्रत्यवायमुपगच्छेत्।  
इति युज्यते हि किंचाऽऽदित्यमनोविद्युदादिशब्दानाम्॥१४१॥**

**प्राथम्याच्च स्यादिह मुख्यार्थत्वं यतो भवेदेवम्।  
तैःःस्वार्थवृत्तिकैरवरुद्धायां प्रथमतो धियामस्याम्॥१४२॥**

**पश्चादवतारो हि ब्रह्मपदस्य च मुख्यया वृत्त्या।  
सामानाधिकरण्यं स्यादिति तद्दृष्टिरेव विहिताऽत्र॥१४३॥**

**किंच ब्रह्मपदस्येतिपरत्वेनैष नैव युक्तोऽर्थः।  
ब्रह्मेत्युपास्त इति च ब्रह्मेत्यादेश एवमादौ हि॥१४४॥**

**उच्चारयन्ति सर्वत्रेतिपरं ब्रह्मशब्दमिह शुद्धान्।  
आदित्यादिशब्दांस्ततो यथा शुक्तिकं हि रजतमिति॥१४५॥**

**प्रत्येतीत्यादौकिल शुक्तिपरो भवति शुक्तिकाशब्दः।  
रजतप्रतीतिलक्षक एवासौ तत्र रजतशब्दः स्यात्॥१४६॥**

**अत्रापि तान्प्रतीयाद्ब्रह्मेति तु गम्यते हि वाक्यार्थः।  
किंचेह वाक्यशेषोऽप्यादित्यादीनुपास्यमानान्हि॥१४७॥**

**एवं विद्वानादित्यं ब्रह्मेत्यादिना प्रदर्शयति।  
ब्रह्मोपासनमिह खल्वादरणीयं फलार्थमिति यदपि॥१४८॥**

**तदयुक्तमेव यस्मादादित्यादेरुपास्यतावगमः।  
ब्रह्मैव दास्यते फलमत्रातिथ्याद्युपासनेषु यथा॥१४९॥**

**यस्मात्परमात्माऽसौ सर्वाध्यक्षो भवेत्स फलदाता।  
फलमत उपपत्तेरित्यस्मिन्सूत्रे प्रपञ्चितं चैतत्॥१५०॥**

**तस्योपास्यत्वं तदृद्दृष्ट्यध्यारोपणं प्रतीकेषु।  
प्रतिमादिष्विव विष्ण्वादीनां तदिहोपपन्नमेवास्य॥१५१॥**

**आदित्यादिमतयश्वाङ्ग उपपत्तेः॥६॥**

**इह च य एवासौ तपतीति च लोकेषु पञ्चविधमिति च।  
एवं सप्तविधं सामोपासीतेतिवाक्यदृष्टेषु॥१५२॥**

**इयमेवर्गग्निः सामेत्यादिश्रुतिनिदर्शितेष्वपि च।  
अङ्गाश्रितेषु तत्तदुपासननिवहेषु संशयोऽयं स्यात्॥१५३॥**

**आदित्यादावुद्गीथादीनां दृष्टयो भवेयुरिह।  
किंवोद्गीथादिष्वादित्यादीनां हि दृष्टयः स्युरिति॥१५४॥**

**इह नियमकारणस्यानुपलम्भादनियमो भवेद्युक्तः।  
न ह्यत्र ब्रह्मण इव कस्यचिदुत्कृष्टतेयमुपलब्धा॥१५५॥**

**अपहतपाप्मत्वादिकगुणयोगादखिलकारणत्वाच्च।  
आदित्यादिभ्यो हि ब्रह्मोत्कृष्टं भवेन्न चेहापि॥१५६॥**

**आदित्योद्गीथादीनां तु विकारत्वधर्मसामान्यात्।  
नैवेह कश्चिदस्त्युत्कर्षविशेषावधारणे हेतुः॥१५७॥**

**अथवा नियमेनैवोद्गीथादीनां हि दृष्टयः स्युरिह।  
आदित्यादावुद्गीथाद्या हि यतश्चकर्मरूपाः स्युः॥१५८॥**

**फलदायिनी हि शक्तिः कर्मण एवेति शास्त्रमुपदिशति।  
उद्गीथाद्यात्मतयाऽप्यादित्याद्या उपास्यमाना हि॥१५९॥**

**उद्गीथाद्यात्मकतां नीताः फलहेतवो भविष्यन्ति।  
इयमेवग्निः सामेत्यादौ दृश्यते तथैवैतत्॥१६०॥**

**एतस्यामृच्यध्यूढं सामेत्यादि यच्च वाक्यमिह।  
ॠक्छब्देन हि तत्र च पृथिवीं निर्दिशति सामशब्देन॥१६९॥**

**अग्निच स हि पृथिव्यग्न्योरेवर्क्सामदृष्टिपक्षे स्यात्।  
ऋक्साम्नोः पुनरनयोर्न खलु पृथिव्यग्निदृष्टिपक्षेऽपि॥१६२॥**

**क्षत्तरि हि राजदृष्टिनिमित्तादुपचर्यते कदाचिदसौ।  
तत्र किल राजशब्दो न तथैव क्षत्तृशब्द इह राज्ञि॥१६३॥**

**ऋक्सामयोर्यदि स्यादत्र पृथिव्यग्निदृष्टिरेव तदा।  
नैव पृथिव्यग्न्योरयमृक्सामपदप्रयोग इह युक्तः॥१६४॥**

**लोकेषु पञ्चविधमिति दृष्टा लोकेषु सप्तमी हि तया।  
हिंकारप्रतिहारप्रस्तावोद्गीथनिधनभेदेन॥१६५॥**

**पञ्चविधस्य च साम्नो लोकेषूपास्यताप्रतीतिः स्यात्।  
एतद्वायत्रं प्राणेषु प्रोतमिति चैवमेव स्यात्॥१६६॥**

**प्रथमं निर्दिष्टेष्वादित्यादिषु चरमभागनिर्दिष्टम्।  
ब्रह्माध्यसितव्यमिति प्रपञ्चितं तत्प्रधानवाक्ये हि॥१६७॥**

**एवमिहापि पृथिव्यादय एते प्रथमतो विनिर्दिष्टाः।  
हिंकाराद्याश्चरमं पृथिवी हिंकार एवमाद्यासु॥१६८॥**

**श्रुतिषु ततोऽनङ्गेष्वादित्यादिष्वङ्गमतिरिति प्राप्ते।  
ब्रूते ह्यङ्गेष्वेतेष्वत्राऽऽदित्यादिमतय एवेति॥१६९॥**

**एवं चेदुपपन्नं फलहेतुत्वं यदत्र विद्यायाः।  
उद्गीथादिषु संस्क्रियमाणेष्वेतेषु मतिभिरेतामिः॥१७०॥**

**श्रुतिरिह कर्मसमृद्धिं दर्शयति यदेव विद्यायेत्याद्या।  
ननु संनिकृष्टकर्माङ्गद्वारापेक्षमेव यत्र फलम्॥१७१॥**

**भवति ह्युपासनानां तत्र फलप्राप्तये तदङ्गानाम्।  
स्यादेवोपास्यत्वं पुनरिह कर्माङ्गमेतदनपेक्ष्य॥१७२॥**

**यानि च लोकादिफलान्युपासनानि श्रुतानि वेदेषु।  
सोऽयमुपास्यविवेकस्तत्र कथं स्यादितीह नाऽऽशङ्क्यम्॥१७३॥**

**यस्मात्कर्माधिकृतस्यैवैतदुपासनाधिकारः स्यात्।  
यद्वत्स्वतन्त्रपशुफलगोदो्हनरूपकर्मजं हि फलम्॥१७४॥**

**अङ्गद्वारापेक्षं भवति तथैव ह्युपासनेष्वेषु।  
लोकादिफलेष्वपि किल कर्माङ्गद्वारतः फलं भवति॥१७५॥**

**तस्मादङ्गानामेव हि सर्वत्राप्युपास्यमानत्वम्।  
उत्कर्षानवधृत्या स्यादत्रानियम इति तु यत्तन्न॥१७६॥**

**येनाऽऽदित्यादीना फलात्मकत्वाद्भवेदिहोत्कर्षः।  
कर्मात्मकेभ्य उद्गीथादिभ्यः किल स चायमुपपन्नः॥१७७॥**

**श्रुतिषु यतः कर्मफलं ह्यादित्यप्राप्तिलक्षणं दृष्टम्।  
अपि चोद्गीथमुपासीतेति प्रक्रम्प तमिममुद्गीथम्॥१७८॥**

**तस्मिन्नेवाऽऽदित्यादीना दृष्टीरिहोपवर्णयति।  
यञ्चाप्यादित्यादय एवोद्गीथादिदृष्टिभिश्चेह॥१७९॥**

**स्युर्यद्युपात्यमानास्ते हि तदा कर्मभावमालम्ब्य।  
दास्यन्ति फलमिहेत्येतद्युक्तमुपासनस्य कर्मत्वात्॥१८०॥**

**स्वत एव तस्य सिद्धं फलवत्त्वं न प्रयत्नसाध्यं तत्।  
किचोद्गीथादीनामादित्याद्यात्मना हि दृष्टानाम्॥१८९॥**

**सिद्धे कर्मात्मत्वे तदपूर्ववदेव नेह वक्तव्यम्।  
एतस्यामृच्यध्यूढ सामेत्यत्र भवति लाक्षणिकः॥१८२॥**

**यश्च पृथिव्यग्न्योरयमृक्सामपदप्रयोग इह दृष्टः।  
क्वचिदपि च संनिकृष्टेन तु संबन्धो हि लक्षणाबीजम्॥१८३॥**

**क्वचिदपि च विप्रकृष्टेनापि स्यादेष लक्षणाबीजम्।  
गङ्गापदस्य तीरे भवति हि सा संनिकृष्टयोगेन॥१८४॥**

**अग्निर्बटुरित्यादावग्निगतोयः शुचित्वरूपगुणः।  
तद्वत्तारूपपरं पदार्थयोगेन भवति सा तत्र॥१८५॥**

**एतस्यामृच्यध्यूढं सामेत्यत्र तद्वदेवैषा।  
तत्रर्क्सामपदाभ्यां स्वार्थद्रष्टव्यतादियोगेन॥१८६॥**

**स्याल्लक्षणा पृथिव्यग्न्योरेवर्क्सामशब्दयोरनयोः।  
तस्मादृच्यध्युढ्यंसामेति च मुख्ययोः पृथग्ग्रहणात्॥१८७॥**

**एतस्यामुच्यध्यूढं सामेति हि पुनस्तयोर्ग्रहणे।  
स्यात्पौनरुक्त्यमत इह तद्दृष्ट्यालम्बनत्ययोगेन॥१८८॥**

**संनिहितयोः पृथिव्यग्न्योरव हि तत्पदप्रयोगः स्यात्।  
ध्येयार्थलक्षणाऽपि प्रतीकवाचकपदस्यदृष्टैव॥१८९॥**

**राज्ञि क्षत्तृपदं प्रयुज्यते कारणात्कुतश्चिदपि।  
इयमेवर्गग्निरिति ह्युचोऽवधारयति तदिह पृथिवीत्वम्॥१९०॥**

**अत्र पृथिव्या ऋक्त्वेऽवधार्यमाणे त्वियं ह्यृगेवेति।  
स्यादक्षरविन्यासः किच य एवमिति वाक्यशेषेऽपि॥१९१॥**

**उपसंहृतमङ्गाश्रितमिह न पृथिव्याश्रयं हि विज्ञानम्।  
लोकेषु पञ्चविधमिति यद्यपि लोकेषु सप्तमी दृटा॥९९२॥**

**सामन्येव हि लोका अध्यस्येरस्तथाऽपि तद्वाक्ये \।  
सामोपासीतेति द्वितीयया चावगम्यते साम्नः॥१९३॥**

**येनोपास्यत्वमिदं यदि लोकानामुपास्यता तत्र।  
सामात्मना हि लोकान्स उपासीतेति योजना कार्या॥११४॥**

**तत्र श्रुतद्वितीयासप्तम्योर्भङ्गकल्पना कार्या।  
तदपेक्षया हि केवलसप्तम्या एवं भङ्ग इह युक्तः ॥९९५॥**

**लोकात्मना हि सामोपासीतेतीह योजना कार्या।  
इह च तृतीयैवैका परिकल्प्या भवति सप्तमीस्थाने॥१९६॥**

**पूर्वत्रोभयभङ्गस्तथोभयं कल्पनीयमेव पुनः।  
एतद्गायत्रं प्राणेषु प्रोतमिति चैवमेवेह॥१९७॥**

**व्याख्येयं यत्र पुनस्तुल्या ह्युभयत्र च द्वितीयैव।  
अथ खल्वमुमादित्यं सप्तविधमिति श्रुतिप्रदेशेषु॥१९८॥**

**तत्रापि खलु समस्तस्य च साम्न उपासनं तु साध्विति हि।  
साम्नः पञ्चविधस्य च सप्तविधस्याप्युपास्यतावगमात्॥१९९॥**

**साम्न्येवाऽऽदित्यादेरध्यासः स्यान्न वैपरीत्येन।  
पृथिवी हिंकार इति प्रथितं यच्चोपलभ्यते वाक्यम्॥२००॥**

**हिंकारोद्देशेन च यदि पृथिवीलं विधीयते तत्र।  
उद्देश्यवाचकस्य प्राथम्यापत्तिरिति न शङ्क्यमिह॥२०९॥**

**पञ्चविधस्य च साम्नो हिकारादेरुपास्यताकथनात्।  
उद्देश्यत्वे सिद्धे योजनया पूर्वभावितेह स्यात्॥२०२॥**

**तस्मादुद्गीथादिष्वेवाऽऽदित्यादिमतय इति सिद्धम्।**

**आसीनः संभवात्॥७॥**

**कर्माङ्गसश्रितानामुपासनानां हि कर्मतन्त्रत्वात्॥२०३॥**

**नैवाऽऽसनादिचिन्ता न तत्त्वबोधेऽपि वस्तुतन्त्रत्वात्।  
किं त्वेषा चिन्ता खल्वितरेषूपासनेषु भवति परम्॥२०४॥**

**तिष्ठन्नासीनो वाऽथ वा शयानोऽपि वा प्रवर्तेत।  
उत नियमेनाऽऽसीनो वाऽय तेष्विति परं भवेदेषा॥२०५॥**

**तत्रोपासनमखिलं भवति यतो मानसं ततश्चेह।  
देहस्थितेरनियमे प्राप्ते तस्योत्तरं ब्रवीतीदम्॥२०६॥**

**आसीन एव सततमुपासीत यतश्च भवति तत्तस्य।  
येन समानप्रत्ययसंततिरूपं ह्युपासनं तदिदम्॥२०७॥**

**एतत्कथंचिदपि वा न गच्छतो धावतोऽपि वा भवति।  
गत्यादयो हि मनसो भवन्ति विक्षेपकारिणो यस्मात्॥२०८॥**

**एवं हि तिष्ठतोऽपि च मनो भवेद्देहधारणव्यग्रम्।  
तेन न सूक्ष्मनिरीक्षणसमर्थमेतत्तथा शयानस्य॥२०९॥**

**निद्रासमागमेनाभिभूयतेकिल मनो यतस्तस्मात्।  
आसीनस्य परं स्यादेवजातीयदोषपरिहारः॥२१०॥**

**तेनोपासनमेतत्स्यादासीनस्य न हि तदन्यस्य।**

**ध्यानाच्च॥८॥**

**ध्येयार्थो हि समप्रत्ययसंतानरूप एवेह॥२११॥**

**निश्चेष्टेष्वेकार्थासक्तमनोवृत्तिषूपपन्नोऽयम्।  
एवमचञ्जलदृष्टिषुदृष्टोऽन्येषूपचर्यमाणोऽयम्॥२१२॥**

**ध्यायति बकस्तथैव प्रोषितबन्धुरिति चैवमादौ हि।**

**अचलत्वं चापेक्ष्य॥९॥**

**अपि च ध्यायतिवादो योऽसौ हि ध्यायतीव पृथिवीति॥२१३॥**

**स खलु पृथिव्यादिष्वचलत्वमपेक्ष्व केवलं भवति।  
आसीनकर्म तदिदमुपासनमित्यस्य लिङ्गमेतत्स्यात्॥२१४॥**

**स्मरन्ति च॥१०॥**

**अपि च स्मरन्ति शिष्टा आसनमत्र ह्युपासनाङ्गतया।  
भगवद्गीता स्मृतिषुशुचोदेश इति समारभ्य॥२१५॥**

**अत एव पद्मकाद्यासनभेदा योगशास्त्रनिर्दिष्टाः।**

**यत्रैकाग्रता तत्राविशेषात्॥११॥**

**यद्वदिहाऽऽसननियमस्तथैव दिग्देशकालभेदेषु॥२१६॥**

**अस्ति हि कश्चिन्नियमःकिंवा नास्तीति भवति संदेहः।  
प्रायेण वैदिकेष्वारम्भेषुदिगादिनियमदर्शनतः॥२१७॥**

**अत्रापि स्यान्नियमः कश्चिदिति भ्रममिमं निराकुरुते।  
यस्यां दिशि देशे वा काले वैकाग्रता भवेन्मनसः॥२१८॥**

**सौकर्येण स चायं तत्रोपासीत नियतभावेन।  
प्राच्यां दिशि पूर्वाह्णे प्राचीनप्रवण एवमादीनाम्॥२१९॥**

**अश्रवणादत्र पुनर्मनसस्त्वेकाग्रताविशेषाच्च।  
नन्वामनन्ति केचिद्विशेषमपि किल समे शुचाविति हि॥२२०॥**

**तत्र च शुचिप्रदेशे समे तथा शर्कराग्निसिकताद्यैः।  
शब्दजलाधारैरपि विवर्जिते किच चित्तरमणीये॥२२१॥**

**चक्षुष्पीडारहिते गुहानिवाताश्रये प्रयुञ्जीत।  
इत्युपदिष्टं तेन च विरुद्धमेतदिति चेन्न दोषोऽयम्॥२२२॥**

**दिग्देशादिविशेषाः श्रुत्या यद्यपि निरूपितास्तदपि।  
तेषु न नियम इति श्रुतिरेव ब्रूते मनोनुकूल इति॥२२३॥**

**दर्शयितुमिह सुहृद्भावेनाऽऽचार्येण कृतमिदं सूत्रम्।**

**आप्रायणात्तत्रापि हि दृष्टम्॥१२॥**

**आवृत्तिः सर्वोपास्तिषु कर्तव्येति वर्णितं पूर्वम्॥२२४॥**

**तत्र च यानि हि सम्यग्दर्शनफलकान्युपासनानि स्युः।  
तानि च फलपर्यवसानान्यवघातादिवद्यतस्तेषाम्॥२२५॥**

**आवृत्तिकालनियमो ज्ञातो न हि तत्त्वदर्शने कार्ये।  
निष्पन्ने सति यत्नान्तरमिह किंचिदपि शासितुं शक्यम्॥२२६॥**

**अनियोज्यब्रह्मात्मप्रतिपत्तौशास्त्रविषयताबाधात्।  
किंत्वभ्युदयार्थानि हि यानीहोपासनानि तेष्वेषा॥२२७॥**

**भवति हि चिन्ता किंचित्कालमिमं प्रत्यय किमावर्त्य।  
विसृजेकिंवा यावज्जीवमिहाऽऽवर्तयेत्तमेतमिति॥२२८॥**

**तत्र च युक्तं किंचित्कालमिमं प्रत्ययं समभ्यस्य।  
विसृजेदिति यस्मादावृत्तिविशिष्टस्य भवति कृत एव॥२२९॥**

**एवं प्राप्ते ह्याप्रायणात्तमावर्तयेदिति ब्रूते।  
यदि चाऽऽप्रायणमेतं प्रत्ययमावर्तयेत्तदा तस्य॥२३०॥**

**अन्त्यप्रत्ययवशतो निष्पन्नं स्याददृष्टरूपफलम्।  
जन्मान्तरफलजनकान्यपि कर्माणीह यानि तान्यपि च॥२३९॥**

**प्रायणकाले प्राप्तव्यफलस्फूर्तिं समाक्षिपन्ति किल।  
श्रुतिरपि चेह सविज्ञानो भवतीति प्रदर्शयत्येवम्॥२३२॥**

**यदिह फलस्फुरणं भावनामयं स्यात्तदेव विज्ञानम्।  
विज्ञानं स्फुरितं तत्फल सविज्ञान एवं यात्येषः॥२३३॥**

**तत्सहितस्य फलस्फूर्त्यनन्तरं लीयते मनः प्राणे।  
प्राणश्चोदानात्मकजीवयतः सन्सहैव मनसा तम्॥२३४॥**

**संकल्पितं हि लोकं नयतीति निरूपित किल श्रुत्या।  
किंचेह तृणजलूकानिदर्शनान्यपि च दर्शयन्त्येवम्॥२३५॥**

**यदिदं हि भावनामयमेव हि विज्ञानमभिहितं श्रुत्या।  
तुल्यप्रत्ययसंतत्यात्मक मावृत्तिरूपमेतत्स्यात्॥२३६॥**

**प्रतिपत्तव्यफल स्फुरणात्मानः प्रत्यया हि ये चेह।  
आप्रायणात्त एते परमावर्त्याः स्युरिति तु सिद्धं स्यात्॥२३७॥**

**किंच स यावत्क्रतुरस्मादित्याद्या श्रुतिश्च या चेह।  
सा हि प्रायणकाले दर्शयति प्रत्ययानुवृत्तिमिमाम्॥२३८॥**

**यं यं वाऽपीत्याद्यास्मृतिरप्युक्तार्थमेव दर्शयति।  
या चेह सोऽन्तवेलायामिति देहावसानसमयेऽपि॥२३९॥**

**अक्षितमस्यच्युतमसि तथैव हि प्राणसंमितमसीति।  
मन्त्रत्रयसंस्मरणं चाऽऽदिश्योपासकस्य सम्यगिह॥२४०॥**

**कर्तव्यशेषमेवं श्रावयति श्रुतिरियं तदाऽप्यस्य।**

**तदधिगम उत्तरपूर्वाधयोरश्लेषविनाशौतद्यपदेशात्॥१३॥**

**अत्र ह्युपासकानां यथाऽन्तसमयेऽपि चास्ति कर्तव्यम्॥२४१॥**

**न तथाऽऽत्मविदामेषामिति जीवन्मुक्तिमत्र दर्शयति।  
एवं तृतीयशेषं विचार्य सम्यक्समापिते तस्मिन्॥२४२॥**

**संप्रति परात्मविद्याफलं प्रति किलोपजायते चिन्ता।  
ब्रह्माधिगमे सति तद्विपरीतफलं हि यच्च दुरितमिह॥२४३॥**

**तत्क्षीयते न वेति हि संदेहे तत्र युक्तमेतत्स्यात्।  
यस्मात्कर्म फलार्थं फलं ह्यदत्त्वा न च क्षयोऽस्य स्यात्॥२४४॥**

**फलदायिनी हि शक्तिः श्रुत्यैवास्यावगम्यते सा हि।  
उपभोगमन्तरेण च यद्यपवृज्येत कर्मणः शक्तिः॥२४५॥**

**श्रुतिरिह कदर्थिता स्यात्स्मृतिरपि नाभुक्तमेवमाद्या हि।  
नन्वेवं चेत्प्रायश्चित्तादीनामनर्थकत्वं स्यात्॥२४६॥**

**इति चेत्प्रायश्चित्तादीनां नैमित्तिकत्वमेव स्यात्।  
गृहदाहेष्ट्यादिवदिह यथाऽऽहिताग्नेर्गृहेऽग्निना दग्धे॥२४७॥**

**दाहात्मके निमित्ते सत्यग्नय इति किलेष्टिरुपदिष्टा।  
दोषात्मके निमित्ते प्रायश्चित्तं भवेदिहापि तथा॥ २४८॥**

**किंचेह दोषसंयोगेन विधानात्कथंचिदेतेषाम्।  
प्रायश्चित्तादीनां दोषक्षपणार्थता भवेन्नेह॥२४९॥**

**न हि परविद्यायामिह दोषक्षपणार्थताविधिः कश्चित्।  
ननु यदि विदुषः कर्मक्षयोऽयमिह नाभ्युपेयते तर्हि॥२५०॥**

**कर्मफलस्यावश्यं भोक्तव्यत्वाद्भवेदनिर्मोक्षः।  
इति चेन्नासौ दोषो माक्षः स्याद्देशकालसापेक्॥२५१॥ः**

**न क्षीयतेऽस्य दुरितं फलं ददात्येव कर्म विदुषोऽपि।  
एवं प्राप्ते बूते तदधिगमे भवति दुरितविलय इति॥२५२॥**

**ब्रह्माधिगमे सत्यघयोरुत्तरपूर्वयोरुभौ भवतः।  
अश्लेषश्च विनाशस्तत्र स्यादुत्तरस्य चाश्लेषः॥२५३॥**

**पूर्वस्यास्य विनाशस्तद्व्यपदेशाद्भवेदसावेवम्।  
संभाव्यमानदुरितानभिसंबन्ध किलास्य विदुषो हि॥२५४॥**

**व्यपदिशति पुष्करपलाश आप इत्यादिका श्रुतिश्चेह।  
तत्र किल पद्मपत्र न श्लिष्यन्ते यथा इमा आपः॥२५५॥**

**न श्लिष्यते तथै हि परात्मविदि कर्म पापमित्युक्तम्।  
व्यपदिशति नाशमन्या विदुषः पूवार्जितस्य दुरितस्य॥२५६॥**

**अग्नौप्रोतमिषीकातूल यद्वत्प्रदूयते सकलम्।  
एवंविदः प्रदूयन्ते पाप्मान इ। तद्यथेत्याद्या ॥२५७॥**

**व्यपदिशति श्रुति न्या भिद्यत इति किल यथोक्तमेवार्थम्।  
यच्चोक्तमनुपभुक्तफलस्यास्य च कर्मणः क्षये कथिते॥२५८॥**

**शास्त्र कदर्थितं स्यादित्येतन्नेह दूषणं भवति।  
नैवेह कर्मणोऽस्य च शक्तिः फलदायिनी निराक्रियते॥ २५९॥**

**किंत्विह सा परविद्याबलेन विरुद्धा न किंचिदार्जयति।  
इति तु वदामः शास्त्रं व्याप्रियते शक्तिसत्त्वमात्रेण॥२६०॥**

**न प्रतिबन्धाप्रतिबन्धयोरपीतीह सकलमनवद्यम्।  
न हि कर्म क्षीयत इत्येतत्स्मरण मवेदिहोत्सर्गः॥२६१॥**

**यत्र खलुनापवादस्तत्रोत्सर्गो न वैपरीत्येन।  
इष्यत एव प्रायश्चित्तादिभिरस्य कर्मणो नाशः॥६२॥**

**सर्वं पाप्मानं तरतीति श्रुतिरपि किलैवमुपदिशति।  
यत्तु प्रायश्चित्तादीनि च नैमित्तिकानि हीत्युक्तम्॥२६३॥**

**तदसत्तेषां दोषनिवृत्तिफलत्वेन विधिनियुक्तत्वात्।  
संभवति हि मुख्यफले गाणफलार्थत्वकल्पनाऽनुचिता॥२६४॥**

**यत्पुनरुक्तं दोषक्षयमुद्दिश्य च यथा विधानमिह।  
प्रायश्चित्तादीनां न तथा विद्याविधानमिह चेति॥२६५॥**

**नैतद्विद्यत एव हि विधानमिह सगुणविषयविद्यासु।  
तत्रैश्वर्यप्राप्तिः पाप्मनिवृत्तिः फलं हि निर्दिष्टम् ॥२६६॥**

**इह च तयोरविवक्षाकारणविरहादवश्यमेतत्स्यात्।  
पाप्मप्रहाणपूर्वकमैश्वर्यप्रातिरूपफलमासाम्॥२६७॥**

**यद्यपि परविद्यायां न दृश्यते तद्विधानमेवमपि।  
स्यादत्राकर्त्रात्मप्रबोधतो दुरितकर्मविलयोऽसौ॥२६८॥**

**अश्लेष इति च कर्मस्वागाभिपू कर्तृता न यातीति।  
दर्शयति यद्यपि स्यादतीतकर्मस्विहास्य कर्तृत्वम्॥२६९॥**

**मिथ्याज्ञानबलेन हि तथाऽपि विदुषोऽस्य विद्यया परया।  
मिथ्याज्ञानापगमे कारणनाशाच्च तानि कर्माणि॥२७०॥**

**नश्यन्त्येव हि तेषां विनाशकथनं यदत्र तद्युक्तम्।  
ब्रह्मविदिह किल यस्माद्यद्ब्रह्माकर्तृभोक्तृचिन्मात्रम्॥२७९॥**

**अवगच्छति तदहमिति स्वात्मानं कर्तृभोक्तृतारहितम्।  
जानाति पूर्वमपि वा भविष्यति च वर्तमानसमयेऽपि॥२७२॥**

**नो विपरीतं जानात्यतोऽस्य मोक्षोपदेश उपपन्नः।  
कथमन्यथा विनाशश्चिरसंचितकर्मणां भवेदस्य॥२७३॥**

**नापीह देशकालनिमित्तापेक्षो भवेदसों मोक्षः।  
यदि कर्मफलवदेव स्यान्मोक्षस्तर्ह्यनित्य एव स्यात्॥२७४॥**

**कर्मफले हि परोक्षे युक्ता देशाद्यपेक्षता नेह।  
अपरोक्षत्वात्तस्माद्ब्रह्माधिगमे हि भवति दुरितलयः॥२७५॥**

**इतरस्याप्येवमसंश्लेषः पाते तु॥१४॥**

**पूर्वस्मिन्नधिकरणे शास्त्रव्यपदेशतो ( ता ) ऽस्य निर्दिष्टा।  
ज्ञाननिमित्तावश्लेषविनाशौ केवलस्य दुरितस्य॥२७६॥**

**इह शास्त्रीयोधर्मो ब्रह्मज्ञानं च भवति शास्त्रीयम्।  
तेन च विरोधविरहान्न तद्विनाश इति पुनरिहाऽऽशङ्क्य॥२७॥**

**तामपनेतुं पूर्वाधिकरणनयमेव चातिदिशतीह।  
सुकृतस्य कर्मणो विज्ञाननिमित्ताविमावुभौ भवतः॥२७८॥**

**दुरितस्येवाश्लेषविनाशौ फलजनकता समा यस्मात्।  
किंच ज्ञानफलप्रतिबन्धित्वात्कर्मणोऽस्य तौ युक्तौ॥२७९॥**

**श्रुतिरियमुभे उ हैवेत्याद्या सुकृतस्य दुष्कृतस्यैव।  
नाशं व्यपदिशति हि किंचाकर्त्रात्मप्रबोधरूपस्य॥२८०॥**

**इह सुकृतदुरितयोरुभयोरपि लयकारणस्य तुल्यत्वात्।  
क्षीयन्ते चास्येति श्रुतिवाक्यस्याविशेषतः श्रवणात्॥२८९॥**

**यत्रापि पाप्मशब्दःकेवल उपलभ्यते हि तत्रापि।  
तेनैव पुण्यमप्याकलितमतो ग्राह्यमुभयमेव स्यात्॥२८२॥**

**किंच ज्ञानफलापेक्षया निकृष्टं फल भवेदस्य।  
नैनं सेतुमहोरात्रे तरत इति श्रुतौ यतश्चायम्॥२८३॥**

**दृष्टोहि पाप्मशब्दः सर्वे पाप्मान इति तु सुकृतेऽपि।  
तस्मादुरितस्येव हि सुकृतस्यापि च विनाश इह युक्तः॥२८४॥**

**पाते त्वित्यत्र तुशब्दोऽसाववधारणार्थको भवति।  
एवं च सुकृतदुष्कृतयोर्बन्धकयोर्हि विद्यया परया ॥२८५॥**

**यद्यश्लेषविनाशौ तनुपातानन्तरं तदा मुक्तिः।  
भवतीत्यवधारयितुं सूत्रकृता किल तुशब्द इह पठितः॥२८६॥**

**अनारब्धकार्ये एवं तु पूर्वे तदवधेः॥१५॥**

**अधिकरणद्वितयेऽपि च पूर्वस्मिन्सुकृतदुरितयोरुभयोः।  
ज्ञाननिमित्तो नाशो भवतीत्यवधारित हि किमिहासौ॥२८७॥**

**अविशेषेणाऽऽरब्धानारब्धफलस्य तदुभयस्यापि।  
किंवाऽनारब्धफलस्यैव विशेषेण भवति नाश इति॥२८८॥**

**संदेहे चैतस्मिन्नुभे उ हैवैष इति किल श्रुतिषु।  
अविशेषेण श्रवणादविशेषेण क्षयोऽत्र युक्त इति॥२८९॥**

**एवं प्राप्ते ब्रूते सोऽयमनारब्धकार्ययोरिति हि।  
यं त्वप्रवृत्तकार्ये जन्मान्तरसचिते तथैवास्मिन्॥२९०॥**

**जन्मन्यपि च ज्ञानोत्पत्तेः प्राक्संचिते हि ये भवतः।  
ते सुकृतदुष्कृते किल पूर्वे ब्रह्माधिगमबलेनेह॥२९१॥**

**क्षीयेते नैवैतेऽप्यारब्धफले हि साभिभुक्तफले।  
याभ्यामेतद्ब्रह्मज्ञानायतनं विनिर्मितं जन्म॥२९२॥**

**इह तस्य तावदेवेत्येषा श्रुतिरपि यतोऽत्र तनुपातम्।  
क्षेमप्राप्तेरवधि दर्शयति ततस्तयोर्हि न विनाशः॥२९३॥**

**नो चेदेवं ज्ञानादशेषकर्मक्षये शरीरस्य।  
स्थितिकारणस्य विरहाच्छ्रेयो ज्ञानक्षणं स विन्देत॥२९४॥**

**तत्र च शरीरपातप्रतीक्षणं यच्छ्रुतिर्न तद्ब्रूयात्।  
नन्वेष तत्त्वबोधः कर्मक्षपणप्रशस्तशक्तियुतः॥२९५॥**

**कर्माणि कानिचिच्च क्षपयेत्कानि च कथं न हि क्षपयेत्।  
न ह्यग्निबीजयोरिह संपर्के सति समानरूपे स्यात्॥२९६॥**

**केषाचिच्छक्तिलयो नान्येषा स इति शक्यते वक्तुम्।  
इति चेदारब्धफलं कमपि च कर्माशयं ह्यनाश्रित्य॥२९७॥**

**नैवोपपद्यते हि ज्ञानोत्पत्तिः समाश्रिते तस्मिन्।  
सोऽयं कुलालचक्रवदेव हि संरब्धभूरिवेगः स्यात्॥२९८॥**

**वेगक्षयः कुतश्चिन्न चान्तराले भवेदतस्तस्य।  
वेगक्षयप्रतीक्षणमावश्यकमात्मतत्त्वबोधेऽपि॥२९९॥**

**यद्यपि मिथ्याज्ञानं तत्त्वज्ञानेन बाधितं तदपि।  
बाधितमपि तत्किंचित्कालं संस्कारतोऽनुवर्तेत॥३००॥**

**चन्द्रे दृष्टेऽपि यथा कंचित्कालं द्विचन्द्रताभ्रान्तिः।  
अपि चेह ब्रह्मविदः कचित्कालं शरीरमेतद्धि॥३०१॥**

**ध्रियते न ध्रियते वेत्येषा शङ्काऽत्र न खलु कर्तव्या।  
स्वमनोगम्यं ब्रह्मज्ञानमिदं देहधारणं चापि॥३०२॥**

**कथमन्योऽनधिगततद्गन्धः शक्नोति तत्प्रतिक्षेतुम्।  
इममर्थमुपदिशन्ति श्रुतिस्थितप्रज्ञलक्षणस्मृतयः॥३०३॥**

**तस्मादिहाप्रवृत्तस्वकार्ययोरेव सुकृतदुष्कृतयोः।  
विद्यासामर्थेन क्षयोभवेन्न प्रवृत्तफलयोश्च॥३०४॥**

**अग्निहोत्रादि तु तत्कार्ययैव तद्दर्शनात्॥१६॥**

**अश्लेषनाशयोरतिदेशः पुण्यस्य दर्शितः पूर्वम्।  
स च सर्वपुण्यविषयः स्यादिति शङ्का निराकरोत्यधुना॥३०५॥**

**उक्ताशङ्कापरिहारार्थो भवति हि तुशब्द इह दृष्टः।  
नित्यमिह वेदविहितं यदग्निहोत्रादिलक्षण कर्म॥३०६॥**

**ज्ञानस्य यच्च कार्यं तत्कार्यायैव भवति तत्कर्म।  
यस्मात्तमेतमित्यादिश्रुतिवाक्येषु तत्तथा दृष्टम्॥३०७॥**

**नन्विह कार्यैकत्वं न युज्यते ज्ञानकर्मणोरनयोः।  
येन विलक्षणकार्योत्पादकता दृश्यते तयोरिति चेत्॥३०८॥**

**ज्वरमरणकार्ययोरपि दधिविषयोः शर्करादियोगेन।  
तृप्त्यादिजनकतावत्स्यादेवेहापि कर्मणस्तस्य॥३०९॥**

**ज्ञानेन सहकृतस्य च मोक्षफलत्वं यदेतदविरुद्धम्।  
ननु मोक्षो यदि नित्यस्तदा कथं तस्य कर्मकार्यत्वम्॥३१०॥**

**इति चेन्नासौदोषोन संनिपत्यो\[प\]कारक कर्म।  
किंत्वारादुपकारकमेव ज्ञानस्य कारक सदिदम्॥३११॥**

**मोक्षस्य कारकमिदं कर्मेत्युपचर्यते तदेवेह।  
अत एव चेह यदि कार्यैकत्वानुकीर्तन तदपि॥३१२॥**

**नाऽऽगामिकार्यविषयं पर त्वतिक्रान्तविषयमेव स्यात्।  
भवति ब्रह्मविदः किल यदग्निहोत्रादि तन्न चाऽऽगामि॥३१३॥**

**विधिशास्त्रविषयता न ह्यनियोज्यब्रह्मभावबोधे स्यात्।  
कर्तृत्वाद्यनिवृत्त्या भवति हि सा सगुणविषयविद्यासु॥३९४॥**

**आगामि तद्विदः स्याद्यदग्निहोत्रादिलक्षणं कर्म।  
विद्योपजायते किल तस्यापि फलाभिसंधिरहितस्य॥३१५॥**

**ननु यदि विद्या तद्यदग्निहोत्रादिलक्षणं कर्म।  
तर्ह्यश्लेषविनाशानुकीर्तनं तदिदमत्र किविषयम्॥३९६॥**

**विनियोगवचनमपि सुहृदादौ यच्चोपदर्शितं पूर्वम्।  
श्रुत्या तस्येत्यनया तदपि च किंविषयमित्यतो ब्रूते॥३१७॥**

**अतोऽन्याऽपि ह्येकेषामुभयोः॥१७॥**

**नित्यादतोऽग्निहोत्रादेरन्याऽप्यस्ति साधुकृत्येह।  
या फलमभिसधाय क्रियते विनियोग एषतद्विषयः॥३१८॥**

**तस्या एवाश्लेषविनाशप्रतिपादन भवेदतत्।  
एवविध हि काम्य कर्म न विद्यापकारक भवति॥३१९॥**

**अत्र च संप्रतिपत्तिजैमिनिसर्वज्ञबादरायणयोः।**

**यदेव विद्ययेति हि॥१८॥**

**यन्नित्यमग्निहोत्रादि मुमुक्षोः कर्म भवति मोक्षार्थम्॥३२०॥**

**तदुपात्तदुरितनाशद्वारा चेतोविशुद्धिकारणताम्।  
प्रतिपद्य मोक्षफलकब्रह्माधिगमैकसाधनत्वेन॥३२१॥**

**विद्यासमफलमेतद्भवतीत्येतत्वपश्चित पवम्।  
विद्यासंयुक्तं तद्विपरीतं श्रयतेऽग्निहोत्रादि॥३२२॥**

**विद्वान्यजते विद्वाञ्जुहोति शंसति च गायतीत्येवम्।  
तस्मादेवविदमेव ब्रह्माणमिति तद्वदेवमपि॥३२३॥**

**तेनोभौ कुरुतो यश्चैव वेदेह यश्च नो वेद।  
इति वाक्येभ्यो विद्यासयुक्तं केवलं च निर्दिष्टम्॥३२४॥**

**इह चिन्त्यते यदेतद्विद्यासंयुक्तमग्निहोत्रादि।  
किं विद्याहेतुतया तया सह किलककार्यता लभते॥३२५॥**

**किवा विद्यायुक्तं केवलमपि चाविशेषतो लभते।  
इति संदेहे विद्यायुतमेव यदेतदग्निहोत्रादि॥३२६॥**

**प्रतिपद्यते तदेव हि विद्यासहकारितां न चान्यदपि।  
विद्यायुतस्य विद्याहीनादवगम्यते विशेषोऽयम्॥३२७॥**

**श्रुतिरत्र यदहरेव जुहोतीत्याद्या किलैवमुपदिशति।  
अपमृत्युविजयरूपं विद्यायुतकर्मणः फल किंच॥३२८॥**

**बुद्ध्या युक्त इति स्मृतिरपि विद्यायोगतः फलं ब्रूते।  
इति शङ्का वारयितुं ब्रूतेऽत्र यदेव विद्ययेत्येवम्॥३२९॥**

**सत्यं विद्यायुक्तं यदग्निहोत्रादिलक्षणं कर्म।  
तत्किल विद्याहीनाद्विशिष्यते ब्राह्मणो यथा विद्वान्॥३३०॥**

**एवमपि कर्म विद्याहीनं यच्चेदमग्निहोत्रादि।  
तच्चेदंविद्यायां न ह्यत्यन्तानपेक्षमिह भवति॥३३१॥**

**यस्मात्तमेतमित्यादिश्रुतिभिः कर्मणोऽग्निहोत्रादेः।  
विद्याहेतुत्वं खल्वविशेषेण प्रदर्शितं तस्मात्॥३३२॥**

**नन्विह विद्यायुक्तं विद्याहीनाद्यदा विशिष्टं स्यात्।  
विद्यासाधनमेतद्विद्याहीनं तदा कथं भवति॥३३३॥**

**इति चन्मैवं विद्या न हि तस्य च कर्मणोऽग्निहोत्रादेः।  
सामर्थ्यातिशयेन हि विद्यां प्रति कश्चिदतिशयो भवति॥३३४॥**

**नैतावता हि विद्याहीनस्यैतस्य निष्फलत्वं स्यात्।  
यज्ञेन विविदिषन्तीत्यादिश्रुत्या किलाविशेषेण॥३३५॥**

**आत्मज्ञानाङ्गतया प्रदर्शितस्यास्य चाग्निहोत्रादेः।  
न हि विद्यानङ्गत्वं शक्यं केनापि दर्शयितुमत्र॥३३६॥**

**यत्कर्म विद्यया किल करोति तद्वीर्यवत्तरं भवति।  
उपदिशति चेममर्थं श्रुतिरत्र यदेव विद्ययेत्याद्या॥३३७॥**

**विद्याहीनमपीदं वीर्यवदिति गम्यते तथा श्रुत्या।  
तस्येह वीर्यवत्त्वं स्वकार्यसाधनसमर्थतारूपम्॥३३८॥**

**तस्माद्विद्यायुक्तं विद्यारहितं यदग्निहोत्रादि।  
मोक्षोद्देशेन कृतं तदुभयमपि किल मुमुक्षुणा सम्यक्॥३३९॥**

**इह जन्मनि पूर्वं वा स्वशक्तियोगेन दुरितमुन्मूल्य।  
ब्रह्मापरोक्षसाधनभावं प्रतिपद्यमानमेतद्धि॥३४०॥**

**श्रवणश्रद्धाभक्तिध्यानशमाद्यन्तरङ्गसापेक्षम्।  
ब्रह्मात्मविद्यया सह कर्म स्यादेककार्यमिति सिद्धम्॥३४१॥**

**भोगेन त्वितरे क्षपयित्वा संपयते॥१९॥**

**ये सुकृतदुष्कृते चानारब्धफले तयोः क्षयोऽभिहितः।  
विद्याबलेन ये पुनरारब्धफले हि ते तु भोगेन॥३४२॥**

**क्षपयित्वाऽनन्तरमिह विद्वान्संपत्स्यते परं ब्रह्म।  
इह तस्य तावदेवेत्याद्याः श्रुतयोऽपि दर्शयन्त्येवम्॥३४३॥**

**सत्यपि सम्यग्ज्ञाने भवति यथा तनुविसर्गतः पूर्वम्।  
द्वैतप्रपञ्चमानं द्विचन्द्रदर्शननयेन तद्वदिदम्॥३४४॥**

**पश्चादपि न कुतो वाऽनुवर्तत इतीह न पुनराशङ्कयम्।  
उपभोगक्षपणं किल भवति द्वैतानुवृत्तिमूलमिह॥३४५॥**

**न ह्यनयोरुपभोगेपुनरन्यत्तादृगस्ति किंचिदपि।  
अपरः कर्माशय एवाऽऽरमते भोगमपरमिति चेन्न॥३४६॥**

**नाऽऽरभते स हि भोगं ज्ञानेन च तस्य दुग्धबीजत्वात्।**

**मिथ्याज्ञानबलेन च तनुवाते कर्मभोगमारभते॥३४७॥**

**मिथ्याज्ञाने तस्मिंस्तत्त्वज्ञानेन मूलतो दग्धे।  
आरब्धकार्यविगमे विदुषः कैवल्यमप्रतिद्वन्द्वम्॥३४८॥**

**शारीरकमीमांसा मुनिना व्यासेन विरचिता सेयम्।  
चतुरध्यायी तस्यां चतुर्थसंज्ञश्च योऽयमध्यायः॥३४९॥**

**तत्र प्रथमे पादे सूत्रार्थो यश्च भाष्यकारोक्तः।  
आर्यावृत्तैरमलैःप्रकाशितो भवतु सोऽयमनवद्यः॥३५०॥**

**इति चतुर्थाध्याये प्रथमः पादः समाप्तः॥१॥**

**\_\_\_\_\_\_\_\_\_**

**अथ द्वितीयपादः।**

**पूर्वस्मिन्किल पादे ज्ञानफलं सकलमेव निर्वर्ण्य।  
अस्मिन्पादे यच्चोपास्तिफल ब्रह्मलोकसंभोग्यम्॥१॥**

**तद्वक्तव्यं तत्खलु संप्राप्यं ह्यर्चिरादिमार्गेण।  
सा चार्चिरादिमार्गप्राप्तिर्नोत्क्रान्तिमन्तरेण स्यात्॥२॥**

**तेनोपास्तिफलेनाऽऽक्षिप्तस्योत्क्रान्तिविषयपादस्य।  
अध्यायसंगतिः स्यादानन्तर्यं च पूर्वपादेन॥३॥**

**वाङ्मनसि दर्शनाच्छब्दाच्च॥१॥**

**अत्रापरासु विद्यासु हि फलभोगाय देवयानाख्यम्।  
पन्थानमर्चिरादिकमभिधास्यन्प्रथममिह यथाशास्त्रम्॥४॥**

**उत्क्रान्तिक्रममेवाऽऽचष्टे भवतीह वेयमुत्क्रान्तिः।  
सा खलु विद्वदविदुषोस्तुल्या न विशेष इह भवेत्कश्चित्॥५॥**

**प्रायणविषया श्रुतिरियमाम्नाता खल्विहास्य सोम्येति।  
तत्राऽऽदौ पुरुषस्य प्रयतो वाङ्मनसि तन्मनः प्राणे॥६॥**

**प्राणस्तेजसि तेजस्तद्धि परस्यां हि देवतायां च।  
संपद्यत इत्युक्तं किमत्र वाचः सवृत्तिकायाः स्यात्॥७॥**

**मनसीयं संपत्तिर्वाग्वृत्तेरेव वा भवेत्सा किम्।  
तत्र च सवृत्तिकाया वाचः संपत्तिरेव युक्ता स्यात्॥८॥**

**वृत्तिमदर्थपरायाःश्रुतेर्यदा वृत्तिमात्रपरना स्यात्।  
स्याल्लक्षणा न चेयं युक्ता मुख्यार्थसंभवेऽपि स्यात्॥९॥**

**तस्माच्च वाच एव हि सवृत्तिकाया लयोऽत्र युक्त इति।  
एवं प्राप्ते ब्रूते वृत्तेरेव हि लयोऽत्र युक्त इति॥१०॥**

**नन्वाचार्येणात्र च वाङ्मनसीन्यादिसूत्रमुपदिष्टम्।  
वाग्वृत्तिपरतया तद्व्याख्यातु युक्तमत्र कथमिति चेत्॥११॥**

**अविभागोवचनादिति वक्ष्यति येनोत्तरत्र कृत्स्नलयम्।  
तस्मादिह वृत्तिलयो विवक्षितो नैव वृत्तिमद्विलयः॥१२॥**

**इह तत्त्वलयविवक्षायां पूर्वत्राविभागसाम्येन।  
अविभाग इति परस्तादविभागमिम कुतो विशिंष्यात्सः॥१३॥**

**तस्माद्वृत्त्युपसंहारविवक्षेयं ततो हि वाग्वृत्तिः।  
उपसह्रियते पूर्वं सवृत्तिके मनसि विद्यमानेऽपि॥१४॥**

**उपलभ्यते मनोवृत्तौसत्यां पूर्वमेव वाग्वृत्तेः।  
उपसहांरो लोके स्वप्ने न तु वाच एव मनसि लयः॥१५॥**

**केनचिदपि दृष्टोऽय ननु वाङ्मनसीति हि श्रुतिर्ब्रूते।  
वागप्ययो हि मनसि प्रतीयते न तेन कुत इति चेन्न॥१६॥**

**मनसो वाक्प्रकृतित्वाभावान्न हि वाग्लयो भवेन्मनसि।  
यस्य यतश्चोत्पत्तिस्तत्र लयस्तस्य दृश्यते लोके॥१७॥**

**मृदिकरकादेरिवन च मनसो वागुद्भवः क्वचिद्दृष्टः।  
वृत्त्युत्पत्तिप्रलयावप्रकृतिसमाश्रयावपीह स्तः॥१८॥**

**अग्नेर्हि तैजसस्य च वृत्तिः किल पार्थिवेन्धनेभ्यः स्यात्।  
अप्सु च तदुपशयोऽयं तथैव चेहापि भवति नन्वत्र॥१९॥**

**वाङ्ममनसीति कथं वा साधुः स्यादित्यतोऽत्र पठितमिदम्।  
शब्दाच्चेति स भाक्ताभेदपरो भवति वृत्तिवृत्तिमतोः॥२०॥**

**अत एव च सर्वाण्यनु॥२॥**

**इह चोपशान्ततेजाः पुनर्भवमिति प्रपञ्चिता श्रुत्या।  
या चेह मनसि संपत्तिः स्याद्या यावदिन्द्रियाणां च॥२१॥**

**तत्रापि वाच इव चक्षुरादिकानां सवृत्तिके मनसि।  
समवस्थिते हि तेषां वृत्त्युपशम एव न स्वरूपलयः॥२२॥**

**वृत्तिद्वारा सर्वाण्यपीन्द्रियाणि हि मनोऽनुवर्तन्ते।  
सर्वेषा करणानामुपसंहारे हि मनसि तुल्येऽपि॥२३॥**

**अत्र पृथग्ग्रहणं यद्वाचस्तच्छ्रुतिनिदेशमालम्ब्य।  
श्रुतिनिर्देशोऽय वाङ्मनसीतीदं च तदनुरोधेन॥२४॥**

**तन्मनः प्राण उत्तरात्॥३॥**

**समधिगतेयं वाङ्मनसीत्यत्र च मनसि वृत्तिसंपत्तिः।  
यच्चानन्तरवाक्यं तदिह मनः प्राण इति समाम्नातम्॥२५॥**

**किमिहापि वृत्तिमत्सपत्तिः किंवाऽत्र वृत्तिसंपत्तिः।  
इति विचिकित्साया वृत्तिमतःसंपत्तिरत्र युक्तेति॥२६॥**

**श्रुत्यनुसारात्प्राप्तंतत्प्रकृतित्वस्य दर्शनाच्चात्र।  
इह चान्नमयं हीति श्रुतिरन्नमयं मनः प्रदर्शयति॥२७॥**

**अब्योनिं च प्राणं तथैव चापामिहान्नयोनित्वम्।  
आपश्चान्नमिति श्रुतिरपि दर्शयतीह तेन यच्च मनः॥२८॥**

**प्राणे प्रलीयतेऽस्मिंस्तदन्नमेवाप्सु लीयते नान्यत्।  
अन्नं हि मनश्चाऽऽपः प्राणोऽसौ प्रकृतिविकृतिभावोऽयम्॥२९॥**

**भवति तयोरित्येवं प्राप्ते ब्रूते वृत्तिसंपत्तिम्।  
तदिहागृहीतबाह्येन्द्रियवृत्ति मनः प्रलीयते प्राणे॥३०॥**

**वृत्तिद्वारेणैव हि तथोत्तरस्मात्प्रतीयते वाक्यात्।  
किंच सुषुप्सोश्च मुमूर्षोश्च प्राणे सवृत्तिके सति हि॥३१॥**

**दृश्यत एव हि मनसो वृत्तिलयो न खलु वृत्तिमद्विलयः।  
न हि मनसः प्राणेऽस्मिन्स्वरूपविलयः कदाचिदपि भवति॥३२॥**

**येनात्प्रकृतिरसौ प्राणो ननु दर्शिता हि मनसोऽस्य।  
प्राणप्रकृतिकता न ह्येतत्सार न वर्त्मनाऽनेन॥३३॥**

**प्राणप्रकृतित्वेन प्राणे संपत्तुमर्हतीह मनः।  
इह चान्ने मन एव हि लीयेत तथाऽप्सु चान्नमप्येतत्॥३४॥**

**अप्स्वेव प्राणोऽय लीयेत पुनर्न वैपरीत्येन।  
एतावताऽपि खल्वद्भ्यः प्राणत्वेन परिणताभ्यो हि॥३५॥**

**जायेत मन इतीह प्रमाणमुपलभ्यते न किंचिदपि।  
तस्मान्मनसः प्राणे वृत्तिलयः स्यान्न वृत्तिमद्विलयः॥३६॥**

**सोऽध्यक्षे तदुपगमादिभ्यः॥४॥**

**यस्य तु येनोत्पत्तिस्तस्य च तस्मिन्हि वृत्तिलय एव।  
न तु वृत्तिमल्लयःस्यादिति समधिगतं हि पूर्वमत्रपुनः॥३७॥**

**संदिह्यते किलेदं यत्प्राणस्तेजसीति वाक्यमिह।  
तत्र प्राणस्य यथाश्रुति \[तेजसि\] वृत्तिलय एव स्यात्॥३८॥**

**देहेन्द्रियाधिनाथे जीवे वा तस्य भवति विलय इति।  
तत्रानतिशङ्क्यत्वाच्छ्रुतेस्तदनुसारतो भवेदेवम्॥३९॥**

**तेजस्येवैतस्मिन्प्राणस्यैतस्य विलय उचित इति।  
यद्यश्रुतार्थप्ररिकल्पना भवेत्सा भवेदिहान्याय्या॥४०॥**

**इति शङ्कां वारयितुं प्राणस्याध्यक्षगामितां ब्रूते।  
सोऽयं प्रकृतः प्राणो विद्याकर्माद्युपाधिकेऽध्यक्षे॥४१॥**

**विज्ञानात्मन्येवावतिष्ठते तदुपगामितादिभ्यः।  
श्रुतिरियमिहैवमेवेत्याद्या दर्शयति तदुपगामित्वम्॥४२॥**

**हेत्वर्थश्चोपगमानुगमनतदवस्थितिश्रुतिभ्य इति।  
यात्रेच्छावन्तं किल राजानं सेवका यथैवेह॥४३॥**

**उपगच्छन्ति तथेव हि परलोकं जिगमिषुं च जीवमपि।  
सर्वे प्राणा अभिमुखतो यान्तीत्युपगमः श्रुतौ दृष्टः॥४४॥**

**सर्वेषां प्राणानामविशेषेणैव चायमुपदिष्टः।  
इह च तमुत्क्रामन्तं प्राणोऽनुत्क्रामतीति वाक्यमपि॥४५॥**

**प्राणस्य पञ्चवृत्तेरनुगमनं किल विशेषतो ब्रूते।  
अन्तर्विज्ञानं किल यच्चाध्यक्षस्य दर्शितं श्रुत्या॥४६॥**

**तच्चान्तर्विज्ञानं जीवे प्राणस्थितिं विना न भवेत्।  
इत्युपदिशति सविज्ञान इति श्रुतिरिह ततो भवेज्जीवे॥४७॥**

**प्राणस्यावस्थानं तेनास्याध्यक्ष एव संपत्तिः।  
नन्विह तेजस्येव प्राणलयः श्रूयते परं सूत्रे॥४८॥**

**सोऽध्यक्ष इति ह्यधिकाला (वा) पःकुत एष इति म शङ्क्यमिह।  
यस्मादुत्क्रमणादिव्यवहारोऽध्यक्षमूलकस्तस्मात्॥४९॥**

**अपि च श्रुत्यन्तरगतविशेषसापेक्षता भवेदस्य।  
नन्वेतच्छ्रुतिवचनं यत्प्राणस्तेजसीति कथमिति चेत्॥५०॥**

**श्रुतेषु तच्छ्रुतेः॥५॥**

**तेजःसहचरितेषु च भूतेषु प्राणसहकृतोऽध्यक्षः।  
सूक्ष्मेषु देहबीजेष्ववतिष्ठत इति किल श्रुतेरर्थः॥५१॥**

**दर्शयति श्रुतिरेषा प्राणस्य च तेजसि स्थितिं हि ननु।  
न प्राणसहकृतस्याप्यध्यक्षस्येति चेन्न दोषोऽयम्॥५२॥**

**श्रुत्वा हि पूर्वसूत्रोदाहृतयाऽध्यक्षगामितापरया।  
अध्यक्षोऽपि किलायं तदन्तराले निवेशितो यस्मात्॥५३॥**

**यश्च सुघ्नान्मथुरां गत्वा हि व्रजति पाटलीपुत्रम्।  
स व्रजति पाटलीपुत्रमिमं सुघ्नादितीव भवतीह॥५४॥**

**तस्मादध्यक्षस्य च तदन्तराले भवेदवस्थानम्।  
ननु तेजःसहचरितेष्वस्यावस्थानमिति तु यच्चोक्तम्॥५५॥**

**तत्कथमुपपन्नं स्याद्यत एकं श्रूयते हि तेज इह।  
वाङ्मनसीत्याद्ये हि श्रुतिवाक्ये तेजसीत्यतः पठति॥५६॥**

**नैकस्मिन्दर्शयतो हि॥६॥**

**तेजसि नैकस्मिन्किल देहान्तरयोगसमय आयाते।  
जीवोऽवतिष्ठतेऽसौ पञ्चात्मकता यतः शरीरस्य॥५७॥**

**प्रश्नप्रतिवचने अपि यथोक्तमेवार्थमत्र दर्शयतः।  
वेत्थ यथा पञ्चम्यामित्यादा त्र्यात्मकत्वसूत्रे हि॥५८॥**

**व्याख्यातं तत्सर्वं श्रुतिस्मृती चैतमर्थमुपदिशतः।  
पृथ्वीमय आपोमय इत्याद्या हि श्रुतिस्तथैवंयम्॥५९॥**

**स्मृतिरण्व्यो मात्रा इत्याद्या पञ्चभूतकार्यत्वम्।  
देहस्य व्यपदिशति हि तस्माद्भूतेष्वितीह साधूक्तम्॥६०॥**

**ननु वागादिषु करणेष्वखिलेष्वपि चोपसंहृतेषु पुनः।  
देहान्तरसंप्रेप्सावेलायां क्व पुनरेष भवतीति॥६१॥**

**प्रश्ने हि श्रुत्यन्तरमस्य च कर्माश्रयत्वमुपदिशति।  
श्रुत्यन्तरं हि तो ह यदूचतुरित्यादिना प्रसिद्धं हि॥६२॥**

**अत्र किल याज्ञवल्क्यार्तभागसज्ञौमुनी हि कर्मैव।  
जीवाधारं ब्रूतस्तेन च कर्माश्रयत्वमस्योक्तम्॥६३॥**

**भूताश्रयत्वमेवं सति पूर्वोक्तं विरुद्धमिति चेन्न।  
तत्र च कर्माश्रयता ग्रहादिसंज्ञस्य कर्ममूलस्य॥६४॥**

**इन्द्रियविषयात्मकबन्धनरूपस्य प्रवृत्तिरित्युक्ता।  
इह तु पुनर्भूतोपादानो देहान्तरोदयोऽयमिति॥६५॥**

**भूताश्रयत्वमुक्तं प्रशशंसतुरित्यनेन पुनरत्र।  
प्राधान्यमात्रमेव हि कर्मण इत्येव दर्शितं भवति॥६६॥**

**तत्कर्मणो निमित्तत्वेनाप्युपपद्यते हि पुनरत्र।  
भूतोपादानकता भूताश्रयता ततश्च न विरोधः॥६७॥**

**समाना चाऽऽसृत्युपक्रमादमृतत्वं चानुपोष्य॥७॥**

**उक्रान्तिरिह किमेषा विद्वदविदुषोः समानरूपैव।  
भवति हि किंवा सेयं विशेषवत्येव वेति संदेहे॥६८॥**

**तत्र विशेषवतीति प्राप्तं नैषा हि भूतसंश्लिष्टा।  
आश्रीयन्ते भूतान्यत्राविदुषा पुनर्भवायैव॥६९॥**

**न पुनर्भवोऽस्ति विदुषो यस्मादमृतत्वमश्नुने विद्वान्।  
तस्मादविदुष एवोत्कान्तिरियं सा हि न खलु विदुषोऽस्य॥७०॥**

**ननु विदुष एव विद्याप्रकरणबलतो भवेदिहोत्क्रान्तिः।  
मैवंस्वापादिवदिह सामान्येनानुकीर्तनं तदिदम्॥७१॥**

**यत्रैतत्पुरुष इति श्रुत्याहि स्वपिति नाम निर्दिष्टम्।  
आशि\[शि\]षति नाम पिपासति नाम च पुरुषस्य दर्शितं हि तथा॥७२॥**

**सर्वसमा एवैते ह्यत्र स्वापादयोऽनुकीर्त्यन्ते।  
विद्याप्रकरण एव प्रकृतप्रतिपादनानुगुण्येन॥७३॥**

**स्वापादयो हि विदुषो विशेषतः क्वापि न हि विवक्ष्यन्ते।  
एवमिहोत्कान्तिरियं महाजनगतैव कीर्त्यते नान्या॥७४॥**

**यत्र परस्यां प्रयतस्तेजः संपद्यते हि पुरुषस्य।  
स ह्यात्मा तत्त्वमसीत्येतावत्प्रतिपिपादयिषितमिह॥७५॥**

**विदुषो यस्मादेषा प्रतिषिद्धा सेयमविदुषस्तस्मात्।  
एवं प्राप्ते ब्रूते त्द्युक्रान्तिरियं भवेत्समानेति॥७६॥**

**उक्रान्तिर्वाङ्मनसीस्याद्या या सा समानरूपैव।  
विद्वदविदुषोरासृत्युपक्रमादेवमेव भवति यतः॥७७॥**

**अविशेषतः श्रुतेयं तत्राविद्वान्हि देहबीजानि।  
भूतानि सूक्ष्मरूपाण्याश्रित्य च कर्मसंप्रयुक्तोऽयम्॥७८॥**

**देहान्तरं ग्रहीतुं संसरति पुनः स एष विद्वांस्तु।  
ज्ञानप्रकाशितं किल मोक्षद्वारं परं समाश्रयते॥७९॥**

**आसृत्युपक्रमादित्येतावद्दर्शितं हि सूत्रकृता।  
नन्वसृतत्वं प्राप्यं नैतद्देशान्तरप्रयुक्तं स्यात्॥८०॥**

**भूताश्रयता चाऽऽसृत्युपक्रमो वाऽपि तत्र भवति कथम्।  
इति शङ्कां निरसितुमनुपोष्येति तदेतदभिहितं सूत्रे॥८१॥**

**अमृतत्वमिह यदुक्तं तदिदमविद्यादिकानदग्ध्वैव।  
आपेक्षिकमेव स्यात्तदपरविद्याबलेन लभ्येत॥८२॥**

**आसृत्युपक्रमोऽयं भूताश्रयता च तत्र संभवति।  
गतिरिह निराश्रयाणा प्राणानां नोपपद्यते क्वापि॥८३॥**

**तदाऽपीतेः संसारव्यपदेशात्॥८॥**

**तेजस्तच्च परस्यामित्यत्र प्रकरणादियोगेन।  
तदिदं प्रकृतं तेजः साध्यक्षं सकरणं च सप्रमाणम्॥८४॥**

**भूतान्तरोपसृष्टं प्रयतः पुंसोऽस्य देवताया हि।  
संपद्यते परस्यामित्युक्त कीदृशी भवेदेषा॥८५॥**

**संपत्तिरिह भवेदिति चिन्तेयं जायते हि तत्रासौं।  
आत्यन्तिक एव लयो युक्तस्तत्प्रकृतिता यतस्तस्याः॥८६॥**

**सर्वस्य जनिमतो हि प्रकृतिरियं देवता परा सेति।  
प्रागेव हि प्रपञ्चितमत इयमात्यन्तिकी भवेदस्याम्॥८७॥**

**अविभागापत्तिरिति प्राप्ते ब्रूते विभागमेवात्र।  
भूतान्तरसहितं तत्तेजः श्रोत्रादिकरणसंसृष्टम्॥८८॥**

**आसंसारविमोक्षादाऽपीतेरात्मवेदनायत्तात्।  
अवतिष्ठते हि तावच्छ्रुत्या व्यपदिश्यतेऽस्य संसारः॥८९॥**

**इह योनिमन्य इत्यादिकया श्रुत्या प्रपञ्चितश्चायम्।  
नानाशरीरयोगात्संसारोऽस्यान्यथा हि सर्वोऽपि॥९०॥**

**संपद्येत ब्रह्म प्रायणसमयेऽप्युपाधिविलयेन।  
तत्र च विधिशास्त्रमिदं विद्याशास्त्रं च विफलमेव स्यात्॥९१॥**

**मिथ्याज्ञाननिमित्तो बन्धो ज्ञानादृते न नश्येत।  
तस्मात्सुषुप्तलयवत्संपत्तिरियं हि बीजशेषेण॥९२॥**

**सूक्ष्मं प्रमाणतश्च तथोपलब्धेः॥९॥**

**भूतान्तरसहितं यत्तेजः पूर्वोक्तमस्य जीवस्य॥  
अस्माद्देहात्प्रवसन आश्रयभूतं प्रमाणतस्तच्च॥९३॥**

**सूक्ष्मं नाडीनिष्क्रमणादिभ्योऽस्यावगम्यते सौक्ष्म्यम्।  
तत्र तनुत्वादेव हि संचारः स्वच्छतादियोगेन॥९४॥**

**अप्रतिभूतो देहान्निर्गच्छन्नोपलभ्यते चातः।**

**नोपमर्देनातः॥१०॥**

**सूक्ष्मत्वादेव पुनः स्थूलशरीरस्य चोपमर्देन॥९५॥  
दाहादिमूलकेनतरदिह सूक्ष्मं तु नोपमृद्येत।**

**अस्यैव चोपपत्तेरेष ऊष्मा॥११॥**

**सूक्ष्मस्यास्य शरीरस्यैव भवत्येष योऽयमूष्माऽत्र॥९६॥**

**यं चोष्माण देहे संस्पर्शेन हि जना विजानन्ति।  
चरमदशायां रूपादिगुणेषु च तत्र सत्स्वपि च॥९७॥**

**नैवोपलभ्यतेऽसौ जीववसरेऽवगम्यते सोऽयम्।  
तस्मात्सिद्धशरीरव्यतिरिक्तसमाश्रितोऽयमिति सिद्धम्॥९८॥**

**श्रुतिरुष्ण एव जीविष्यन्नित्याद्याऽपि दर्शयत्येवम्।**

**प्रतिषेधादिति चेन्न शारीरात्॥१२॥**

**आत्यन्तिकेऽमृतत्वे गत्युक्रान्त्योरभाव उपदिष्टः॥९९॥  
पूर्वत्र चानुपोष्येत्यनेन केनापि हेतुनाऽत्र पुनः।  
आशङ्क्यप्रतिषेधति तामेतामुत्तरत्र सूत्रेण॥१२०॥**

**इह चाथाकामयमानो योऽकाम य इति दृश्यते वाक्यम्।  
काण्वश्रुतौ हि तत्र च य आत्मकामः स आप्तकामः स्यात्॥१०१॥**

**यदि भवति चाऽऽप्तकामो निष्कामः स्यात्ततो ह्यकामः स्यात्।  
ईदृगकामयमानस्तस्योत्क्रामन्ति नैव हि प्राणाः॥१०२॥**

**ब्रह्मैव सन्स विद्वान्ब्रह्माप्येतीति चोपदिष्टं हि।  
पूर्णानन्दात्मा यः स चाऽऽत्मकामोऽयमाप्तकामस्तु॥१०३॥**

**प्राप्तपरानन्दो यो निष्कामोऽव्यक्तवासनारहितः।  
सोऽयमकामो यश्च व्यक्तबहिष्कामविरहितो भवति॥१०४॥**

**इह परविद्याविषयात्प्रतिषेधान्न परमात्मतत्वविदः।  
प्राणानामुत्क्रान्तिर्देहादस्तीति चेन्न चैवं स्यात्॥१०५॥**

**प्रतिषेधोऽयं यस्मान्न शरीराद्भवति किंतु शारीरात्।  
अवगम्यते न तस्मात्प्राणा इति पञ्चमीप्रयोगेण॥१०६॥**

**काण्वश्रुतौहि दृष्टा षष्ठी संबन्धमात्रविषयैव।  
शाखान्तरगतया पञ्चम्या सा भवति तद्विशेषपरा॥१०७॥**

**तस्मादिति तच्छब्देनाभ्युदयाद्यधिकृतो हि यो देही।  
संबध्यते स एव प्राधान्यान्न तु कदाचिदपि देहः॥१०८॥**

**नोत्क्रामन्ति प्राणास्तस्मादुच्चिक्रमिषत इह जीवात्।  
तेन सहैव भवन्तीत्यर्थस्तस्मात्प्रतीयते वाक्यात्॥१०९॥**

**भवति हि सप्राणस्य प्रवसत एतस्य सेयमुत्क्रान्तिः।  
देहादेतस्मादित्याक्षेपमिमं निराकरोतीह॥११०॥**

**स्पष्टो ह्येकेषाम्॥१३॥**

**यञ्चोक्तमिह परब्रह्मविदोऽप्युत्क्रान्तिरियमतो देहात्।  
प्रतिषेधो यश्चायं स देह्युपादान एव भवतीति॥१११॥**

**तदिदमयुक्तं वक्तुं देहापादान एव यत एषः।  
उत्क्रान्तिप्रतिषेधस्तथैव किल शाखिनामिहैकेषाम्॥११२॥**

**उपलभ्यते हि सम्यक्स एव खल्वार्तभागसंप्रश्ने।  
यत्रायं पुरुष इति प्रक्रान्ते पुरुष एष देहः स्यात्॥११३॥**

**अस्माद्देहात्प्राणा उत्क्रामन्त्युत न वेति तत्प्रश्ने।  
नेत्याह याज्ञवल्क्य इतीहानुत्कान्तिपक्षमालम्ब्य॥११४॥**

**प्राणेषु तर्ह्यनुत्क्रान्तेषु क्व मृतोऽयमिति पुनः प्रश्ने।  
अत्रैव समवलीयन्त इति हि तत्प्रविलय प्रतिज्ञाय॥११५॥**

**तत्सिद्धये स उच्छ्रयतीति चाऽऽरभ्य दर्शितं श्रुत्या।  
उच्छ्रवत्याध्मायति चाऽऽध्मातः सन्मृतः स शेत इति॥११६॥**

**इह बाह्यवायुपूरणबलेन देहाभिवृद्भिरुच्छ्रयनम्।  
आध्मानमार्द्रभेरीवदेव देहस्य शब्दकारित्वम्॥११७॥**

**स इति परामृष्टस्योत्कान्त्यवधेः पुरुषशब्दवाच्यस्य।  
देहस्यैवोच्छ्रयनादीनि स्युर्दहिनो न चैतानि॥११८॥**

**तस्मादत्र न तस्मात्प्राणा इति पञ्चमीप्रयोगेऽपि।  
तत्सामान्याद्देहात्मनोरभेदोपचारमात्रेण॥११९॥**

**देहापादानस्योत्क्रमणस्यैव हि भवेन्निषेधोऽयम्।  
यद्यपि देहिन एव प्राधान्यं भाति पञ्चमीपाठे॥१२०॥**

**षष्ठीपाठे तु पुनर्विद्वत्संबन्धिनीयमुत्क्रान्तिः।  
प्रतिषिध्यत इत्येतत्प्रतीयते तावता क्षतिर्नेह॥१२१॥**

**प्राप्तोत्कान्तिप्रतिषेधार्थत्वादस्य निगमवाक्यस्य।  
देहापादानैषा प्रतिषिद्धा स्यान्न देह्युपादाना॥१२२॥**

**इह देहादुत्क्रान्तिः प्राप्ता न तु देहिनः क्वचिद्वाऽपि।  
अपि चेह चक्षुषो वा मूर्ध्नो वेत्यादिनेदमुत्क्रमणम्॥१२३॥**

**आदिश्य सप्रपञ्चमविद्वद्विषयं प्रपञ्चगमनं च।  
इति कामयमान इति ह्युपसंहृत्य च कथामिहाविदुषः॥१२४॥**

**विद्वांसं पुनरत्राथाकामयमान इति परामृश्य।  
उत्क्रान्तिमेव यदि तद्विषयेऽपि प्रापयेदिदं वाक्यम्॥ १२५॥**

**असमञ्जस एव स्याद्यपदेशःसकल एव तत्रत्यः।  
तेनाविद्वद्विषये गत्युत्क्रान्त्योः प्रसक्तयोरत्र॥१२६॥**

**विद्वद्विषये प्रतिषेध इति व्यपदेशसार्थकत्वाय।  
व्याख्येयमिह न च ब्रह्मविदः सर्वात्मतां प्रसन्नस्य॥१२७॥**

**प्रक्षीणकामकर्मण उत्क्रान्तिर्गतिरपीयमुपपन्ना।  
उत्क्रान्तौ च गतौ वा न निमित्तं तस्य विद्यते किंचित्॥१२८॥**

**अत्र ब्रह्म समश्नुत इत्याद्या अपि भवन्ति याः श्रुतयः।  
ताः किल गत्युत्कान्त्योरमावमुपदर्शयन्ति चात्मविदः॥१२९॥**

**स्मर्यते च॥१४॥**

**इह भारतेऽपि विदुषो गत्युत्क्रान्त्योरभाव एवेति।  
अपदस्य पदैषिण इत्येवं हि स्मर्यतेऽयमेवार्थः॥१३०॥**

**ब्रह्मविदोऽपि गतिर्नन्वत्र किल स्मर्यते शुकाचार्यः।  
वैयासकिर्मुमुक्षुर्भास्करमण्डलमभिप्रतस्थ इति॥१३१॥**

**मैवं सशरीरस्यैवायं किल योगबलसहायेन।  
भास्करमण्डलसंप्राप्तिपुरःसरमस्य तनुविसर्ग इति॥१३२॥**

**वक्तव्यमस्य यस्माद्दर्शितमिह सर्वभूतदृश्यत्वम्।  
न ह्यशरीरं यान्तं द्रष्टुमिमं शक्नुवन्ति भूतानि॥१३३॥**

**उपसंहृतमेवं किल तत्रैव शुकस्तु मारुताच्छीघ्राम्।  
गतिमन्तरिक्षगोऽसौ कृत्वा स ततश्च दर्शयित्वैनम्॥१३४॥**

**आत्मप्रभावमखिलं जगाम सर्वात्मभावमयमिति हि।  
तस्माद्गतिश्रुतीनां विषयोऽग्रे वक्ष्यमाण एव स्यात्॥१३५॥**

**तानि परे तथा ह्याह॥१५॥**

**यानि प्राणपदेन प्रदर्शितानीन्द्रियाणि भूतानि।  
तानि ब्रह्मविदस्तस्मिन्परमात्मनि प्रलीयन्ते॥१३६॥**

**श्रुतिरत्र चैवमेवास्य परिद्रष्टुरिति बोधयत्येवम्।  
नन्विह गताः कलाः पञ्चदशेत्याद्या श्रुतिः परा येयम्॥१३७॥**

**सा हि परस्मादन्यत्रापि कलानां लयं प्रदर्शयति।  
मैवं सा व्यवहारापेक्षा खलु पार्थिवादिका हि कलाः॥१३८॥**

**स्वप्रकृति (ती) रेव पृथिव्यादीरपियन्ति हीति दर्शयति।  
एषा परमार्थाभिप्राया ब्रह्मणि कलालयं ब्रूते॥१३९॥**

**अविभागो वचनात्॥१६॥**

**विदुषो योऽसौ हि कलाप्रलयः प्रतिपादितः स चायमिह।  
किं सावशेष इतरेषामिव किंवा स निरवशेष इति॥१४०॥**

**संदेहे लयसाम्यादिह शक्त्यवशेषताप्रसक्तो हि।  
अविभागो वचनादिति लयमेतं निरवशेषमुपविशति॥१४१॥**

**ब्रह्मविदोऽस्य कलानामविभागापत्तिरेव युक्ता स्यात्।  
यत इह वचनादस्मात्परमविभागः प्रतीयते तासाम्॥१४२॥**

**इह च कलालयमुक्त्वा भिद्येते एवमादिना ब्रूते।  
आसां हि नामरूपे भिद्येते प्रोच्यते हि पुरुष इति॥१४३॥**

**एषोऽकलोऽमृतो भवतीति च पुरुषोऽकलोऽयमत्रोक्तः।  
अत्राविद्याजनितानां च कलानां न विद्यया जनिते॥ १४४॥**

**प्रलये पुनरेतस्मिन्स्याच्छक्त्यवशेषता कथंचिदपि।  
तस्मादत्र कलानामविभागापत्तिरेव युक्ता स्यात्॥१४५॥**

**तदोकोग्रज्वलनं तत्प्रकाशितद्वारो विद्यासामर्थ्यात्तच्छेषगत्यनुस्मृतियोगाच्च हार्दानुगृहीतः शताधिकया॥१७॥**

**इह परविद्याचिन्तां समाप्य तत्र प्रसङ्गतः प्राप्ताम्।  
चिन्तामधुना परविद्याविषयां पुनरिहानुवर्तयति॥१४६॥**

**विद्वविदुषोरासृत्युपक्रमात्किल समेति चोत्क्रान्तिः।  
प्रागभिहितं तमेवेदानीमासृत्युपक्रमं ब्रूते॥१४७॥**

**उपसंहृतवागादिकलापस्योच्चिक्रमिषत एतस्य।  
विज्ञानात्मन ओको ह्यायतनं हृदयमेव नान्यदिति॥१४८॥**

**दर्शयतीह स एतास्तेजोमात्रा इति श्रुतिः सेयम्।  
तस्य च हृदयस्याग्रं प्रथमं प्रद्योतते ततश्चायम्॥१४९॥**

**चक्षुष्प्रभृतिद्वारा निष्क्रामति तत्प्रकाशितद्वारः।  
इति चक्षुराद्यपादानामुत्क्रान्तिं प्रदर्शयत्येषा॥१५०॥**

**हृदयस्याग्रं प्रद्योतत इत्याद्या श्रुतिर्हि सा किमिह।  
विद्वदविदुषोर्हिसमा किंवा विदुषो विशेष इह कश्चित्॥१५१॥**

**इति विचिकित्सायां श्रुत्यविशेषादनियमोऽत्र युक्त इति।  
एवं प्राप्ते ब्रूते हृदयप्रद्योतने समानेऽपि॥१५२॥**

**अपि तत्प्रकाशितद्वारत्वे तुल्ये स एष विद्वांस्तु।  
मूर्धस्थानादेव हि निष्क्रामति नेतरेभ्य इति यस्मात्॥१५३॥**

**विद्यासामर्थ्यं किल दृष्टं तस्यैव नेतरस्य पुनः।  
इतरवदेव हि विद्वान्यतः कुतश्चित्प्रदेशतोऽपि यदि॥१५४॥**

**उत्क्रामेत्स तदाऽयं नोत्कृष्टं लोकमत्र विन्देत।  
एवं चेत्तर्हीयं विद्या सर्वाऽप्यनर्थकैव स्यात्॥१५५॥**

**तच्छेषगत्यनुस्मृतियोगाच्च गतिर्विलक्षणाऽस्य स्यात्।  
विद्याशेषत्वेन च गतिरिह मूर्धन्यनाडिकाद्वारा॥१५६॥**

**अनुशीलयितव्या सा विहिता विद्याविशेषविषये हि।  
तामभ्यसंस्तयैव प्रतितिष्ठत एष इति तु युक्तमिह॥१५७॥**

**तस्मादुपासितेन हि परात्मना हृदयसंस्थितेनायम्।  
परमनुगृहीत एव हि विद्वांस्तद्भावमिह समापन्नः॥१५८॥**

**मूर्धन्ययैकशततमनाड्या निष्क्रामतीतराभ्योऽन्ये।  
शतमित्याद्या श्रुतिरप्येवं दर्शयति हार्दविद्यायाम्॥१५९॥**

**रश्म्यनुसारी॥१८॥**

**अस्ति किल हार्दविद्या दहरोऽस्मिन्नन्तरिति समाम्नाता।  
सा चाथ यदिदमस्मिन्ब्रह्मपुर इति प्रपञ्चिता भूयः॥१६०॥**

**तत्प्रकरण एव ह्यथ या एता इत्यधीत्य तत्र पुनः।  
नाडीरश्मिपुरःसरसंबन्धं सप्रपञ्चमभिधाय॥१६१॥**

**यत्रैतदिति तथैव च तयोर्ध्वमित्यादिवाक्यमाम्नातम्।  
उत्क्रमणमेतदस्य प्रारब्धान्ते यदा भवेत्तर्हि॥१६२॥**

**नाडीगतरश्मिभिरेवैतैरुत्क्रामतीति तत्रोक्तम्।  
तस्मादत्र शताधिकनाड्या विद्वानसो हि निष्क्रामन्॥१६३॥**

**रश्म्यनुसारेणैव हि निष्क्रामत्येष इति तु युक्तमिह।  
तत्किं रश्म्यनुसारित्वं रात्रावहनि चाविशेषेण॥१६४॥**

**म्रियमाणस्यास्य स्यात्किंवाऽहन्येव तदिति संदेहे।  
अविशेषश्रवणात्खल्वविशेषेणैव वर्ण्यते तदिदम्॥१६५॥**

**निशि नेति चेन्न संबन्धस्य यावद्वेहभावित्वाद्दर्शयति च॥१९॥**

**अहनि च नाडीरश्म्योः संबन्धोऽस्तीति युक्तमेतत्स्यात्।  
अहनि मृतस्य च रश्म्यनुसारित्वं न तु भवेदिदं रात्री॥१६६॥**

**विच्छिद्यते हि यस्मान्नाडीरश्म्योर्हि तत्र संबन्धः।  
रात्रौ मृतस्य तस्मान्न हि रश्म्यनुसारितेति चेन्मैवम्॥१६७॥**

**भवति हि यावद्देहं नाडीरश्म्योः स एष संबन्धः।  
श्रुतिरेषाऽमुष्मादादित्यादित्येतमर्थमुपदिशति॥१६८॥**

**ये नाडीषु च सृप्ता रश्मय इह सन्ति ते किलाऽऽदित्यात्।  
अस्माल्लब्धविकासा आभ्यो नाडीभ्य एवमेवैते॥१६९॥**

**आदित्ये किल सृप्तास्तथा प्रतायन्त इति हि तत्रोक्तम्।  
उपलभ्यते निशास्वपि निदाघकाले च सूर्यकिरणानाम्॥१७०॥**

**अनुवृत्तिस्तत्र यतो रात्रौ तापादि दृश्यते भूयः।  
स्तोकानुवृत्तितः स्याद्दुर्लक्ष्यत्वं तदन्यरजनीषु॥१७१॥**

**शैशिरदिवसेष्विव दुर्दिनेषु दुर्लक्ष्यता भवेदत्र।  
अहरेवैतद्रात्रौ विदधातीति श्रुतिर्ब्रवीत्येवम्॥१७२॥**

**यदि रात्रिमृतो विद्वान्रश्म्यनुसरणं बिना क्रमेदूर्ध्वम्।  
भवति हि रश्म्यनुमारानर्थक्यं तत्र तच्च दुर्वारम्॥१७३॥**

**न ह्यत्र यो दिवैव प्रैति स रश्मीनपेक्ष्य चाऽऽक्रमते।  
ऊर्ध्वंहि यस्तु रात्रौ प्रैत्यनपेक्ष्यैव स इति युक्तं स्यात्॥२७४॥**

**अथ विद्वानपि नोर्ध्वंयदि रात्रिप्रायणापराधेन।  
आक्रमते सा पाक्षिकफलेति तत्राप्रवृत्तिरेव स्यात्॥१७५॥**

**मृत्योरनियतकालत्वात्तस्य दिवैव मृत्युरित्यपि न।  
अथ विद्वान्रात्रावपि मृतोऽहरागममसाबुदीक्षेत॥१७६॥**

**अहरागमेऽपि विदुषः शरीरमिह पावकादिसंस्कारात्।  
न भवति हि रश्मिसंबन्धार्हमतो नाऽऽक्रमेदसावृर्ध्वम्॥१७७॥**

**किंच स यावत्क्षिप्येन्मन इति दर्शयति तदनु दीक्षां हि।  
तस्मादविशेषेणाहनि रात्रौ वाऽस्य रश्मिसबन्धः॥१७८॥**

**अतश्चायनेऽपि दक्षिणे॥२०॥**

**यत इह नैवोदीक्षा न पाक्षिकफला च भवति विद्येयम्।  
मृत्युर्न नियतकालस्तस्मादवनेऽपि दक्षिणे विद्वान्॥१७९॥**

**म्रियमाणः स कदाचिद्विद्याफलमखिलमपि समाप्नोति।  
या चोत्तरायणमृतिप्राशस्त्यप्रथितिरपि च भीष्मस्य॥१८०॥**

**यच्चोत्तरायणस्य प्रतीक्षणं नैजतनुविसर्गार्थम्।  
आपूर्यमाणपक्षाद्यानित्याद्या श्रुतिश्चयेयमिह॥१८१॥**

**एतेभ्यो हेतुभ्यस्तनुपाते चोत्तरायणं हीदम्।  
आवश्यकमिति शङ्का सूत्रेण निरस्यते हि सूत्रकृता॥१८२॥**

**या चोत्तरायणमृतिप्राशस्त्यस्य प्रसिद्धिरिह कथिता।  
सा चाविद्वद्विषया भीष्मस्य च यत्प्रतीक्षणं तदपि॥१८३॥**

**आचारप्रतिपालनरूपफलार्थं पितृप्रसादेन।  
\`लब्धस्वेच्छामृत्युं प्रख्यापयितुं च भवति नान्यार्थम्॥१८४॥**

**यच्चोत्तरायणे स्यान्मरणं तच्च प्रशस्तमज्ञानाम्।  
इत्यभिवदनं प्राज्ञानामाचारोऽत्र भवति न तदन्यः॥१८५॥**

**श्रुतिरपि च देवताभिप्राया सा नेह कालमात्रपरा।  
इत्यातिवाहिका इति सूत्रे वक्ष्यति च सूत्रकारोऽयम्॥१८६॥**

**ननु यत्र काल इत्यादिस्मृतिवाक्येषु काल एवायम्।  
अहरादिकः प्रधानत्वेनानावृत्तये विनिर्दिष्टः॥१८७॥**

**कथमिह विद्वान्रात्रौ किंवाऽसौ दक्षिणायने वाऽपि।  
प्रेतोऽनाऽवृत्तिमिमां यायादित्यत इदं पठत्यत्र॥१८८॥**

**योगिनः प्रति\[च\]स्मर्यते स्मार्ते चैते॥२१॥**

**अहरादिकालनियमो योऽयमनावृत्तये स्मृतौदृष्टः।  
स च योगिनः प्रति स्वात्स्मार्ते चैते हि योगसाख्ये द्वे॥१८९॥**

**न श्रौते तेनाच प्रमाणभेदाच्च विषयभेदाच्च।  
विज्ञानेषु श्रौतेष्ववतारो नास्य भवति कथमपि च॥१९०॥**

**नन्वग्निर्ज्योतितिरहर्धूमो रात्रिरिति चैवमाद्ये हि।  
इह देवयानपितृयाणे श्रौते एव हि प्रतीयेते॥१९१॥**

**स्मृतिवाक्येऽपीत्येवं नाऽऽशङ्क्यं येन तत्र तं कालम्।  
वक्ष्यामीति च कालप्रतिज्ञया किल विरोधमाशङ्क्य॥११२॥**

**परिहारोऽयं कथितो यदा पुनःस्मृतिषु देवता एव।  
अग्न्याद्यभिमानिन्यो गृह्यन्ते न हि विरोध इह कश्चित्॥१९३॥**

**शारीरकमीमांसा मुनिना व्यासेन विरचिता सेयम्।  
चतुरध्यायी तस्यां चतुर्थसंज्ञश्च योऽयमध्यायः॥१९४॥**

**तत्र द्वितीयपादे सूत्रार्थी यश्च भाष्यकारोक्तः।  
आर्यावृत्तैरमलैः प्रकाशितो भवतु सोऽयमनवद्यः॥१२५॥**

**इति श्रीभाष्यार्थरत्नमालायां चतुर्थाध्यायस्य  
द्वितीयः पादः समाप्तः॥२॥**

**\_\_\_\_\_\_\_**

**अथ तृतीयपादः॥**

**\_\_\_\_\_\_\_**

**अर्चिरादिना तत्प्रथितेः॥१॥**

**एवं हि पूर्वपादे निरूपितोत्क्रान्तिरत्र तत्साध्यम्।  
गन्तव्यं किल मार्गं दर्शयितुं पादमेतमारभते॥१॥**

**आसृत्युपक्रमादियमुत्क्रान्तिर्विद्वदविदुषोस्तुल्या।  
इत्युक्तमासृतिः सा ह्यनेकधा श्रूयते श्रुतिष्वासु॥२॥**

**नाडी रश्मियुतैकाऽथैतैरेवेतिवाक्यनिर्दिष्टा।  
अपराऽर्चिरादिकाऽपि हि तेऽर्चिरादिकाऽपि हि तेऽर्चिषमित्यादिवाक्यविख्याता॥३॥**

**भवतीह देवयानं पन्थानमिति श्रुतिप्रसिद्धैका।  
अन्या त्वस्माल्लोकात्प्रैति स वायुमिति वाक्यतो दृष्टा॥४॥**

**अपरा सूर्यद्वारेणेत्यादिश्रुतिनिरूपिता तत्र।  
किमिह परस्परभिन्ना एताः सृतयो भवन्ति किंवाऽत्र॥५॥**

**एकैवानेकविशेषणाऽऽमृतिरितीह संशयो भवति।  
तत्रैतत्स्यात्सृतयो भिन्ना एवेति यत इमाः स्मृत्तयः॥६॥**

**भन्नोपासनशेषा भिन्नप्रकरणगताश्च लक्ष्यन्ते।  
अपि चाथैतैरेवेत्यवधारणमर्चिराद्यपेक्षायाम्॥७॥**

**उपमृद्येत तथैव त्वरावचनमेतदपि च पीड्येत।  
इह च स यावत्क्षिप्येन्मन इत्यादित्वरावचो दृष्टम्॥८॥**

**तस्मादेताः सृतयो भिन्ना एवेत्यतस्त्विदं पठति।  
ब्रह्म प्रेप्सुः सर्वोऽर्चिरादिनैवाध्वनोर्ध्वमाक्रमते॥९॥**

**इति तु प्रतिजानीते तत्प्रथितेरिति च भवति हेतुरिह।  
सर्वेषामपि विदुषां प्रथितोऽसावर्चिरादिको मार्गः॥१०॥**

**ये चेमेऽरण्य इति श्रुतौ हि विद्यान्तरावलम्बानाम्।  
पञ्चाग्न्युपासकानामिवार्चिराद्या गतिः समाम्नाता॥११॥**

**स्यादेतदत्र यासु च विद्यासु न काचिदपि गतिः पठिता।  
तास्वर्विरादिकैव हि गतिरियमुपतिष्ठतां हि यासु पुनः॥१२॥**

**श्रूयत एवान्या विद्यासु किमित्यर्चिरादिकाश्रयणम्।  
इति चेद्भवेदिहैवं सृतय इमा यदि परस्परं भिन्नाः॥१३॥**

**एकैवानेकविशेषणाऽऽसृतिर्ब्रह्मलोकपदवीयम्।  
क्वचिदिह केनचिदेव हि विशेषणेनोपलक्षिता भवति॥१४॥**

**सर्वत्र चैकदेशाभिज्ञानाद्बहुविशेषणा सेयम्।  
भवतीयमेकरूपाऽऽसृतिर्विशेषणविशेष्यभावेन॥१५॥**

**प्रकरणभेदेऽपि यथा विद्यैकत्वाद्गुणोपसंहारः।  
भवति हि तद्वत्प्रकृते स्यादेवं विशेषणोपसंहारः॥१६॥**

**विद्याभेदेऽपि यतोऽभिज्ञा सर्वत्र चैकदेशस्य।  
गन्तव्याभेदादपि भवति परं गत्यभेद एवात्र॥१७॥**

**या ब्रह्मणो जितिर्या व्युष्टिस्तां जितिमिति श्रुतिश्चापि।  
विद्याफलं तदेकं ब्रह्मप्राप्तिस्वरूपमुपदिशति॥१८॥**

**यच्चाथैतैरेवेत्यवधारणमत्र दर्शितं तदपि।  
रात्री मृतस्य विदुषो रश्म्यप्राप्तौ हि तन्निरासार्थम्॥१९॥**

**तत्रापि रश्मियोगं प्रपञ्चयितुमेव न पुनरन्यस्य।  
व्यावृत्यर्थं तत्स्यान्न च सकृदुक्तोऽयमेवकारोऽत्र॥२०॥**

**रश्मींश्च प्रापयितुं निवर्तयितुमचिरादिकांश्च तथा।  
अर्हति तस्मादत्वाराबधार्यते स खलु रश्मिसंबन्धः॥२१॥**

**यत्तु स यावत्क्षिप्येन्मन इत्यादित्वरावचस्तदपि।  
गतिषु यथैव हि लोके भवति विलम्बो य एष लोककृतः॥२२॥**

**नैवार्चिरादिकेऽध्वनि भवति स एष इति बोधनार्थं स्यात्।  
लोके निमेषमात्रेणाऽऽगच्छन्तीति वाक्यविन्यासे॥२३॥**

**नैव हि निमेषमात्रेणाऽऽगमने तत्र भवति तात्पर्यम्।  
किंतु विलम्बाभावे तद्वदिहापीति तदिदमविरुद्धम्॥२४॥**

**इह खल्वथैतयोरित्याद्या मार्गद्वयच्युतानां हि।  
कष्टं तृतीयमेषा स्थानं संकीर्त्य देवयानमिमम्॥२५॥**

**पितृयाणव्यतिरिक्तं पन्थानं ह्यर्चिरादिपर्वाणम्।  
प्रथयति तमेकमेव श्रुतिस्मृतीयानुवर्णनेनेह॥२६॥**

**अपि चार्चिरादिविषयसृतौहि भूयांसि मार्गपर्वाणि।  
श्रूयन्ते पुनरन्यत्राल्पीपास्येव तानि पर्वाणि॥२७॥**

**भवतीह भूयसामनुगुणभावेनैव नयनमन्येषाम्।  
न्याय्यतरं तस्मादिह युक्तं स्यादर्चिरादिनेत्यादि॥२८॥**

**वायुमब्दादविशेषविशेषाभ्याम्॥२॥**

**केनेह संनिवेशविशेषेण च गतिविशेषणानां हि।  
स्यादन्योन्यविशेषणविशेष्यभाव इति तदिदमाचार्यः॥२९॥**

**ग्रथयति हि वायुमब्दादितिसूत्रेण स्वयं सुहृद्भूत्वा।  
इह पठ्यते हि पन्थाः स एतमिति देवयानसंज्ञोऽसौ॥३०॥**

**कौषीतकिनां तत्र हि स चाग्निलोकं स वायुलोकमिति।  
स वरुणलोकं च तथेन्द्रलोकमपि स प्रजापतेर्लोकम्॥३१॥**

**स ब्रह्मलोकमिति च क्रमोऽयमुपलभ्यते हि तत्र किल।  
यावर्चिरग्निशब्दौ तुल्यार्थौज्वलनवाचकौ तौ हि॥३२॥**

**नैवेह संनिवेशक्रमोऽयमन्विष्यते क्वचित्कश्चित्।  
वायुस्त्विहार्चिरादौ वर्त्मनि न श्रूयते स कस्मिन्वा॥३३॥**

**स्थाने निवेशनीयः स्यादित्यत उक्तमत्र सूत्रकृता।  
तेऽर्चिषमेवेत्यस्मिन्नर्चिरनन्तरमहर्विनिर्दिश्य॥३४॥**

**आपूर्यमाणपक्षं तत उदगयनादिकांश्च षण्मासान्।  
तेभ्यः संवत्सरमपि तत आदित्यमिति दृश्यते तत्र॥३५॥**

**आदित्यादर्वाञ्चंतथैव संवत्सरात्पराञ्चमिमम्।  
वायुमभिसंभवतीत्येवं वायोर्हि संनिवेश इह॥३६॥**

**क्वचिदविशेषविशेषावुपलभ्यते यतस्तयोः श्रुत्योः।  
कौषीतकीवाक्येकिल स वायुर्लोकमिति चाविशेषेणं॥३७॥**

**उपदर्शितस्य वायोर्विशेष उपलभ्यते हि वाक्येऽस्मिन्।  
तदिह यदा वै पुरुषोऽस्माल्लोकात्प्रैति स इति तत्र किल॥३८॥**

**स उपासको हि देहाद्यदि निर्गच्छति स वायुमेति तदा।  
वायुरसावपि तस्मै विजिहीते छिद्रमेष संतनुते॥३९॥**

**रथचक्रबिलसमानं तच्छिद्रं तेन वायुदत्तेन।  
द्वारेण स खलु विद्वानाक्रम्योर्ध्वं तमेतमादित्यम्॥४०॥**

**आगच्छतीति दर्शितमत आदित्यात्प्रतीयते वायोः।  
पूर्वत्वमेव तस्मादब्दादित्यन्तराल एवासौ॥४१॥**

**वायुर्निवेशनीयः स्यादिति युक्तमिह सूत्रकारोक्तम्।  
नन्वस्य पुनरिहाग्नेः परत्वदर्शनविशेषतः कस्मात्॥४२॥**

**अर्चिरनन्तरमेव हि न निविश्यत एष वायुरिति चेन्न।  
नासौ भवति विशेषः स एतमित्यादिके यतो वाक्ये॥४३॥**

**केवल एव हि पाठः स चाग्निलोकं स वायुलोकमिति।  
क्रमवाचको हि शब्दो न कश्चिदिह किल यतः पदार्थानाम्॥४४॥**

**उपलभ्यतेऽनुकीर्तनमात्रं तं तं च गच्छतीत्येवम्।  
रथचक्रबिलसमेन च्छिद्रेण हि वायुना प्रवृत्तेन॥४५॥**

**स च खल्वाक्रम्योर्ध्वंतत आगच्छति तमेतमादित्यम्।  
इत्यवगम्यत एव क्रमोऽयमत इह भवेद्विशेषोऽसौ॥४६॥**

**तस्मादविशेषविशेषाभ्यामिति युक्तमेव सूत्रोक्तम्।  
वाजसनेयिन इह किल मासेभ्यो देवलोकमित्युक्त्वा॥४७॥**

**तस्माच्च देवलोकादादित्यमिमं समामनन्त्यत्र।  
तत्राऽऽदित्यानन्तर्याय पुनर्देवलोकतो वायुम्॥४८॥**

**अभिसंभवेयुरिति वाजसनेयश्रुत्यपेक्षया वाच्यम्।  
यच्चेह वायुमब्दादिति तच्छन्दोगवाक्यमालम्ब्य॥४९॥**

**छन्दोगश्रुतिवाक्ये न देवलोकोऽस्ति वाजिवाक्ये तु।  
संवत्सरो न दृष्टः श्रुतिद्वयप्रत्ययादुभावपि हि॥५०॥**

**उमयत्रैव ग्राह्यौ तत्र च मासाब्दयोर्हि संबन्धात्।  
संवत्सरो हि पूर्वस्ततो भवेद्देवलोक इति बोध्यम्॥५१॥**

**तडितोऽधि वरुणः संबन्धात्॥३॥**

**आदित्याच्चन्द्रमसं चन्द्रमसो विद्युतं च निर्दिश्य।  
पश्चाद्ब्रह्मप्राप्तिं प्रथयत्येषा श्रुतिस्तथाऽन्या तु॥५२॥**

**वरुणादिप्राप्तिमपि प्रदर्शयति तत्र तद्नुसारेण।  
बिद्युत उपरिष्टात्किल वरुणः संबध्यते यतश्च तयोः॥५३॥**

**स्यान्नियतः संबन्धो यदेव हि विशालविद्युतो मेघाः।  
सस्तनितगर्जिता अपि सम्यङ्नृत्यन्ति देवलोकेषु॥५४॥**

**आपः प्रपतन्ति तदेत्येतत्सर्वानुभूतिसिद्धं हि।  
विद्योतते स्तनयतीत्येषा श्रुतिरपि तथैव दर्शयति॥५५॥**

**वरुणश्चापामधिपतिरिति श्रुतिस्मृतिषु सुप्रसिद्धं हि।  
इन्द्रप्रजापती किल वरुणादूर्ध्वं हि संनिवेश्येते॥५६॥**

**स्थानान्तरविरहादपि पाठस्य तथैव दर्शनादपि च।  
आगन्तुकभावादपि वरुणादन्ते हि संनिवेश्यौ तौ॥५७॥**

**आतिवाहिकास्ताल्लिङ्गात्॥४॥**

**तेष्वेव चार्चिरादिषु संदेहः पुनरिहैवमवतरति।  
किमिमानि मार्गचिह्नान्याहोस्विद्भोगभूमयः किंवा॥५८॥**

**नेतारो गन्तृणामित्येवं तत्र युक्तमेतत्स्यात्।  
एते हि मार्गलक्षणभूता एवार्चिरादयः स्युरिति॥५९॥**

**यस्मादुपदेशोऽयं दृश्यत इह तत्स्वरूपपर एव।  
प्रस्थातुकाम इह किल लोके ग्रामं च नगरमपि कश्चित्॥६०॥**

**अनुशिष्यते त्वमेतं गच्छ महापर्वतं पुरस्तस्य।  
न्यग्रोधमपि महान्तं ततो नदीं निकट एव तत्परतः॥६१॥**

**ग्रामं च नगरमपि वा स्वाभिमतं प्राप्स्यसीति तद्वदिह।  
तेऽर्चिषमिति हि ततोऽहस्ततः किलाऽऽपूर्यमाणपक्षमिति॥६२॥**

**अथवाऽत्र भोगभूमय एवैते स्युरिति युक्तमाभाति।  
यस्माञ्चलोकशब्देनैते ह्यग्न्यादयोऽनुबध्यन्ते॥६३॥**

**अत्राग्निमागच्छतीति वाक्ये हि लोकशब्दोऽयम्।  
भोगायतनेष्वेव प्राणिनिकायस्य भाष्यते हि परम्॥६४॥**

**वेदे मनुष्यलोकः पितृलोको देवलोक इत्यादौ।  
अन्यत्राहोरात्रेष्वित्यादौ दृश्यते तथैवायम्॥६५॥**

**तस्मादिहार्चिरादय एते नैवाऽऽतिवाहिकाः किंच।  
तेषामचेतनत्वादपि नैवात्राऽऽतिवाहिकत्वं स्यात्॥६६॥**

**लोके हि चेतनाः किल राजनियुक्ता भवन्ति ये शूराः।  
मार्गेषु दुर्गमेष्यतिवाह्यानतिवाहयन्ति ते नान्ये॥६७॥**

**एवं प्राप्ते ब्रूते ते खल्वत्राऽऽतिवाहिकाः स्युरिति।  
अत्र च तल्लिङ्गादिति यथोपदिष्टार्थसाधको हेतुः॥६८॥**

**इह चन्द्रमसो विद्युतमित्येतदनन्तरं समाम्नातम्।  
तत्पुरुषोऽमानव इति वाक्यं हि ब्रह्म गमयतीत्यन्तम्॥६९॥**

**तेन प्रतीयते खल्वमानवस्योत्तरत्र गमयितृता।  
गमयितृतानिर्देशात्सिद्धं तस्याऽऽतिवाहिकत्वमपि॥७०॥**

**तत्सामान्यादग्न्यादयो भवन्त्यातिवाहिकाः पूर्वम्।  
ननु तत्पुरुषोऽमानव इति वचनममानवस्य पुरुषस्य॥७१॥**

**गमयितृतापरमेव हि नाग्न्यादीनां तथेति चेन्मैवम्।  
संप्राप्तमानवत्वनिवृत्तिपरत्वाद्विशेषणस्यास्य॥७२॥**

**यद्यर्चिरादिपर्वसु पुरुषा एतेषु गमयितारः स्युः।  
ते मानवास्तदैवाऽऽवश्यकमेतद्धि तन्निवृत्त्यर्थम्॥७३॥**

**यदिदममानव इति किल पुरुषविशेषणमिहोपदिष्टं हि।  
ननु न हि लिङ्गं गमकं न्यायाभावादतस्त्विदं पठति॥७४॥**

**उभयव्यामोहात्तत्सिद्धेः॥५॥**

**ये त्वर्चिरादिमार्गोपगतास्ते किल शरीरविगमेन।  
मुकुलितकरणग्रामा न च स्वतन्त्रा भवन्ति गत्यादौ॥७५॥**

**ये त्वर्चिरादयस्तेऽप्यचेतना एव न स्वतन्त्राः स्युः।  
तस्मादिहार्चिराद्यभिमानिन एते हि चेतना देवाः॥७६॥**

**अतियात्रायामस्यां नियोजिता इति भवेद्यवस्थेह।  
इह मत्तमूर्च्छिताद्या अपि लोके विकलकरणपरिवाराः॥७७॥**

**केवलपरप्रयुक्ताध्वानो दृष्टाः परत्र किमुतैते।  
न हि मार्गलक्षणत्वं कथमप्यत्रार्चिरादिकानां स्यात्॥७८॥**

**अनवस्थिता यतस्ते रात्रौ प्रेतस्य न हि कथंचिदपि।  
भवति ह्यहःस्वरूपप्राप्तिर्न च तत्प्रतीक्षणं वाऽस्ति॥७९॥**

**इत्येतदुक्तमेव न दोषोऽयं भवति देवतापक्षे।  
यस्माद्ध्रुवा हि देवास्त एव चेहार्चिरादिपदवाच्याः॥८०॥**

**तेषां च तदभिमानात्तच्छब्दार्थत्वमुचितमेवेह।  
किंचार्चिषोऽहरिति निर्देशः खल्वातिवाहिकत्वेऽपि॥८१॥**

**न विरुध्यते कथंचित्तच्छब्दात्तदभिमानिनो ग्रहणे।  
लोकेऽपि दृश्यते हि प्रख्यातेष्वातिवाहिकेषु पुनः॥८२॥**

**एधंविध उपदेशो गच्छ त्वमितश्च कृष्णगुप्तमिति।  
गच्छ ततो जय सिंहं बलवर्माणं ततश्च गच्छेति॥८३॥**

**अपि चोपक्रमवाक्ये तेऽर्चिषमित्यादिना समाम्नातः।  
संबन्धमात्रमेव हि न तद्विशेषोऽत्र कश्चिदुपदिष्टः॥८४॥**

**उपसंहारे तु स एतानित्यादौ विशेष इह दृष्टः।  
गमयितृशब्दबलेन च स चातिवाह्यातिवहनरूपः स्यात्॥८५॥**

**तेन ह्युपक्रमेऽपि च स एव निर्णीयते न चान्योऽपि।  
उपसंहृतकरणत्वान्न तत्र भोगो भवेत्किलैतेषाम्॥८६॥**

**तत्रानुपभुञ्जानेष्वपि गन्तृषु गमयितुं भवेच्छक्यः।  
सोऽयं हि लोकशब्दस्तत्रान्येषां यतश्च भोगः स्यात्॥८७॥**

**एवं चाग्निस्वामिकलोकं गत्वाऽग्निनाऽतिवाह्येत।  
वायुस्वामिकलोकं गत्वैवं वायुनेति योज्यमिह॥८८॥**

**नन्वातिवाहिकत्वं यद्येतेषां तदा हि वरुणादौ।  
तत्कथमुपपन्नं स्याद्वरुणादन्यो यतोऽत्र निर्दिष्टः॥८९॥**

**आ ब्रह्मप्राप्तेः किल विद्युदनन्तरममानवः पुरुषः।  
तस्यैव गमयितृत्वं श्रुतमित्यत एतदुत्तरं पठति॥९०॥**

**वैद्युतेनैव ततस्तच्छ्रुतेः॥६॥**

**विद्यत्प्राप्तेरूर्ध्वंविद्युदनन्तरमवस्थितेन पुनः।  
केनाप्यमानवेनातिवाह्यमाना हि वरुणलोकादौ॥९१॥**

**ते ब्रह्मलोकमेतं गच्छन्तीत्येवमत्र निष्कर्षः।  
विद्युल्लोकप्राप्तो वैद्युत इति गृह्यते हि सूत्रेऽस्मिन्॥९२॥**

**तान्वैद्युतादिति श्रुतिवाक्ये वैद्युतपदं हि लोकपरम्।  
तान्वैद्युताद्धि लोकादमानवोऽभ्येत्य गमयति ब्रह्म॥९३॥**

**इत्येतच्छ्रुतिवाक्यादमानवस्यैव गमयितृत्वमिह।  
वरुणादयस्तु तस्यैवानुपरोधेन वा सहायेन॥९४॥**

**केनापि हेतुना ते भवन्त्यनुग्राहका इति ज्ञेयम्।  
तस्मादिहाचिरादय एते खल्वातिवाहिका एव॥९५॥**

**कार्यं बादरिरस्य गत्युपपत्तेः॥७॥**

**एवं निरूप्य मार्गं गन्तव्यं ब्रह्म चिन्तयत्यधुना।  
श्रुतिवाक्येन स एतान्ब्रह्म गमयतीति दर्शितं तत्र॥९६॥**

**किं कार्यमपरमेव ब्रह्म गमयतीह किं परं ब्रह्म।  
यच्चाविकृतं सर्वोपनिषत्प्रतिपाद्यमिति तु संदेहः॥९७॥**

**स्याद्ब्रह्मशब्दयोगाद्गतिश्रुतेर्दर्शनाच्च तत्र किल।  
कार्यं सगुणं ब्रह्मैवैनान्गमयत्यमानवः पुरुषः॥९८॥**

**इति मन्यते हि बादरिराचार्यो युक्तमेतदेव यतः।  
गन्तव्यत्वमिहोक्तं तदिदं कार्यस्य नेतरस्य स्यात्॥९९॥**

**तस्य प्रदेशवत्त्वात्सर्वगतत्वात्परात्मनो नेयम्।  
गन्तव्यता गतिर्वा गन्तॄणां प्रत्यगात्मरूपत्वात्॥१००॥**

**विशेषितत्वाच्च॥८॥**

**ब्रह्माधिष्ठितलोकान्ममयत्येतानमानवः पुरुषः।  
इति निर्दिश्य च लोकाञ्श्रुतिरपरा ब्रह्मणोऽस्य लोकेषु॥१०१॥**

**ते शाश्वतीः समा निवसन्तीति यतो विशेषमुपदिशति।  
अत इह या गतिरुक्ता सा कार्यब्रह्मगोचरैव स्यात्॥१०२॥**

**बहुवचन लोकशब्दस्तथैव चाऽऽधारसप्तमीश्रवणम्।  
नैव परस्मिन्ब्रह्मणि कथमप्यवकल्पते हि कार्ये तु॥१०३॥**

**तदवस्थाभेदेन च भेदात्संभवति सर्वमेवैतत्।  
या चेह संनिवेशविशिष्टा सविकारभोगभूमिः स्यात्॥१०४॥**

**लोकश्रुतिरप्येषा तस्यामेवाऽऽञ्जसी न चान्यत्र।  
ब्रह्मैव लोक इति किल गौणी ह्यन्यत्र तदिदमन्याय्यम्॥१०५॥**

**किंच परस्मिन्ब्रह्मण्याधाराधेयभावनिर्देशः।  
असमञ्जस एवातो गमनमिद कार्यविषयमेव स्यात्॥१०६॥**

**ननु नायं कार्यपरो नपुंसकब्रह्मशब्द इह भवति।  
कारणपर एव यतः समन्वये दर्शितोऽयमिति चेन्न॥१०७॥**

**सामीप्यात्तु तव्द्यपदेशः॥९॥**

**अत्र तुशब्दो योऽसावुक्ताशङ्कानिवर्तनार्थः स्यात्।  
कार्यस्यापि ब्रह्मण इह च परब्रह्मसंनिधानेन॥१०८॥**

**स्याद् ब्रह्मशब्दयोगो नात्र विरोधो भवेत्कुतश्चिदपि।  
गन्तव्यत्वन्यायादाधाराधेयभावनिर्देशात्॥१०९॥**

**लोकबहुत्वश्रुत्या लक्षणया स खलु कार्यपर एव।  
ब्रह्म परं यच्छुद्धं तदिह किलोपाधियोगमात्रेण॥११०॥**

**धर्मैर्मनोमयत्वप्रभृतिभिरुपदिश्यमानमेतैर्हि।  
अपरं ब्रह्मेदमिति व्यपदिश्यत एव केवलं शास्त्रे॥१११॥**

**नन्वत्र कार्यमेव ब्रह्म प्राप्यं यदा भवेत्तेषाम्।  
यदनावृत्तिश्रवणं तत्कथमेषामिहोपपद्येत॥११२॥**

**न ह्यन्यत्र परस्माद्ब्रह्मण एषां भवेदनावृत्तिः।  
श्रुतयोऽत्र दर्शयन्त्यर्चिरादिमार्गेण निर्गतानां हि॥११३॥**

**एतेनेति च तेषामिति च तयोर्ध्वमिति चाप्यनावृत्तिः।  
तस्माद्ब्रह्मपदेन हि कार्यग्रहणं न युक्तमिति चेन्न॥११४॥**

**कार्यात्यये तदध्यक्षेण सहातः परमभिधानात्॥१०॥**

**कार्यब्रह्मपदेऽस्मिल्लँयोन्मुखे तत्पदं गता एते।  
तत्रोत्पन्नज्ञाना हिरण्यगर्भेण तदधिनाथेन॥११५॥**

**प्रतिपद्यन्ते शुद्धं विष्णोः परं पदं हि तेन सह।  
एवं क्रममुक्तिरनावृत्तिश्श्रुतिवाक्यदर्शिता भवति॥११६॥**

**स्मृतेश्च॥११॥**

**या ब्रह्मणा सहेति स्मृतिरिह साऽप्येतमर्थमुपदिशति।  
तस्मात्कार्यब्रह्मप्राप्तिपरैव हि गतिश्रुतिः सर्वा॥११७॥**

**आशङ्क्यपूर्वपक्ष यमत्र सिद्धान्त एप निर्दिष्टः।  
कार्यं बादरिरित्येतत्सूत्रेण प्रदर्श्यते सपदि॥११८॥**

**परं जैमिनिर्मुख्यत्वात्॥१२॥**

**इह जैमिनिराचार्यः परमेव ब्रह्म गमयतीत्येवम्।  
ब्रह्मपदस्य परस्मिन्मुख्यत्वान्मन्यते हि सिद्धान्तम्॥११९॥**

**ब्रह्मपदस्य च मुख्यालम्बनमेतद्भवेत्परं ब्रह्म।  
अपरं गौणं तत्र च मुख्ये संप्रत्ययो भवेन्न्याय्यः॥१२०॥**

**दर्शनाच्च॥१३॥**

**गतिपूर्वकममृतत्वं तयोर्ध्वमायन्निति श्रुतिर्ब्रूते।  
अमृतत्वं च परस्मिन्ब्रह्मण्युपपद्यते न कार्येऽस्मिन्॥१२१॥**

**कार्यस्य भवति नाशो यतः श्रुतिर्मर्त्वमल्पमुपदिशति।  
परविषयैवैतेषां कठवल्लीषूपदिश्यते हि गतिः॥१२२॥**

**न हि विद्यान्तरपरता कठवल्लीषूपलभ्यते क्वापि।  
अन्वत्रेति च तत्र प्रक्रान्तं ब्रह्म भवति परमेव॥१२३॥**

**ब्रह्मश्रुतेः प्रकरणादपि तद्वदिहामृतत्वलिङ्गाच्च।  
गतिरेषा परविषया स्यान्नापरगोचरा कथंचिदपि॥१२४॥**

**न च कार्ये प्रतिपत्त्यभिसंधिः॥१४॥**

**अपि च प्रजापतेरिदमहं सभां वेश्म तत्प्रपद्य इति।  
प्राणवियोगावसरे संकल्पः स्यादुपासकस्येति॥१२५॥**

**कार्यप्राप्त्यभिसंधिश्रुतेर्नगन्तव्यमत्र परमिति चेत्।  
आकाशो हेत्यादौ प्रकृतत्वाद्ब्रह्मणः परस्यैव॥१२६॥**

**तद्वद्यशोऽहमित्यादिभिश्च सर्वात्मकत्वनिर्देशात्।  
यस्य च नाम महद्यश इति हि यशोनामताप्रसिद्धेश्च॥१२७॥**

**वेश्मप्राप्तिश्चेयं भवति परप्राप्तिलक्षणैवात्र।  
वेश्मप्रतिपत्तिरियं कथमिह गतिपूर्विका भवेदिति चेत्॥१२८॥**

**अपरब्रह्मणि वेश्मप्रतिपत्तिरियं हि हार्दविद्यायाम्।  
श्रुत्यैव समुपदिष्टा सेयं किल तदपराजितेत्येवम्॥१२९॥**

**तत्र च विद्याहीनैर्ब्रह्मण एषाऽपराजिता हि पुरी।  
प्रभुणा हिरण्यगर्भेणैव च रचितं हिरण्मयं वेश्म॥१३०॥**

**इत्यादि दर्शितं तत्प्राप्तिरियं दर्शिता हि गतिपूर्वा।  
परविषयेऽपि च वेश्मप्रतिपत्तिश्रुतिरियं समाना हि॥१३१॥**

**तस्मादिहापि तस्या गतिपूर्वकतैव भवति युक्ततमा।  
किंचात्र पद गतावित्यस्मादपि धातुपाठसामर्थ्यात्॥१३२॥**

**मार्गापेक्षा वेश्मप्रतिपत्तावत्र भवति युक्तैव।  
तस्मादत्र गतिश्रुतयः सर्वा अपि भवन्ति परविषयाः॥१३३॥**

**इति पक्षान्तरमेतौ द्वावाचार्येण सूत्रितौ पक्षी।  
एको गत्युपपत्त्यादिभिरपरो मुख्यतादिभिश्चेह॥१३४॥**

**मुख्यत्वादीनाभासयितुं गत्यादयः समर्थाः स्युः।  
न तु गत्यादीन्मुख्यत्वादय इत्याद्य एव सिद्धान्तः॥१३५॥**

**व्याख्यातोऽस्माभिरसौ द्वितीय इह पूर्वपक्ष एव स्यात्।  
मुख्यस्यार्थस्यैव ग्रहणमसत्यपि च संभवे कर्तुम्॥१३६॥**

**उचितमिति कश्चिदाज्ञापयिता नेहोपलभ्यते क्वापि।  
उपपद्यते तदेतत्परविद्याप्रकरणोपदिष्टमपि॥१३७॥**

**विद्यान्तरानुशीलितगत्यभिधानं स्तुतिप्रकर्षार्थम्।  
विद्यासंबद्ध सुपुत्रास्तुत्यर्थं यथैव विष्वगिति॥१३८॥**

**नाड्यन्तरसंकीर्तनभिह परविद्यास्तुतिप्रकर्षार्थम्।  
तत्प्रकरणेऽपि चापरविद्याश्रयगतिकथेयमुचितैव॥१३९॥**

**निरतिशयफला हीयं परविद्यागतिमिहान्तरेणापि।  
गतिसाध्यमपरविद्याफलमस्याश्चान्तरेव भवतीति॥१४०॥**

**स्तुतिलाभार्थं तत्स्यान्न तु परविद्यावलम्बि तद्भवति।  
गन्तव्यस्य तथा बहुवचनान्तस्यापि लोकशब्दस्य॥१४१॥**

**अपि दिव्यगन्धभोगश्रुतेश्च संकल्पतोऽपि परविषये।  
मुख्यार्थस्यैतस्यायोगाद्गतिरपरगोचरैव स्यात्॥१४२॥**

**याच सभा वेश्म प्रतिपद्य इति श्रुतिरिहोपदिष्टाऽसौ।  
कार्यपराऽत्र श्रुत्या वाक्येन प्रकरणमिह बाध्यम्॥१४३॥**

**सार्वात्म्यमपि यदुक्तं यशोऽहमित्यादिना हि तदपीह।  
ब्रह्मण्यपरस्मिन्नप्युपासनार्थं हि युक्तमेव स्यात्॥१४४॥**

**यद्वच्च सर्वकर्मत्वादिनिदेशा भवेयुरन्यत्र।  
तस्मादत्र गतिश्रुतयः सर्वा अपरगोचरा एव॥१४५॥**

**केचित्तु पूर्वसूत्राणि स्युः किल पूर्वपक्षसूत्राणि।  
उत्तरसूत्राणि पुनर्भवन्ति सिद्धान्तविषयसूत्राणि॥१४६॥**

**इति खल्विह व्यवस्थामनुरुध्य गतिश्रुतिर्हि परविषयाः।  
सर्वा अपि प्रतिष्ठापयन्ति तच्चेदमनुपपन्नमिह॥१४७॥**

**सर्वगतं सर्वान्तरमपि यत्सर्वात्मकं परब्रह्म।  
यत्साक्षादपरोक्षाद्ब्रह्म य आत्मेतिवाक्यनिर्दिष्टम्॥१४८**

**आकाशवदितिवाक्यैर्ब्रह्मैवेदमितिनिगमवाक्यैश्च।  
निर्धारितस्वरूपं ब्रह्म कथ वेह भवति गन्तव्यम्॥१४९॥**

**ननु गतमपि गन्तव्यं भवति हि देशान्तरादियोगेन।  
पृथिवीस्थ एव पृथिवीं देशान्तरयोगतो यथा व्रजति॥ १५०॥**

**एवं बालः कालान्तरयोगादात्मभूतमेवैतत्।  
वार्धकमनन्य एव व्रजति तथा ब्रह्मणोऽप्यनन्यस्य॥१५१॥**

**तस्य गतस्यापि च गन्तव्यत्वं सर्वशक्तियोगेन।  
इति चेन्मैवं ब्रह्म प्रतिषिद्धाखिलविशेषमिह यस्मात्॥१५२॥**

**निष्कलमेतन्निष्क्रियमपि शान्तं तच्च भवति निरवद्यम्।  
अस्थूलमनण्वित्यादिश्रुतिगेयं स्मृतिष्वपि प्रथितम्॥१५३॥**

**कथमीदृशे परस्मिन्कल्पयितुं शक्यते विशेषोऽयम्।  
नैतच्च भूप्रदेशवयोन्यायेनात्र भवति गन्तव्यम्॥१५४॥**

**भूवयसोः किल देशविशेषावस्था विशेषयोगेण।  
गन्तव्यतोपपन्ना भवति प्रादेशिकत्वसंपत्त्या॥१५५॥**

**ननु जगतो जन्मस्थितिलयहेतुत्वश्रुतेः परं ब्रह्म।  
स्यात्सकलशक्तियुक्तं प्रभवति गन्तव्यमेतदिति चेन्न॥१५६॥**

**इह च विशेषनिराकरणश्रुतिवचनानि निरवकाशानि।  
जगदुत्पत्त्यादिश्रुतिवाक्यान्यपि खलु तथेति चेन्भैवम्॥१५७॥**

**एकत्वप्रतिपादनपराणि सर्वाणि सृष्टिवाक्यानि।  
यस्मान्मृदादिदृष्टान्तैरेतैर्ब्रह्मणोऽस्य सत्यत्वम्॥१५८॥**

**एवं सर्वस्यैव हि विकारजातस्य चानृतत्वमपि।  
प्रतिपादयञ्च शास्त्र कथमुत्पत्त्यादिपरमिह प्रभवेत्॥१५९॥**

**नन्वत्र निर्विशेषश्रुतिशेषत्वं कुतो भवेदेषाम्।  
उत्पत्तिश्रुतिवचसां व्यत्यासो नेह भवति कुत इति चेत्॥१६०॥**

**इह च विशेषनिराकरणश्रुतयः खलु परं निराकाङ्क्षाः।  
एकत्वमात्मनोऽस्य च नित्यत्वमजत्वमपि च शुद्धत्वम्॥१३१॥**

**यद्यवगतं तदा खलुनैवाऽऽकाङ्क्षोपजायते भूयः।  
पुरुषार्थपरिसमाप्त्यवधृतिरेव किलोपजायते तत्र॥१६२॥**

**श्रुतयोऽपि तत्र को मोहः कः शोक इति बोधयन्त्येतम्।  
सार्वात्म्यभावमेव हि विदुषोऽप्यु (षस्तु)ष्ट्यनुभवादिकं च तथा॥**

**मृत्योः स मृत्युमाप्नोति य इह नानेव पश्यतीत्यादेः।  
श्रुतिवाक्याच्च विकारानृताभिसंधी च निन्दितौ भवतः॥१६४॥**

**तेन विशेषनिराकरणश्रुतिवचसां न चान्यशेषत्वम्।  
उत्पत्त्यादिपराणि श्रुतिवचनानीह यानि तेषां तु॥१६५॥**

**न निराकाङ्क्षार्थप्रतिपादनसामर्थ्यमिह कथंचिदपि  
किंतु निषेध्यार्पकताद्वारेण निषेधवाक्यशेषत्वम्॥ १६६॥**

**फलवत्सानिध्ये नाफलं तदङ्गमिति दृश्यते न्यायः।  
न्यायाच्च केवलादिह न हि तच्छेषत्वमुच्यते किंतु॥१६७॥**

**तच्छुङ्गमुत्पतितमित्यादिश्रुतिवाक्यतोऽपि तद्दृष्टम्।  
तस्मिन्कारणरूपे ब्रह्मणि हि तदेतदिह शुङ्गम्॥१६८॥**

**जगदात्मकमुत्पन्नं नेदममूलमिति तदिदमारभ्य।  
अन्विच्छतेन शुङ्गेनैव च सन्मूलमित्युदर्के हि॥१६९॥**

**विज्ञेयत्वं सत एकस्य जगत्कारणस्य दर्शयति।  
अन्यत्रापि यतो वेत्यादौ जन्मादिकारणस्यास्य॥१७०॥**

**ब्रह्मण एकस्यैव हि विज्ञेयत्व प्रदर्शितं तस्मात्।  
उत्पत्तिश्रुतिवचसामैकात्म्यावगममात्रपरतैव॥१७१॥**

**नानेकशक्तियोगो ब्रह्मणि परमार्थतः कथंचिदपि।  
गन्तव्यता परस्य ब्रह्मण इह नोपपद्यते तस्मात्॥१७२॥**

**अपि च न तस्य प्राणा उत्क्रामन्तीति या श्रुतिः सा हि।  
उत्क्रान्तिं प्रतिषिध्य परस्मिन्ब्रह्मणि गतिं निवारयति॥१७३॥**

**स्पष्टो ह्येकेषामित्यत्र व्याख्यातमेतदखिलमपि।  
गतिरत्र कल्प्यते यदि गन्ता जीवः परात्मनस्तस्य॥१७४॥**

**गन्तव्यस्याबयवोऽथवा विकारोऽथवा भवेदन्यः।  
आत्यन्तिकतादात्म्ये न हि गमनं भवति कुत्रचिल्लोके॥१७५॥**

**यद्येकदेश एव हि जीवस्तह्यैकदेशिनस्तेन।  
नित्याप्तत्वात्पुनरिह गमनं नैवोपपद्यते तदिदम्॥१७६॥**

**ब्रह्मण्यपि च परस्मिन्यदैकदेशैकदेशिता तर्हि।  
निरवयवत्वं तस्य व्याहन्येत श्रुतिस्तदर्थपरा॥१७७॥**

**तुल्यं विकारपक्षेऽप्येतन्न घटो मृदात्मतां हित्वा।  
अवतिष्ठते कदाचित्त्यागे वा तस्य शून्यतापत्तिः॥१७८॥**

**यदि च विकारोऽवयवो वा जीवस्तर्हि तद्विशिष्टस्य।  
परमात्मनः स्थिरत्वात्संसारगतिश्च न सुलभा तस्य॥१७९॥**

**न ह्यचलबृहदुपलयोर्मण्डूकबृहच्छिलान्तरवयवयोः।  
चलनं कदाचिदपि वा स्यादस्माक त्वनाद्यविद्यातः॥१८०॥**

**नानोपाधिवशेन हि गत्यागतिविभ्रमोऽयमा मोक्षात्।  
यदि च परस्मादस्माज्जीवोऽसावन्य एव भवति तदा॥१८९॥**

**सोऽणुर्व्यापी मध्यमपरिमाणो वा यदा भवेद्यापी।  
आकाशादीनामिव गमनमसंभावितं तदा तस्य॥१८२॥**

**यदि मध्यमपरिमाणस्तस्यानित्यत्वमपरिहार्यं स्यात्।  
यदि चाणुर्जीवः स्यात्कृत्स्नशरीरगतवेदना न स्यात्॥१८३॥**

**तस्य च मध्यमपरिमाणत्वमणुत्वं च परिहृतं पूर्वम्।  
तस्य परस्मादन्यत्वे तत्त्वमसीति शास्त्रबाधश्च॥१८४॥**

**योऽसौ दोषस्तुल्यः स विकारावयवपक्षयोरपि च।  
तद्वनन्यौ हि विकारावयवौ तेन नैष दोषः स्यात्॥१८५॥**

**इति चेत्तथाऽपि मुख्यैकत्वानुपपत्तिरत्र दुर्वारा।  
त्रिष्वपि पक्षेष्वस्यानिर्मोक्षापत्तिरपि च दुर्वारा॥१८६॥**

**संसार्यात्मत्वापरिहारात्तत्परिह्रतौ च तस्य पुनः।  
स्याच्च स्वरूपनाशस्तात्त्विकजीवात्मभावनाशेन॥१८७॥**

**ब्रह्मात्मत्वं तात्त्विकमस्माभिरिव त्वया हि जीवस्य।  
अभ्युपगतं भवेद्यदि संसृतिनाशेऽपि नो विनश्येत्सः॥१८८॥**

**ननु किं ब्रह्मात्मतया संसाराभाव एव मोक्षः स्यात्।  
स च खलु कर्माभावात्सेत्स्यति किमनेन तत्त्वबोधेन॥१८९॥**

**इति किल कर्मजडानामाशङ्का सा निरस्यते सपदि।  
कर्माणीहानुष्ठीयन्ते नैमित्तिकानि नित्यानि॥१९०॥**

**दुरितक्षयाय काम्यानि निषिद्धानि च परिह्नियन्ते हि।  
स्वर्गस्य च नरकस्यानवाप्तये प्रकृतदेहभोग्यानि॥१९९॥**

**कर्माण्युपभोगेन क्षप्यन्ते ब्रह्मतां विनैवास्य।  
प्रकृते देहे पतिते देहान्तरयोगकारणाभावात्॥९९२॥**

**स्वात्मावस्थितिलक्षणकैवल्यं सेत्स्यतीदृशस्येति।  
यज्जल्पितं हि कैश्चित्तद्सद्यस्मात्प्रमाणामेह नास्ति॥१९३॥**

**न ह्येतत्केनापि च शास्त्रेण निरूपितं हि मोक्षार्थी।  
इत्थं समाचरेदिति बुद्ध्यैव हि तर्कितं भवेदेतत्॥१९४॥**

**येन च कर्मनिमित्तःसंसारोऽतो निमित्तविरहेण।  
न भविष्यतीति नैतत्तर्कयितुं शक्यते हि केनापि॥१९५॥**

**यस्मान्निमित्तविरहो न शक्यते ज्ञातुमत्र केनापि।  
इष्टानिष्टफलानि हि जात्यन्तरसंचितानि कर्माणि॥१९६॥**

**एकैकस्य च जन्तोःसंभाव्यन्ते बहुप्रकाराणि।  
इह च विरुद्धफलानां तेषां युगपत्फलोपभोगस्य॥१९७॥**

**अत्यन्तदुर्लभत्वाल्लब्धावसराणि कानिचिच्चेदम्।  
जन्म किल निर्मिमते पराणि कालान्तरं प्रतीक्षन्ते॥१९८॥**

**तेषामवशिष्टानां सांप्रतभोगेन यापनायोगात्।  
न यथावर्णितचरितस्यापि शरीरे हि सांप्रते पतिते॥१९९॥**

**देहान्तरयोगनिमित्ताभावः शक्यते विनिश्चेतुम्।  
तद्य इहेति श्रुतयः प्रथयन्ति हि कर्मशेषसद्भावम्॥२००॥**

**स्मृतयोऽपि ततः शेषेणेत्याद्यास्तद्वदेव नन्वत्र।  
तत्क्षेपकाणि नित्यान्यपि किल नैमित्तिकानि कर्माणि॥२०९॥**

**मेवं विरोधविरहात्सति च विरोधे परस्परं तेषाम्।  
क्षेप्यक्षेपकभावो भवेन्न चेहास्ति स च विरोधोऽत्र॥२०२॥**

**न हि संचितसुकृतानां नित्यैर्नैमित्तिकैर्विरोधोऽस्ति।  
तेषा परस्परं किल विशुद्धिरूपत्वमवगतं शास्त्रात्॥२०३॥**

**दुरिताना क्षपणं स्यादविशुद्धितया ततो विरोधेन।  
देहान्तरयोगनिमित्ताभावस्तावता कथं सिध्येत्॥२०४॥**

**देहान्तरस्य संचितसुकृतनिमित्तस्य संभवात्तत्र।  
निःशेषतश्च दुरितस्यापि क्षपणं हि दुरवगममेव॥२०५॥**

**संचितपुण्यापुण्याभ्यां पुनरेतस्य जन्म दुर्वारम्।  
न च नित्यानुष्ठानादुरितानुत्पत्तिमात्रमेव स्यात्॥२०६॥**

**न पुनः कालान्तरफलमिति निश्चेतुं प्रमाणमिह किंचित्।  
दुरितक्षपणार्थेऽपि च नित्ये पश्चात्फलान्तरं भवति॥२०७॥**

**इति तु स्मरति यथाऽऽम्रे निमित्त इत्यादिनैतमेवार्थम्।  
तु आपस्तम्बस्तत्र च फलार्थमारोपिते यथैवाऽऽम्रे॥२०८॥**

**छायागन्धावुत्पद्येते ह्यनु तद्वदेव धर्ममिमम्।  
क्रियमाणमर्थकामावुत्पद्येते किलान्विति प्रोक्तम्॥२०९॥**

**असति च सम्यग्ज्ञाने काम्यप्रतिषिद्धवर्जनं तदिदम्।  
सर्वात्मना भवेदिति न केनचिच्छक्यते प्रतिज्ञातुम्॥२१०॥**

**यस्मादतिकुशलानामपि सूक्ष्मो दृश्यतेऽपराधोऽत्र।  
काम्यादिकर्मणा स्यान्निश्चयविरहेऽपि संशयस्तत्र॥२११॥**

**तेन निमित्ताभावो न केनचिच्छक्यतेऽत्र निश्चेतुम्।  
श्रुत्यभिगम्यं ब्रह्मात्मत्वं यदि नाभ्युपेयते तर्हेि॥२१२॥**

**कर्तृत्वभोक्तृतादिस्वभावकस्याऽऽत्मनोऽस्य कैवल्यम्।  
कथमिह यथोक्तचरितस्याप्याकाङ्क्षितुमिदं भवेच्छक्यम्॥२९३॥**

**अग्न्यौष्ण्यवत्स्वभावः परिहर्तुं शक्यते न केनापि।  
कर्तृत्वभोक्तृतादेः कार्यमनर्थो न शक्तिमात्रं स्यात्॥२१४॥**

**इह शक्तिमात्रसद्भावेऽपि च कार्यस्य तस्य परिहारात्।  
उपपन्नो मोक्षोऽसावित्यपि नैवेह शङ्कितुं शक्यम्॥२१५॥**

**शक्त्यवशेषे कार्यप्रसवो लोके यतश्च दुर्वारः।  
ननु शक्तिरिह निमित्तान्तरनिरपेक्षा न कार्यमारमते॥२१६॥**

**अत एकाकिन्येषा स्थिताऽपि नैवापराध्यतीत्यपि न।  
शक्तवात्मना निमित्तानामपि सर्वत्र नित्यसंबन्धात्॥२१७॥**

**तस्मादात्मनि कर्तृत्वादौस्वाभाविके सति ह्यसति।  
विद्यैकसमधिगम्ये ब्रह्मात्मत्वे कदाचिदप्यस्य॥२१८॥**

**मोक्षं प्रत्याशाऽपि हि भवति परं दुर्लभैव न हि सुलभा।  
श्रुतिरपि नान्यः पन्था विद्यत इत्यादिका हि दर्शयति॥२१९॥**

**ज्ञानादन्यस्त्वपरो विमोक्षमार्गो न कश्चिदित्येवम्।  
ननु जीवस्य परस्मादनन्यता यदि तदा विलुप्येत॥२२०॥**

**व्यवहारोऽयं प्रत्यक्षादीनामप्रवृत्तिरिति चेन्न।  
प्रागात्मतत्त्वबोधात्स्वप्रव्यवहारवद्भवेदेषः॥२२१॥**

**शास्त्रमपि यत्र हि द्वैतमिवेत्याद्यप्रबुद्धविषये हि।  
प्रायः प्रत्यक्षादिव्यवहारं सकलमेतमनुवर्ण्य॥२२२॥**

**यत्र त्वन्येति पुनः प्रबुद्धविषये प्रवक्ति तदद्भावम्।  
तस्मादत्र परब्रह्मविदो गन्तव्यतादिविज्ञानम्॥२२३॥**

**बाधितमेवेत्यत इह न केनचिद्गतिरियं समर्थ्येत।  
तर्हि गतिश्रुतय इमाः किंविषया इति न शङ्कनीयमिह॥२२४॥**

**या सगुणपरब्रह्मपरा विद्यागतिरपि च भवति तद्विषया।  
क्वचिदिह पञ्चाग्निपरां विद्यां प्रक्रम्य गतिरुपन्यस्ता॥२२५॥**

**क्वचिदपि पर्यङ्कपरां वैश्वानरगोचरां क्वचिद्विद्याम्।  
यत्र पुनर्ब्रह्मैव प्रकृत्य गतिरियमुदाहृता वाक्ये॥२२६॥**

**प्राणो ब्रह्मेत्यादौ तथाऽथ यदिदमिति दहरवाक्येऽपि।  
तत्रापि वामनत्वादिभिस्तथा सत्यकामताद्यैश्च॥२२७॥**

**तैस्तैर्गुणैर्हि सगुणस्यैवोपास्यत्वमिति गतिर्युक्ता।  
एवं न परब्रह्मणि गतिरेषा श्राव्यते क्वचिच्चापि॥२२८॥**

**किंतु गतिप्रतिषेधः श्रूयत इह केवलं न तस्येति।  
ब्रह्मविदाप्नोतीत्यत्राऽऽप्रोतिर्यद्यपीह गत्यर्था॥२२९॥**

**एवमपि वर्णितेन न्यायेन गतेरसंभवादत्र।  
यदनाद्यविद्यया परिकल्पितमेतद्धि नामरूपादि॥२३०॥**

**तत्प्रविलयात्स्वरूपप्रतिपत्त्यर्था भवेदिहाऽऽप्रोतिः।  
ब्रह्मैव सन्नितिश्रुतिवाक्य इवाऽऽप्नोतिरीदृशी भवति॥२३१॥**

**अपि च गतिः परविषया निरूप्यमाणा प्ररोचनाय स्यात्।  
अनुचिन्तनाय वा स्यान्न ब्रह्मविदः प्ररोचन तदिह॥२३२॥**

**गतिवाक्येनाभिहितं यस्माद्विद्यासमर्पितेनैव।  
स्वगतेनैव स्वास्थ्येनाव्यवधानेन तस्य संसिद्धेः॥२३३॥**

**इह नित्यसिद्धनिःश्रेयससंस्फुरणाद्य एष सिद्धफलः।  
आत्मावगमस्तत्र च गत्यनुचिन्ताफल न किचिदपि॥२३४॥**

**तेनापरविषयैव हि गतिः परापरविवेचनाभावात्।  
आरोप्यते परस्मिन्गतिरेषा निर्विशेषचिन्मात्रे॥२३५॥**

**द्वेब्रह्मणी किमेते परमपरं चेति बाढमेवं हि।  
श्रुत्यैव दर्शितं खल्वेतद्धैसत्यकाम इत्यत्र॥२३६॥**

**उपदिश्यते हि यच्चाविद्याकृतनामरूपनिर्मुक्तम्।  
तद्धि परं ब्रह्म स्यात्तदेव किल नामरूपभेदेन॥२३७॥**

**उपदिश्यते यदा पुनरुपासनाय हि मनोमयादिपदैः।  
तध्यपरं ब्रह्म स्यान्न चाद्वितीयश्रुतेर्विरोध इह॥२३८॥**

**येनाविद्याकल्पितनानोपाधिभिरिह प्रसक्तमिदम्।  
अपरब्रह्मोपासनमित्यविरोधः प्रपञ्चितः पूर्वम्॥२३९॥**

**तत्संनिधौ श्रुतं यज्जगदैश्वर्यादिलक्षणं च फलम्।  
संसारगोचरं तद्येनाविद्या हि तत्र न निवृत्ता॥२४०॥**

**देशविशेषकृत तत्तत्प्राप्त्यर्थं हि गमनमविरुद्धम्।  
सर्वगतत्वेऽप्यात्मन आकाशस्येव करकगमनेन॥२४१॥**

**बुध्द्याद्युपाधिगमनेनाम्य च गमनोपपत्तिरुक्तैव।  
तद्गुणसारत्वादित्यादिषु सूत्रेष्वतोऽत्र न विरोधः॥२४२॥**

**तस्मात्कार्यं बादरिरित्ययमेवेह भवति सिद्धान्तः।  
पक्षान्तरं परं जैमिनिरिति मेधाविकासनायैव॥२४३॥**

**अप्रतीकालम्बनान्नयतीति बादरायण उभयथाऽदोषात्तत्क्रतुश्च॥१५॥**

**भवतीयमपरविषया गतिर्न चैषा कदाऽपि परविषया।  
एतावदत्र वर्णितमिह किल संदिह्यते हि पुनरपरम्॥२४४॥**

**प्रापयति किमिह सर्वान्कार्यालम्बानमानवः पुरुषः।  
तं ब्रह्मलोकमविशेषेणाथ स कांश्चिदेव नयतीति॥२४५॥**

**अत्रैतदेव युक्तं विदुषामविशेषतो हि सर्वेषाम्।  
स्यादन्यत्र परस्माद्गतिरिति यस्मात्प्रपञ्चितं पूर्वम्॥२४६॥**

**अनियमसूत्रे विद्यान्तरेष्वपीयं गतिः समानेति।  
इत्याशङ्कां निरसितुमत्र विशेषं तमेतमुपदिशति॥२४७॥**

**येच प्रतीकदृष्टय इह तान्हित्वा त्वमानवः पुरुषः।  
अन्यानेव विकारालम्बान्सर्वान्स एष लोकमिमम्॥२४८॥**

**नयतीति बादरायण आचार्यो मन्यते न चैवमिह।  
मार्गोऽयमप्रतीकोपासकविषयो न सर्वविषय इति॥२४९॥**

**दोषो य उमयथाभावः स्यात्सोऽनियमसूत्र इति वाच्यम्।  
अनियमनयः प्रतीकव्यतिरिक्तोपासनेषु भवति परम्॥२५०॥**

**यो यध्द्यायति स हि खलु तत्प्राप्नोतीति तत्क्रतुन्यायः।  
स ह्यत्रोभयथाभावस्य च हेतुः समर्पको भवति॥२५१॥**

**बह्मक्रतुरासीदत्यैश्वर्यं ब्राह्ममिति हि युक्तमिदम्।  
दर्शयति च श्रुतिस्तं यथा यथोपासते तथैवेति॥२५२॥**

**ब्रह्मक्रतुत्वमिह न प्रतीकविषयेऽस्त्युपासने क्वापि।  
नन्वब्रह्मर्क्रतुरपि योऽति (हि) ब्रह्मेति दर्शयत्येषा॥२५३॥**

**पञ्चाग्न्युपासनायां श्रुतिरेनान्ब्रह्म गमयतीत्याद्या।  
इति चेत्तथाऽपि तत्र प्रत्यक्षश्रुतिबलेन बाधोऽस्य॥२५४॥**

**यत्र प्रत्यक्षश्रुतिरेवं नैवोपलभ्यते तत्र।  
ओत्सर्गिकेन तत्क्रतुनयेन निर्णीयते हि तत्प्राप्तिः॥२५५॥**

**ये च ब्रह्मक्रतवस्तेषामेवेति नेति चान्येषाम्।**

**विशेषं च दर्शयति॥१६॥**

**शर्दयति किंचनामाद्युपासनेषु प्रतीकविषयेषु॥२५६॥**

**पूर्वस्माच्च परस्मिन्नुपासने फलविशेषमेवं हि।  
यावन्नाम्नो गतमित्याद्या श्रुतिरत्र फलविशेषोऽयम्॥२५७॥**

**उपपद्यते किलोपास्नीनामासां प्रतीकतन्त्रत्वात्।  
न ब्रह्मतन्त्रतायां फलभेदो ब्रह्मणोऽविशिष्टत्वात्॥२५८॥**

**तस्मादिह प्रतीकालम्बानां नेतरैःफलं तुल्यम्।  
गमनमपि भवति तेषां विद्युल्लोकावसानमिति सिद्धम्॥२५९॥**

**शारीरकमीमांसा मुनिना व्यासेन विरचिता सेयम्।  
चतुरध्यायी तस्यां चतुर्थसंज्ञश्च योऽयमध्यायः॥२६०॥**

**तत्र हि तृतीयपादे सूत्रार्थो यश्च भाष्यकारोक्तः।  
आर्यावृत्तैरमलैः प्रकाशितो भवतु सोऽयमनवद्यः॥२६१॥**

**इति श्रीभाष्यार्थरत्नमालायां चतुर्थाध्यायस्य  
तृतीयः पादः॥३॥**

**\_\_\_\_\_\_\_\_\_\_\_**

**अथ चतुर्थपादः॥**

**\_\_\_\_\_\_\_\_\_\_**

**ब्रह्मोपास्तिपराणां कार्यब्रह्माप्तिरभिहिता पूर्वम्।  
संप्रत्यैश्वर्यविशेषं तेषां ब्रह्मलोकसंभूतम्॥१॥**

**पादोत्तरमागेण प्रदर्शयिष्यंस्तमेतमादौहि।  
अभ्यर्हितपरविद्याफलभूतं ब्रह्मभावमुपदिशति॥२॥**

**संपद्याऽऽविर्भावः स्वेन शब्दात्॥१॥**

**श्रुतिरियमाम्नायत इह किलैवमेवैष संप्रसाद इति।  
तत्र किल संप्रसादो जीवः संसारकलुषितः पूर्वम्॥३॥**

**देहेन्द्रियसंघातादस्मात्प्रविविच्य तमिममात्मानम्।  
साक्षात्कृत्यानन्तरमपास्तसंसारदुःख परितापः॥४॥**

**प्रद्योतमानपूर्णानन्दात्मैवावतिष्ठते स इति।  
उपदिष्टमत्र च स्वपदस्य स्वस्वीयबोधकत्वेन॥५॥**

**किंवाऽत्र देवलोकादिष्वयमागन्तुकेन केनापि।  
रूपविशेषेण पुनर्यथाऽभिनिष्पद्यते तथा किंवा॥६॥**

**आत्मस्वरूपमात्रेणैवायमितीह भवति संदेहः।  
युक्तं तत्र स्थानान्तरेष्विवाऽऽगन्तुकेन केनापि॥७॥**

**रूपेण स्यादभिनिष्पत्तिरितीदं यतोऽस्य मोक्षस्य।  
फलताप्रसिद्धिरभिनिष्पत्तिरपीयं भवेदिहोत्पत्तिः॥८॥**

**यदि चेत्स्वरूपमात्रेणैवैषा स्यादिहाभिनिष्पत्तिः।  
न विभाव्यते कुतस्तत्पूर्वदशासु स्वरूपसद्भावात्॥९॥**

**तस्मादभिनिष्पद्यत इह केनचिदपि विशेषरूपेण।  
एवं प्राप्ते ब्रूते स केवलेन स्वरूपमात्रेण॥१०॥**

**आविर्भवतीति यतः स्वेनेति हि दृश्यते स्वशब्दोऽत्र।  
आगन्तुकेन चेदभिनिष्पत्तिस्तत्र हि स्वशब्देन॥११॥**

**रूपविशेषणमेतद्भवेदयुक्तं ननु स्वकीयपरः।  
सोऽयं स्वशब्द इति चेन्न तस्य वचनाभिधेयताविरहात्॥१२॥**

**येन च रूपेणासावभिनिष्पद्येत भवति तस्यैव।  
आत्मीयत्वं तत्र स्वेनेति विशेषणं भवेद्विफलम्॥१३॥**

**स्यादात्मवचनतायामर्थवदेतद्विशेषणं तेन।  
स्वेनाऽऽत्मना विभाव्यत एष न चाऽऽगन्तुकेन रूपेण॥१४॥**

**अभिनिष्पद्यत इति ननु विशेष इह नोपलभ्यते कोऽपि।  
पूर्वावस्थास्विह च स्वरूपसाम्यादतो ब्रवीतीदम्॥१५॥**

**मुक्तः प्रतिज्ञानात्॥२॥**

**योऽसावभिनिष्पद्यत इत्युक्तः स्वरूपबन्धनिर्मुक्तः।  
स च खलु शुद्धेनैवाऽऽत्मनाऽवतिष्ठत इतीह निर्दिष्टम्॥१६॥**

**पूर्वासु खल्ववस्थास्वन्धो भवतीति रोदितीवेति।  
एवं विनाशमेवापीतो भवतीति सोऽयमात्मा हि॥१७॥**

**तत्तदवस्थाकलुषितरूपेणैवेति खलु विशेष इह।  
ननु मुक्तोऽयमिदानीमिति तु कथं वा त्वयाऽवगतमिति चेत्॥१८०॥**

**अवगम्यतेऽयमात्मा मुक्त इदानीमिति प्रतिज्ञानात्।  
प्राजापत्ये वाक्ये ह्येतं त्वेव त इति प्रतिज्ञाय॥१९॥**

**जाग्रत्स्वमसुषुप्तावस्थात्रयदोषजालनिर्मुक्तम्।  
आत्मानमिमं व्याख्येयत्वेन पुनः पुनः प्रतिज्ञाय॥२०॥**

**अशरीर वेत्याद्यैः स उत्तमःपुरुष एवमन्तैर्हि।  
उपसंहृतमिह मुक्तात्ममात्रगोचरमिदं प्रतिज्ञानम्॥२१॥**

**किंच य आत्मेत्याद्या या चेहाऽऽख्यायिका समाम्नाता।  
तदुपक्रमवाक्ये खल्वपहतपाप्मेति यत्समाम्नातम्॥२२॥**

**मुक्तात्ममात्रगोचरमेव तदेतत्प्रतीयते सकलम्।  
या मोक्षस्य फलत्वप्रसिद्धिरत्रोपदर्शिता साऽपि॥२३॥**

**नापूर्ववस्तुजननापेक्षा स्याद्बन्धनिरसनापेक्षा।  
अभिनिष्पद्यत इत्युत्पत्तेः पर्याय इति तु यच्चोक्तम्॥२४॥**

**तदपि च पूर्वावस्थापेक्षं स्याद्गौणमेव न तु मुख्यम्।  
रोगनिवृत्तिमपेक्ष्यारोगो निष्पन्न एष इति हि यथा॥२५॥**

**आत्मा प्रकरणात्॥३॥**

**कथमयमिह मुक्तोऽस्य च संपत्तव्यं यतः परं ज्योतिः।  
ज्योतिःशब्दश्चायं भौतिकवचनो हि दृश्यते लोके॥२६॥**

**यो न हि विकारविषयाद्यावृत्तः स च कथ भवेन्मुक्तः।  
यस्माद्विकारजातं सकलं चाऽऽर्तमिति शास्त्रमुपदिशति॥२७॥**

**तस्माज्ज्योतिः संपन्नोऽसौ कथमत्र मुक्त इति चेन्न।  
प्रकरणबलाद्यतोऽत्र ज्योतिःशब्देन गृह्यते ह्यात्मा॥२८॥**

**अपहतपाप्मा विजरो विसृत्युरित्यादिनोपदिष्टेऽस्मिन्।  
प्रकृते परात्मनि कथ कार्यं ज्योतिर्ग्रहीतुमिह शक्यम्॥२९॥**

**प्रकृतत्यागामकृतग्रहणादसमञ्जसं तथा चेत्स्यात्।  
ज्योतिःशब्दस्त्वात्मन्यपि तद्देवा इति श्रुतौ दृष्टः॥३०॥**

**अविभागेन दृष्टत्वात्॥४॥**

**ज्योतिः संपद्य परं विभाव्यते स्वेन यः स पृथगेव।  
किमिह परस्मादात्मन उताविभक्तोऽवतिष्ठते स इति॥३१॥**

**चिन्तायामेतस्यां सत्यामत्र च स तत्र पर्येति।  
इत्यादिवाक्यजातेनाऽऽधाराधेयभावनिर्देशात्॥३२॥**

**उपसंपद्येत्यत इह तयोः पुनः कर्तृकर्मभावोक्तः।  
भेदेनैव न्याय्यं तस्यावस्थानमिति तु यस्य मतिः॥३३॥**

**तं व्युत्पादयतीहाविभक्त एवावतिष्ठते स इति।  
मुक्तोऽवतिष्ठते खलु परात्मना परमिहाविभक्ततया॥३४॥**

**परमात्मनाऽविभक्तं मुक्तं यस्मात्प्रदर्शयन्त्येताः।  
तत्त्वमसीति च नान्यत्पश्यति न तु तद्द्वितीयमस्तीति॥३५॥**

**एवमहं ब्रह्मास्मीत्याद्याः श्रुतयो न वैपरीत्येन।  
दर्शनमात्र यथा स्यात्फलमपि च तथैव तत्क्रतुन्यायात्॥३६॥**

**श्रुत्यन्तरं यथोदकमित्याद्यप्येवमेव दर्शयति।  
शुद्धे जले हि शुद्धं जलमासिक्तं यथैव तादृक्स्यात्॥३७॥**

**एवं मुनेर्विजानत आत्मा भवतीति तद्वदन्यदपि।  
श्रुत्यन्तरं यथा नद्य इति तथा चेह भेदनिर्देशः॥३८॥**

**स्यादौपचारिकः सत्यपि चाभेदे यथा स भग़व इति।  
आत्मरतिरेवमादावपि भेदस्त्वौपचारिको दृष्टः॥३९॥**

**ब्राह्मेण जैमिनिरुपन्यासादिभ्यः॥५॥**

**मुक्तोऽयमात्मरूपेणैव हि नाऽऽगन्तुकेन रूपेण।  
अभिनिष्पद्यत इति तु स्वशब्दयोगेन दर्शितं पूर्वम्॥४०॥**

**मुक्तोऽयमत्र किं सत्येन हि सर्वज्ञतादिधर्मेण।  
अवतिष्ठते स किंवा धर्मस्य च शशविषाणतुल्यत्वात्॥४१॥**

**चिन्मात्रेणैवासाववतिष्ठत इत्यथैष चिन्मात्रः।  
सन्नपि मुक्तात्मा खल्वन्येषां बद्धजीवसंघानाम्॥४२॥**

**अन्योन्यव्यवहारात्कल्पितसर्वज्ञतादिमानिति वा।  
मुनिविप्रतिपत्तिबलात्संदेहे तद्विशेषजिज्ञासा॥४३॥**

**तामनुरुध्यैवाऽऽदौतदेतदभिधीयते हि सूत्रकृता।  
यदिदं हि सत्यसंकल्पत्वान्त श्रुतिवचो विनिर्दिष्टम्॥४४॥**

**ब्राह्मं रूपं सर्वज्ञत्वं सर्वेश्वरत्वमित्येतत्।  
तेन च रूपेण स्वेनाऽऽविर्भवति हि स एष मुक्त इति॥४५॥**

**इह मन्यते हि जैमिनिराचार्यस्तत्र हेतुरयमेव।  
योऽयमुपन्यासादिः स तत्परो दृश्यते यतो ह्यस्मिन्॥४६॥**

**अपहतपाप्मेत्यादौ सोऽन्वेष्टव्य इति विधिमुपाश्रित्य।  
विध्यर्थोद्देश्याय य आत्मेत्यादिर्भवेदुपन्यासः॥४७॥**

**आदिपदेन विधिव्यपदेशोऽयं गृह्यते हि तावेतौ।  
सर्वज्ञत्वाद्यन्वितमात्मानं दर्शयत इहेदमपि॥४८॥**

**जक्षन्क्रीडन्रममाण इति ह्यैश्वर्यमुपदिशत्यस्य।  
श्रुत्यन्तरं तथैव व्यपदेशोऽन्यत्र दृश्यते वाक्ये॥४९॥**

**लोकेषु कामचारो भवतीत्यादिस्तथाऽयमपरोऽपि।  
सर्वज्ञ एष सर्वेश्वर इत्यादिः स चोपपन्नः स्यात्॥५०॥**

**चितितन्मात्रेण तदात्मकत्वादित्योडुलोभिः॥६॥**

**यद्यप्यपहतपाप्मत्वादय इह ये प्रपञ्चितास्ते हि।  
भेदेनैव हि धर्मा निर्दिश्यन्ते तथाऽपि खल्वेते॥५१॥**

**शब्दविकल्पनिमित्ताः स्युः पाप्मनिवृत्तिमात्रमेवात्र।  
अवगम्यते स्वरूपं तद्स्य चैतन्यमात्रमेवेति॥५२॥**

**अभिनिष्यत्तिः सेयं चितिमात्रेणैव तस्य युक्ततमा।  
इत्यौडुलोमिराचार्यो मन्यत इह भवेच्छ्रुतिश्चापि॥५३॥**

**अयमात्माऽनन्तर इत्याद्या प्रज्ञानघनमिमं ब्रूते।  
इह सत्यकामताद्या यद्यपि वस्तुस्वरूपमात्रेण॥५४॥**

**निर्दिश्यन्ते सत्याःकामा अस्येत्यथापि ते धर्माः।  
केवलमुपाधिसंबन्धाधीना एव न हि भवेदेषाम्॥५५॥**

**चैतन्यवत्स्वरूपान्तर्भाव उपाधिमूलकत्वेन।  
सत्यत्वायोगेनानेकाकारत्वनिरसनादपि च॥५६॥**

**न हि सत्या न स्थानत इति सूत्रे तदिदमखिलमुपदिष्टम्।  
जक्षन्क्रीडन्नित्यादिश्रुत्या जक्षणादिकथनमपि॥५७॥**

**दुःखात्यन्तायोगाभिप्रायं स्यादिहाऽऽत्मरतिरितिवत्।  
आत्मनिमित्तानि रतिक्रीडामिथुनानि नेह मुख्यानि॥५८॥**

**शक्यन्ते वर्णयितुं द्वितीयसापेक्षता यतस्तेषाम्।  
तस्मान्निरस्तकृत्स्नप्रपञ्चजालेन सुप्रसन्नेन॥५९॥**

**परिपूर्णसत्स्वरूपप्रज्ञानघनेन निर्विशेषेण।  
बोधात्मनाऽभिनिष्पद्यत इति खल्वौडुलोमिमतमेतत्॥६०॥**

**एवमप्युपन्यासात्पूर्वभावादविरोधं बादरायणः॥७॥**

**चैतन्यमात्रमस्य स्वरूपमम्युपगतं हि मुक्तस्य।  
अभ्युपगतेऽपि तस्मिन्व्यवहारापेक्षया हि पूर्वस्य॥६१॥**

**ब्राह्मस्यैश्वर्यस्योपन्यासाद्यवगतस्य पुनरत्र।  
अनिषेधादविरोधं स मन्यते बादरायणाचार्यः॥६२॥**

**संकल्पादेव तु तच्छ्रुतेः॥८॥**

**यदि पितृलोककामो भवतीत्याद्यं हि हार्दविद्यायाम्।  
वाक्यं तदिददृष्टं संदेहस्तत्र चायमवतरति॥६३॥**

**इह पित्रादिसमुत्थाने केवल एव भवति संकल्पः।  
हेतुःकिंवा स निमित्तान्तरसापेक्ष एव हेतुरिति॥६४॥**

**संकल्पादेवेति श्रवणे सत्यपि च लोकवत्तत्र।  
युक्तैव खलु निमित्तान्तरसापेक्षा यथा भवेल्लोके॥६५॥**

**संकल्पादपि च तथा गमनादिभ्योऽस्मदादिकानां हि।  
भवति तु पित्रादीनां संपत्तिस्तद्वदेव मुक्तस्य॥६६॥**

**स्पादेवं चेत्तत्र च न दृष्टविपरीतकल्पना भवति।  
संकल्पादेवेत्यपि राज्ञः संकल्पितार्थसिद्धिकरीम्॥६७॥**

**साधनसामग्रीं किल सुलभां दृष्ट्वा यथा तथेहापि।  
संकल्पकृतसमुत्थानाःपित्राद्या न पुष्कलं भोगम्॥६८॥**

**अर्पयितुं हि समर्थौमनोरथस्थमिव चञ्चलत्वेन।  
एवं प्राप्ते ब्रूते संकल्पादेव केवलादत्र॥६९॥**

**स्यात्पित्रादिसमुत्थानमिति तथा दृश्यते श्रुतिर्यस्मात्।  
संकल्पादेवेति श्रुतिर्निमित्तान्तरप्रतीक्षायाम्॥७०॥**

**पीड्येत यदि च संकल्पानुविधाय्येव तन्निमित्तमपि।  
भवतु तदा तन्नैव हि यत्नान्तरमत्र भवति संपाद्यम्॥७१॥**

**स्यादेव वन्ध्यसंकल्पताऽस्य यदि किंचिदत्र संपाद्यम्।  
प्राक्संपत्तेः श्रुत्यवगम्येऽर्थे लोकवदिति यच्चोक्तम्॥७२॥**

**सामान्यतो हि दृष्ट तदिदं प्रकृते निदर्शनं न भवेत्।  
संकल्पाद्यत एषा प्रयोजनस्थैर्यमखिलमुद्भवति॥७३॥**

**प्राकृतसंकल्पविलक्षण एव हि भवति मुक्तसंकल्पः।  
विद्याबलेन केवलसंकल्पो भोगसाधनं तेषाम्॥७४॥**

**अत एव चानन्याधिपतिः॥९॥**

**यत एव हि विद्वानयमवन्ध्यसंकल्प एव भवतीह।  
अत एवान्योऽधिपतिर्नास्यानन्याधिपतिरसौ भवति॥७५॥**

**सत्यां गताविहान्यस्वामिकतामात्मनो न कश्चिदपि।  
संकल्पयति हि लोके तमेतमर्थं श्रुतिः प्रदर्शयति॥७६॥**

**अनुविद्याऽऽत्मानमिमं सत्यान्कामांश्च ये व्रजन्तीतः।  
तेषां तु सर्वलोकेष्वपि भवति हि कामचार इत्येवम्॥७७॥**

**अभावं बादरिराह ह्येवम्॥१०॥**

**संकल्पादेवेतिश्रुत्या संकल्पमात्रकथनेऽपि।  
संकल्प मुख्यसाधनभूतं यत्तन्मनोऽत्र सिद्धं स्यात्॥७९॥**

**विदुषः प्राप्तैश्वर्यस्यास्य शरीरेन्द्रियाणि सन्ति पुनः।  
किंवा न सन्ति तस्येत्येवं चिन्ता समुत्थितेह पुनः॥७९॥**

**इह मन्यते हि बादरिराचार्योऽसौ महीयमानस्य।  
विदुषस्तस्य च देहेन्द्रियविरहमिह श्रुतिर्यतो ब्रूते॥८०॥**

**मनसैतान्कामानित्याद्या तत्र च यदा त्वसौ विद्वान्।  
मनसा तथा शरीरेन्द्रियैश्चविहरेत्तदा हि मनसेति॥८१॥**

**यच्च विशेषणमिह मनसैतान्कामानिति श्रुतिप्रथितम्।  
तदयुक्तं स्यात्तस्मान्मोक्षे देहेन्द्रियाणि न स्युरिति॥८२॥**

**भावं जैमिनिर्विकल्पामननात्॥११॥**

**देहादयो हि मुक्तौ सदा न सन्तीति बादरेः पक्षः।  
देहादयः सदैव हि मुक्तौ सन्तीति जैमिनेः पक्षः॥८३॥**

**बादरिपक्षश्चोक्तो जैमिनिपक्षं प्रदेर्शयत्यधुना।  
जैमिनिराचार्यस्त्विह मुक्तिं प्रति सेन्द्रियस्य देहस्य॥८४॥**

**भावं हि मन्यते किल मनोवदत्र श्रुतिश्च भवतीयम्।  
सा खलु स एकधा भवतीत्याद्या न ह्यनेकविधतेयम्॥८५॥**

**सेन्द्रियशरीरभेदं विना भवेदाञ्जसी कथंचिदपि।  
इह यद्यपि निर्गुणपरविद्याया भूमविषयकायां हि॥८६॥**

**स च खल्वनेकधाभावविकल्पः पठ्यते तथाऽपीदम्।  
इह सगुणावस्थायामैश्वर्थं विद्यमानमेव पुनः॥८७॥**

**परमात्मभूमविद्यास्तुतये संकीर्त्यते ततश्चायम्।  
सगुणपरमात्मविद्याफलभावेनोपवर्णितो भवति॥८८॥**

**इच्छामात्रेणैतेसन्ति कदाचित्कदाचिदिह नेति।  
दर्शयति बादरायणपक्षमसावेव भवति सिद्धान्तः॥८९॥**

**द्वादशाहवदुभयविधं बादरायणोऽतः॥१२॥**

**इह बादरायणाचार्योऽसावत एव मन्यते तदिदम्।  
उभयविधत्वं साध्वित्युभयश्रुतिलिङ्गदर्शनादेव॥९०॥**

**सकल्पयति यदाऽसौ सशरीरत्वं भवेत्सशारीरः।  
अशरीरतां यदाऽसावशरीरो येन सत्यसंकल्पः॥९१॥**

**इति संकल्पविशेषादुभयविधत्वं तदेतदिह युक्तम्।  
भवति निदर्शनमेतद्यच्चकिल द्वादशाहवदितीह॥९२॥**

**तत्र य एवं विद्वांसः सत्रमिहोपयन्ति हीत्येवम्।  
एवं हि सत्रमासत इति वा खलु चोदना भवेद्यत्र॥९३॥**

**तद्भवति सत्रसंज्ञं यत्र पुनर्द्वादशाहसंज्ञेन।  
क्रतुनाऽनेन तमेतं यजमानं याजयेत्प्रजाकामम्॥९४॥**

**इति यजतिचोदना वा तथा मवेन्नियतकर्तृकत्वमपि।  
तस्य त्वहीनता स्यात्तथा द्विरह्नाध्वरादिकानां सा॥९५॥**

**तन्वभावे संध्यवदुपपत्तेः॥१३॥**

**सेन्द्रियदेहस्य तनोः स्याद्यदि विरहस्तदा यथा संध्ये।  
देहेन्द्रियविषयादिष्वविद्यमानेषु ते हि पित्राद्याः॥९६॥**

**उपलब्धिमात्ररूपा एव हि कामा भवन्ति सर्वेऽपि।  
एवं मोक्षेऽपि स्युःकामा इति सकलमेतदुपपन्नम्॥९७॥**

**भावे जाग्रद्वत्॥१४॥**

**अभ्युपगम्यत इह यदि भावः किल सेन्द्रियस्य देहस्य।  
तर्हि यथा जागरिते भवन्ति कामास्तथैव मोक्षेऽपि॥९८॥**

**प्रदीपवावेशस्तथा हि दर्शयति॥१५॥**

**भावंजैमिनिरिति किल मुक्तौसशरीरता विनिर्दिष्टा।  
तत्र त्रिधाविकल्पादिषु बहुधा स्युर्यदा शरीराणि॥९९॥**

**किं तानि दारुयन्त्राणीव भवन्ति हि निरात्मकान्येव।  
किं वेहसात्मकान्येव हि सृज्यन्तेऽस्मदादिवद्वितीह॥१००॥**

**जिज्ञासा स्यात्तत्राऽऽत्ममनोभेदो यतो न संभवति।  
एकशरीरेण तयोर्योगेन निरात्मकानि चान्यानि॥१०१॥**

**निरसितुमाक्षेपमिमं पठति हि सूत्रं प्रदीपवदितीह।  
एको यथा प्रदीपो युगपदनेकप्रदीपभावमिह॥१०२॥**

**प्रतिपद्यते हि लोके स्वयमेव विकारशक्तियोगेन।  
एकोऽपि संस्तथैव हि विद्वानैश्वर्ययोगमात्रेण॥१०३॥**

**आलम्ब्य बहुतनुत्वं गात्राण्याविशति तानि सर्वाणि।  
दर्शयति चैवमेव ह्येकस्यानेकदेहसंपत्तिम्॥१०४॥**

**शास्त्र स एकधा भवतीति तथा पञ्चधेति नवधेति।  
नैतद्धि दारुयन्त्रोपमाभ्युपगमे समञ्जसं भवति॥१०५॥**

**नापि स्वेतरजीवावेशेन स्यात्प्रवृत्तिरिह तेषाम्।  
यच्चोक्तमात्ममनसोर्भेदाभावादने्कतनुयोगः॥१०६॥**

**विदुषो न सभवेदिति नासौ दोषो यतो ह्यसौ विद्वान्।  
समनस्कान्येव मनोनुगतान्यपराणि किल शरीराणि॥१०७॥**

**स्रक्ष्यति हि सत्यसंकल्पत्वात्सृष्ट्वा ह्युपाधियोगेन।  
तत्राऽऽत्मनोऽपि भेदेनाधिष्ठातृत्वमुचितमेवास्य॥१०८॥**

**अयमेव योगिनां बहुशरीरयोगप्रकार उपदिष्टः।  
शास्त्रेषु योगविषयेष्वत्र कथं नन्विहास्य मुक्तस्य॥१०९॥**

**अङ्गी क्रियते तदनेकशरीरावेशरूपमैश्वर्यम्।  
तत्केन कं विजानीयादिति न तु तद्द्वितीयमस्तीति॥११०॥**

**एवं हि सलिल एको द्रष्टेत्यादीनि यानि वाक्यानि।  
तानि विशेषज्ञानं निवारयन्तीत्यतस्त्विदं पठति॥१११॥**

**स्वाप्ययसंपत्त्योरन्यतरापेक्षमाविष्कृतं हि॥१६॥**

**स्वाप्यय इह च सुषुप्तं स्वयमपीत इति श्रुतेस्तथाऽन्यत्र।  
तस्मादेनं स्वपितीत्याचक्षत इति तदन्तरादपि च॥११२॥**

**ब्रम्हैव सन्नितिश्रुतिवाक्यात्संपत्तिरत्र कैवल्यम्।  
उक्तान्यतरावस्थामपेक्ष्य चात्रोपदिश्यते तदिदम्॥११३॥**

**यच्च विशेषज्ञानाभावप्रतिपादनार्थकं वाक्यम्।  
कैवल्यावस्थामपि सुषुप्त्यवस्थामपेक्ष्य कथितमिति॥११४॥**

**तत्तत्प्रकरणबलतोऽवगम्यते तेषु तेषु वाक्येषु।  
आविष्कृतमेतेभ्यो भूतेभ्य इति श्रुतेस्तथाऽन्यस्मात्॥११५॥**

**यत्र त्वस्येत्यादिश्रुतिवचनात्प्रकटितं भवेदेतत्।  
क्वचिदपि च यत्र सुप्तो न कंचनेत्यादिवेदवाक्येभ्यः॥११६॥**

**एतच्च सगुणविद्याफलभोगस्थानमपरसायुज्यम्।  
स्वर्गादिवत्तदेतद्यत्रैश्वर्यं प्रपञ्चितं विदुषः॥११७॥**

**जगव्द्यापारवर्जं प्रकरणादसंनिहितत्वाच्च॥१७॥**

**सगुणोब्रम्होपासनया ये विदुषः प्रयान्ति सह मनसा \।  
परमेश्वरसायुज्यं तेषामुपवर्णितं यदेश्वर्यम्॥११८॥**

**तत्किं निरवग्रहमुत सावग्रहमिति तु संशयस्तत्र।  
निरवग्रहमेवैषामैश्वर्यमितीह युक्तमाश्रयितुम्॥११९॥**

**यस्माच्छ्रुतयः सर्वाः प्रथयन्त्यैश्वर्यमीदृशं तस्य।  
आप्नोति स्वाराज्यं सर्वे देवा बलिं प्रयच्छन्ति॥१२०॥**

**अस्मै महीयमानायाऽऽत्मन इत्येवमेव चान्यत्र।  
लोकेषु कामचारस्तेषां भवतीत्यतस्त्विदं पठति॥१२१॥**

**ऐश्वर्यस्य च संकल्पादेवेतिश्रुतिप्रतीतस्य।  
जगदुत्पत्तिलयादिव्यापारादिह विलक्षणत्वेन॥१२२॥**

**सैतच्छ्रुत्या विदुषः सृष्टिव्यापारकल्पनाऽनुचिता।  
तस्माज्जगदुदयादिव्यापारमिमं च वर्जयित्वैव॥१२३॥**

**अणिमाद्यात्मकमेव ह्यैश्वर्यं केवलं भवेत्तेषाम्।  
यस्तु जगद्व्यापारः स हीश्वरस्यैव नित्यसिद्धस्य॥१२४॥**

**स्रष्टृत्वं तस्यैवेक्षणपूर्वं सृष्ट्युपक्रमे हीदम्।  
प्रकृतं न हि मुक्तानां तदा न देहो न चेक्षणं भवति॥१२५॥**

**तेनासंनिहितास्ते पर एव ह्यधिकृतो भवेत्तत्र।  
यस्मादुत्पत्त्यादिव्यपदेशः श्रूयते हि तस्यैव॥१२६॥**

**सोऽयं हि नित्यसिद्धो भवति हि शब्दे हि समधिगम्यश्च।  
तस्मात्स्रष्टॄत्वादिकमखिलं स्यादीश्वरस्य नान्यस्य॥१२७॥**

**अन्येषां तु तदन्वेषणजिज्ञासनपुरःसरं भवति।  
अणिमादिकमैश्वर्यं तेन न तेषामिहाधिकारः स्यात्॥१२८॥**

**समनस्कत्वेनापि च तत्रानैकान्त्यमपि भवेत्तेषाम्।  
एकस्य हि स्थितौ स्यादपरस्य च संहृतावभिप्रायः॥१२९॥**

**इत्यन्योन्यविरोधे स्रष्टृत्वं वा कथं भवेत्तेषाम्।  
एकं प्रत्यन्येषां गुणभावाभ्युपगमेन यदि चेह॥१३०॥**

**विनिवार्यते विरोधः स चेह परमेश्वरो न चान्यः स्यात्।  
परमेश्वरसंकल्पानुगुणं सकलं भवेदिहान्येषाम्॥१३१॥**

** प्रत्यक्षोपदेशादितिचेन्नाऽऽधिकारिकमण्डलस्थोक्तेः॥१८॥**

**आप्नोति स्वाराज्यमिति प्रत्यक्षोपदेशतो विदुषाम्।**  
**निरवग्रहमेव स्यादैश्वर्यमितीह न पुनराशङ्क्यम्॥१३२॥**

**यस्मादिहाऽऽधिकारिकमण्डलगत एव स खलु परमात्मा।  
निर्दिश्यते स चान्यानधिकारेषु हि नियोजयत्यनिशम्॥१३३॥**

**तेनाऽऽधिकारिकोऽसौ स एव किल सवितृमण्डलस्थश्च।  
तदनुग्रहैकलभ्या स्वाराज्यप्राप्तिरिह भवेद्विदुषः॥१३४॥**

**येनानन्तरवाक्यं मनसस्पतिमिति तमीश्वरं ब्रूते।  
स च भवति सर्वमनसां पतिस्तमाप्नोति पूर्वसिद्धमिति॥१३५॥**

**व क्पतिरित्यादिकमपि यथोपदिष्टार्थपरतया योज्यम्।  
अन्यत्रापि च विदुषामैश्वयं हीशतन्त्रमिति योज्यम्॥१३६॥**

**विकारावर्ति च तथा हि स्थितिमाह॥१९॥**

**य इह जगद्व्यापारः स भवेदेव ह्युपासकप्राप्यः।  
संकल्पितार्थसिद्ध्यादिवदेव हि परमुपास्यनिष्ठत्वात्॥१३७॥**

**इत्याशङ्कां निरसितुमुपास्पगतनिर्विशेषरूपे हि।  
व्यभिचारमिह विकारावर्तीत्येतेन दर्शयत्यधुना॥१३८॥**

**तच्च विकारावर्त्यपि यदेतदिह पारमेश्वरं रूपम्।  
न विकारमात्रगोचरमेतत्किल सवितृमण्डलस्थानम्॥१३९॥**

**यस्मादाम्नायोऽसौ स्थितिं द्विरूपां प्रदर्शयत्यस्य।  
तावानस्येत्यादिर्जगद्विभूतिं स दर्शयित्वाऽऽदौ॥१४०॥**

**ज्यायांश्च पुरुष इति पुनरस्य ज्यायस्त्वमेतदुपदिश्य।  
तच्च किल ज्यायस्त्वं परात्मनस्तस्य वर्णितं भूयः॥१४१॥**

**कृत्स्नं विकारजातं तदस्य परमात्मनो भवेत्पादः।  
यच्च विकारास्पृष्टं तदेतदमृतं त्रिपाद्दिवीत्येवम्॥१४२॥**

**तन्निर्विकाररूपं सविशेषालम्बनाः कथंचिदपि।  
न प्राप्नुवन्ति यस्माद्भवन्त्यतत्क्रतव एव ते सर्वे॥१४३॥**

**तस्माद्यथा द्विरूपे परात्मनि हि निर्विशेषरूपमिदम्।  
अनवाप्य सगुण एव हि वर्तन्ते ते तथैव सगुणेऽपि॥१४४॥**

**परमेश्वरप्रसादात्सावग्रहमेव तदिदमेश्वर्यम्।  
लब्ध्वाऽनवाप्य निरवग्रहमैश्वर्यं किलावतिष्ठन्ते॥१४५॥**

**दर्शयतश्चैवं प्रत्यक्षानुमाने॥२०॥**

**दर्शयतश्च विकारावर्तित्वं हि श्रुतिस्मृती तस्य।  
या च न तत्रेत्याद्या या च न तद्भासयत इति प्रथिता॥१४६॥**

**भोगमात्रसाम्यलिङ्गाच्च॥२१॥**

**निरवग्रहमैश्वर्यंनैषां सविशेषतत्पराणां स्यात्।  
परमेश्वरेण यस्मात्तेषां किल भोगमात्रमेव समम्॥१४७॥**

**दर्शयतीह तमापो वै खल्विस्यादिका श्रुतिश्चेयम्।  
तं ब्रह्मलोकमागतमुपासकमिमं हिरण्यगर्भोऽयम्॥१४८॥**

**इत्याहामृतरूपा आपो भुज्यन्त इह मया किंच।  
लोकोऽसावमृतोदकलक्षण एवमिति सा निरूपयति॥१४९॥**

**अन्याऽपि किल यथैतामित्याम्नाता श्रुतिस्तदेतदिह।  
परमेश्वरेण तस्य च सायुज्यसलोकतादि दर्शयति॥१५०॥**

**नन्विह सातिशयत्वादैश्वर्यस्यान्तवत्त्वमपि च स्यात्।  
एवं चेदावृत्तिस्तेषां पुनरत्र दुर्निवारैव॥१५१॥**

**इत्याक्षेपं सकलं निरस्य शास्त्रं हि परिसमापयितुम्।  
सूत्रं पठति तदेतद्भगवाञ्श्रीबादरायणाचार्यः॥१५२॥**

**अनावृत्तिः शब्दादनावृत्तिः शब्दात्॥२२॥**

**सर्वज्ञत्वादस्य च भगवत्त्वं युक्तमेव सूत्रकृतः।  
सूत्रद्वारा शिष्याणामाचारे प्रवर्तनादस्य॥१५३॥**

**आचार्यत्वं युक्तं तथैव किल बादरायणेतिपदात्।  
पुनरस्य बदरिकाश्रमवासोक्त्या तत्र समवतीर्णस्य॥१५४॥**

**नारायणस्य परमेश्वरलोकगुरोः प्रसादसूचनतः।  
शास्त्रस्य तत्प्रणीतस्य च सूचितमिह किलानवद्यत्वम्॥१५५॥**

**नाडीरम्यन्वितमिह पन्थानं ह्यर्चिरादिपर्वाणम्।  
अनुचिन्त्यदेवयान व्रजन्ति ये तेन देवयानेन॥१५६॥**

**शास्त्रोपदिष्टनानाविशेषणं ब्रह्मलोकसंज्ञमिमम्।  
यश्चतृतीयस्यां दिवि पृथिवीलोकात्प्रदर्शितः श्रुत्या॥१५७॥**

**तस्मिल्लोँके र इति ण्यश्चेत्यव्याख्ययाऽतिविख्यातौ।  
अर्णवतुल्यौभवतः सुधाह्नदौ द्वौ तथैव चान्यदपि॥१५८॥**

**ऐरंमदीयमित्यपि सरश्च तन्मदकरं तथाऽन्नमयम्।  
किंचाश्वत्थस्तत्रामृतवर्षी मुक्तलोकसंसेव्यः॥१५९॥**

**तत्राजितात्मभिः खल्वप्राप्या ब्रह्मणः पुरी काऽपि।  
प्रभुणैव तेन विरचितमपि वेश्म हिरण्मयं च तत्रास्ति॥१६०॥**

**मन्त्रार्थवादवाक्यैः पुराणवाक्यैः प्रपञ्चितो बहुधा।  
तमिमं लोकं प्राप्य च तत्र स्वच्छन्दभोगकृतकृत्याः॥१६१॥**

**ते चन्द्रमण्डलादिव नाऽऽवर्तन्ते पुनः कदाचिदपि।  
यस्मात्तयोर्ध्वमायन्नित्यादिश्रुतय उपदिशन्त्येवम्॥१६२॥**

**ये च शताधिकनाड्या व्रजन्ति यान्त्येव तेऽमृतत्वमिति।  
श्रुतिरन्या तेषामिह न हि पुनरावृत्तिरिति किल ब्रूते॥१६३॥**

**एतेन देवयानेन पथा ये ब्रह्मलोकमुपयाताः।  
मानवमावर्तंते नाऽऽवर्तन्त इति दर्शयत्यन्या॥१६४॥**

**न च पुनरावर्तत इत्यन्याऽपि ब्रह्मलोकसंस्थानाम्।  
पुनरावृत्तिविवर्जितमेव पदं शाश्वतं प्रदर्शयति॥१६५॥**

**अन्तवदेव हि यद्यप्यैश्वर्यमिदं प्रतीयतेऽथापि।  
भवति यथाऽनावृत्तिस्तथोपवर्णितमिदं हि पूर्वत्र॥१६६॥**

**कार्यात्यय इति सूत्रे कार्यपदस्य च लये समुत्पन्ने  
उत्पन्नतत्त्वसाक्षात्कारास्तत्रैव तदधिनाथेन॥१६७॥**

**सह कैवल्यं प्रभुणा हिरण्यगर्भेण ते प्रयान्तीति।  
साधनवीर्याद्ये पुनरत्रैवोत्पन्नतत्त्वविज्ञानाः॥१६८॥**

**विध्वस्तानाद्यज्ञानावरणा नित्यसिद्धपरिनिष्ठाः।  
तेषां चानावृत्तिः सिद्धैवाऽऽवृत्तिकारणाभावात्॥१६९॥**

**सविशेषब्रह्मपराणामपि विदुषां तदाश्रयेणैव।  
सेयमनावृत्तिः स्यान्न चान्यथा भवति तत्क्रतुन्यायात्॥१७०॥**

**पञ्चाग्न्युपासकानां यद्यपि सविशेषनिष्ठता नास्ति।  
श्रुत्वा चानावृत्तिर्ब्रह्मप्राप्तिश्च दर्शिता तेषाम्॥१७१॥**

**सत्यं तथाऽपि तत्र च तेषामिह न पुनरिति समाम्नातम्।  
तेन त्वस्मिन्कल्पे तेषामावृत्त्यभावबोधेन॥१७२॥**

**कल्पान्तरे हि तेषामावृत्तिरियं पुनर्भवत्येव।  
दहराद्युपासकानामेवानावृत्तिपरमिदं सूत्रम्॥१७३॥**

**सूत्रपदाभ्यासः खल्वध्यायसमाप्तिमेव सूचयति।  
शास्त्रस्य परिसमाप्ति सूत्राभ्यासोऽयमत्र सूचयति॥९७४॥**

**शारीरकमीमांसा मुनिना व्यासेन विरचिता सेयम्।  
चतुरध्यायी तस्यां चतुर्थसंज्ञश्च योऽयमध्यायः॥१७५॥**

**तत्र चतुर्थे पादे सूत्रार्थो यश्च भाष्यकारोक्तः।  
आर्यावृत्तैरमलैः प्रकाशितो भवतु सोऽयमनवद्यः॥१७६॥**

**भाष्यार्थरत्नमाला वैयासिकसूत्रजालसंग्रथिता।  
भगवति करुणासिन्धौ समर्पिता जयतु जगति निरवद्या॥१७७॥**

**स जयति मुनिकुलामान्यो भगवाञ्श्रीबादरायणाचार्यः।  
यत्सूत्रालम्बनतो लोकः संसारसागरं तरति॥१७८॥**

**श्रीबादरायणोदितसूत्रार्थं भाष्यरत्नदीपेन।  
प्रकटी चकार योऽसौ स हि भगवाञ्जयति शंकराचार्यः॥१७९॥**

**भगवत्पादीयमिदं भाष्यं येनानभिज्ञदुर्बोधम्।  
बोधाय तेन तेषां रचिता भाष्यार्थरत्नमालेयम्॥१८०॥**

**एतां विलोक्य सुधियस्तुष्यन्तु हसन्तु वाऽत्र न विषादः।  
सर्वज्ञविरचितेष्वपि महानिबन्धेषु येन तौ दृष्टौ॥१८१॥**

**तुष्यन्तु वा न वाऽन्ये भक्त्या परया समर्पितामेताम्।  
मालां विलोक्य कृपया तुष्यति भक्तार्तिभञ्जनो भगवान्॥१८२॥**

**भाष्योपदिष्टमर्थं संगृह्य कृताऽपि भवति रम्येयम्।  
उपवनतरुसमुपचितैर्ग्रथिता कुसुमैः प्रसूनमालेव॥१८३॥**

**सेयं हि रत्नमाला सुब्रह्मण्येन विरचिता कृच्छ्रात्।  
नायकमणिसहकाराद्दिशि दिशि विशदं प्रकाशमुपयातु॥१८४॥**

**इति श्रीभाष्यार्थरत्नमालायां चतुर्थाध्यायस्य  
चतुर्थपादः समाप्तः॥४॥**

**इति चतुर्थोऽध्यायः समाप्तः।**

**\_\_\_\_\_\_\_\_\_\_\_\_\_**

**समाप्तेयं भाष्यार्थरत्नमाला।**

\]