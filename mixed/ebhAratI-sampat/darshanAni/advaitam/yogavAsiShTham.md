+++
title = "योगवासिष्ठम्"
domain = "दर्शनानि"
sub-domain = "अद्वैतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2499"
source_url = "https://www.ebharatisampat.in/read_chapter.php?bookid=ODc1MjE4OTA2NDk4OTMy"

+++
[[योगवासिष्ठम्	Source: [EB](https://www.ebharatisampat.in/read_chapter.php?bookid=ODc1MjE4OTA2NDk4OTMy)]]

\[

 आदिकविश्रीमद्वाल्मीकिमहामुनिप्रणीतो

   योगवासिष्ठः ।  
परमहंसश्रीमदानन्दबोधेन्द्रसरस्वतीप्रणीतवासिष्ठमहारामायणतात्पर्यप्रकाशाख्यव्याख्यासंवलितः ।  
वैराग्यप्रकरणं प्रथमम् - 1  
प्रथमः सर्गः 1  
श्रीः । यतः सर्वाणि भूतानि प्रतिभान्ति स्थितानि च ।  
यत्रैवोपशमं यान्ति तस्मै सत्यात्मने नमः ॥ 1.1.1 ॥  
ज्ञाता ज्ञानं तथा ज्ञेयं द्रष्टा दर्शनदृश्यभूः ।  
कर्ता हेतुः क्रिया यस्मात्तस्मै ज्ञाप्त्यात्मने नमः ॥ 1.1.2 ॥  
स्फुरन्ति सीकरा यस्मादानन्दस्याम्बरेऽवनौ ।  
सर्वेषां जीवनं तस्मै ब्रह्मानन्दात्मने नमः ॥ 1.1.3 ॥  
सुतीक्ष्णो ब्राह्मणः कश्चित्संशयाकृष्टमानसः ।  
अगस्तेराश्रमं गत्वा मुनिं पप्रच्छ सादरम् ॥ 1.1.4 ॥  
सुतीक्ष्ण उवाच ।  
भगवन्धर्मतत्त्वज्ञ सर्वशास्त्रविनिश्चित ।  
संशयोऽस्ति महानेकस्त्वमेतं कृपया वद ॥ 1.1.5 ॥  
मोक्षस्य कारणं कर्म ज्ञानं वा मोक्षसाधनम् ।  
उभयं वा विनिश्चित्य एकं कथय कारणम् ॥ 1.1.6 ॥  
उभाभ्यामेव पक्षाभ्यां यथा खे पक्षिणां गतिः ।  
तथैव ज्ञानकर्मभ्यां जायते परमं पदम् ॥ 1.1.7 ॥  
कैवलात्कर्मणो ज्ञानान्नहि मोक्षोऽभिजायते ।  
किंतूभाभ्यां भवेन्मोक्षः साधनं तूभयं विदुः ॥ 1.1.8 ॥  
अस्मिन्नर्थे पुरावृत्तमितिहासं वदामि ते ।  
कारुण्याख्यः पुरा कश्चिद्ब्राह्मणोऽधीतवेदकः ॥ 1.1.9 ॥  
अग्निवेश्यस्य पुत्रोऽभूद्वेदवेदाङ्गपारगः ।  
गुरोरधीतविद्यः सन्नाजगाम गृहं प्रति ॥ 1.1.10 ॥  
तस्थावकर्मकृत्तूष्णीं संशयानो गृहे तदा ।  
अग्निवेश्यो विलोक्याथ पुत्रं कर्मविवर्जितम् ॥ 1.1.11 ॥  
प्राह एतद्वचो निन्द्यं गुरुः पुत्रं हिताय च ।  
अग्निवेश्य उवाच ।  
किमेतत्पुत्र कुरुते पालनं न स्वकर्मणः ॥ 1.1.12 ॥  
अकर्मनिरतः सिद्धिं कथं प्राप्स्यसि तद्वद ।  
कर्मणोऽस्मान्निवृत्तेः किं कारणं तन्निवेद्यताम् ॥ 1.1.13 ॥  
कारुण्य उवाच ।  
यावज्जीवमग्निहोत्रं नित्यं संध्यामुपासयेत् ।  
प्रवृत्तिरूपो धर्मोऽयं श्रुत्या स्मृत्या च चोदितः ॥ 1.1.14 ॥  
न धनेन भवेन्मोक्षः कर्मणा प्रजया न वा ।  
त्यागमात्रेण किंत्वेके यतयोऽश्रन्ति चामृतम् ॥ 1.1.15 ॥  
इति श्रुत्योर्द्वयोर्मध्ये किं कर्तव्यं मया गुरो ।  
इति संदिग्धतां गत्वा तूष्णींभूतोऽस्मि कर्मणि ॥ 1.1.16 ॥  
अगस्तिरुवाच ।  
इत्युक्त्वा तात विप्रोऽसौ कारुण्यो मौनमागतः ।  
तथाविधं सुतं दृष्ट्वा पुनः प्राह गुरुः सुतम् ॥ 1.1.17 ॥  
अग्निवेश्य उवाच ।  
श्रृणु पुत्र कथामेकां तदर्थं हृदयेऽखिलम् ।  
मत्तोऽवधार्य पुत्र त्वं यथेच्छसि तथा कुरु ॥ 1.1.18 ॥  
सुरुचिर्नाम काचित्स्त्री अप्सरोगणउत्तमा ।  
उपविष्टा हिमवतः शिखरे शिखिसंवृते ॥ 1.1.19 ॥  
रमन्ते कामसंतप्ताः किन्नर्यो यत्र किन्नरैः ।  
स्वर्धुन्योधेन संसृष्टे महाघौघविनाशिना ॥ 1.1.20 ॥  
दूतमिन्द्रस्य गच्छन्तमन्तरिक्षे ददर्श सा ।  
तमुवाच महाभागा सुरुचिश्चाप्सयोवरा ॥ 1.1.21 ॥  
सुरुचिरुवाच ।  
देवदूत महाभाग कुत आगम्यते त्वया ।  
अदुना कुत्र गन्तासि तत्सर्वं कृपया वद ॥ 1.1.22 ॥  
देवदूत उवाच ।  
साधु पृष्टं त्वया सुभ्रु यथावत्कथयामि ते ।  
अरिष्टनेमी राजर्षिर्दत्त्वा राज्यं सुताय वै ॥ 1.1.23 ॥  
वीतरागः स धर्मात्मा निर्ययौ तपसे वनम् ।  
तपश्चरत्यसौ राजा पर्वते गन्धमादने ॥ 1.1.24 ॥  
कार्यं कृत्वा मया तत्र तत आगम्यतेऽधुना ।  
गन्तास्मि पार्श्वे शक्रस्य तं वृत्तान्तं निवेदितुम् ॥ 1.1.25 ॥  
अप्सरा उवाच ।  
वृत्तान्तः कोऽभवत्तत्र कथयस्व मम प्रभो ।  
प्रष्टुकामा विनीतास्मि नोद्वेगं कर्तुमर्हसि ॥ 1.1.26 ॥  
देवदूत उवाच ।  
श्रृणु भद्रे यथावृत्तं विस्तरेण वदामि ते ।  
तस्मिन्राज्ञि वने तत्र तपश्चरति दुस्तरम् ॥ 1.1.27 ॥  
इत्यहं देवराजेन सुभ्रूराज्ञापितस्तदा ।  
दूत त्वं तत्र गच्छाशु गृहीत्वेदं विमानकम् ॥ 1.1.28 ॥  
अप्सरोगणसंयुक्तं नानावादित्रशोभितम् ।  
गन्धर्वसिद्धयक्षैश्च किन्नराद्यैश्च शोभितम् ॥ 1.1.29 ॥  
तालवेणुमृदङ्गादि पर्वते गन्धमादने ।  
नानावृक्षसमाकीर्णे गत्वा तस्मिन्गिरौ शुभे ॥ 1.1.30 ॥  
अरिष्टनेमिं राजानं दूतारोप्य विमानके ।  
आनय स्वर्गभोगाय नगरीममरावतीम् ॥ 1.1.31 ॥  
दूत उवाच ।  
इत्याज्ञां प्राप्य शक्रस्य गृहीत्वा तद्विमानकम् ।  
सर्वोपस्करसंयुक्तं तस्मिन्नद्रावहं ययौ ॥ 1.1.32 ॥  
आगत्य पर्वते तस्मिन्राज्ञो गत्वाऽऽश्रमं मया ।  
निवेदिता महेन्द्रस्य सर्वाज्ञाऽरिष्टनेमये ॥ 1.1.33 ॥  
इति मद्वचनं श्रुत्वा संशयानोऽवदच्छुभे ।  
राजोवाच ।  
प्रष्टुमिच्छामि दूत त्वां तन्मे त्वं वक्तुमर्हसि ॥ 1.1.34 ॥  
गुणा दोषाश्च के तत्र स्वर्गे वद ममाग्रतः ।  
ज्ञात्वा स्थितिं तु तत्रत्यां करिष्येऽहं यथारुचि ॥ 1.1.35 ॥  
दूत उवाच ।  
स्वर्गे पुण्यस्य सामग्र्या भुज्यते परमं सुखम् ।  
उत्तमेन तु पुण्येन प्राप्नोति स्वर्गमुत्तमम् ॥ 1.1.36 ॥  
मध्यमेन तथा मध्यः स्वर्गो भवति नान्यथा ।  
कनिष्ठेन तु पुण्येन स्वर्गो भवति तादृशः ॥ 1.1.37 ॥  
परोत्कर्षासहिष्णुत्वं स्पर्धा चैव समैश्च तैः ।  
कनिष्ठेषु च संतोषो यावत्पुण्यक्षयो भवेत् ॥ 1.1.38 ॥  
क्षीणे पुण्ये विशन्त्येतं मर्त्यलोकं च मानवाः ।  
इत्यादिगुणदोषाश्च स्वर्गे राजन्नवस्थिताः ॥ 1.1.39 ॥  
इति श्रुत्वा वचो भद्रे स राजा प्रत्यभाषत ।  
राजोवाच ।  
नेच्छामि देवदूताहं स्वर्गमीदृग्विधं फलम् ॥ 1.1.40 ॥  
अतः परं महोग्रं(1) च तपः कृत्वा कलेवरम् ।  
(1. \`महोग्रं तु' इति पाठः)  
त्यक्ष्याम्यहमशुद्धं हि जीर्णां त्वचमिवोरगः ॥ 1.1.41 ॥  
देवदूत विमानेदं गृहीत्वा त्वं यथागतः ।  
तथा गच्छ महेन्द्रस्य संनिधौ त्वं नमोऽस्तु ते ॥ 1.1.42 ॥  
देवदूत उवाच ।  
इत्युक्तोऽहं गतो भद्रे शक्रस्याग्रे निवेदितुम् ।  
यथावृत्तं निवेद्याथ महदाश्चर्यतां गतः ॥ 1.1.43 ॥  
पुनः प्राह महेन्द्रो मां श्लक्ष्णं मधुरया गिरा ।  
इन्द्र उवाच ।  
दूत गच्छ पुनस्तत्र तं राजानं नयाश्रमम् ॥ 1.1.44 ॥  
वाल्मीकेर्ज्ञाततत्त्वस्य स्वबोधार्थं विरागिणम् ।  
संदेशं मम वाल्मीकेर्महर्षेस्त्वं निवेदय ॥ 1.1.45 ॥  
महर्षे त्वं विनीताय राज्ञेऽस्मै वीतरागिणे ।  
नस्वर्गमिच्छते तत्त्वं प्रबोधय महामुने ॥ 1.1.46 ॥  
तेन संसारदुः खार्तो मोक्षमेष्यति च क्रमात् ।  
इत्युक्त्वा देवराजेन प्रेषितोऽहं तदन्तिके ॥ 1.1.47 ॥  
मयागत्य पुनस्तत्र राजा वल्मीकजन्मने ।  
निवेदितो महेन्द्रस्य राज्ञा मोक्षस्य साधनम् ॥ 1.1.48 ॥  
ततो वल्मीकजन्मासौ राजानं समपृच्छत ।  
अनामयमतिप्रीत्या कुशलप्रश्रवार्तया ॥ 1.1.49 ॥  
राजोवाच ।  
भगवन्धर्मतत्त्वज्ञ ज्ञातज्ञेय विदांवर ।  
कृतार्थोऽहं भवद्दृष्ट्या तदेव कुशलं मम ॥ 1.1.50 ॥  
भगवन्प्रष्टुमिच्छामि तदविघ्नेन मे वद ।  
संसारबन्धदुः खार्तेः कथं मुञ्चामि तद्वद ॥ 1.1.51 ॥  
वाल्मीकिरुवाच ।  
श्रृणु राजन्प्रवक्ष्यामि रामायणमखण्डितम् ।  
श्रुत्वावधार्य यत्नेन जीवन्मुक्तो भविष्यसि ॥ 1.1.52 ॥  
वसिष्ठरामसंवादं मोक्षोपायकथां शुभाम् ।  
ज्ञातस्वभावो राजेन्द्र वदामि श्रूयतां बुध ॥ 1.1.53 ॥  
राजोवाच ।  
को रामः कीदृशः कस्य बद्धो वा मुक्त एव वा ।  
एतन्मे निश्चितं ब्रूहि ज्ञानं तत्त्वविदां वर ॥ 1.1.54 ॥  
वाल्मीकिरुवाच ।  
शापव्याजवशादेव राजवेषधरो हरिः ।  
आहृताज्ञानसंपन्नः किंचिज्ज्ञोऽसौ भवत्प्रभुः ॥ 1.1.55 ॥  
राजोवाच ।  
चिदानन्दस्वरूपे हि रामे चैतन्यविग्रहे ।  
शापस्य कारणं ब्रूहि कः(1) शप्ता चेति मे वद ॥ 1.1.56 ॥  
(1.\`कः शशापेति' इति पाठः)  
वाल्मीकिरुवाच ।  
सनत्कुमारो निष्काम अवसद्ब्रह्मसद्मनि ।  
वैकुण्ठादागतो विष्णुस्त्रैलोक्याधिपतिः प्रभुः ॥ 1.1.57 ॥  
ब्रह्मणा पूजितस्तत्र सत्यलोकनिवासिभिः ।  
विना कुमारं तं दृष्ट्वा ह्युवाच प्रभुरीश्वरः ॥ 1.1.58 ॥  
सनत्कुमार स्तब्धोऽसि निष्कामो गर्वचेष्टया ।  
अतस्त्वं भव कामार्तः शरजन्मेति नामतः ॥ 1.1.59 ॥  
तेनापि शापितो विष्णुः सर्वज्ञत्वं तवास्ति यत् ।  
किंचित्कालं हि तत्त्यक्त्वा त्वमज्ञानी भविष्यसि ॥ 1.1.60 ॥  
भृगुर्भायां हतां दृष्ट्वा ह्युवाच क्रोधमूर्च्छितः ।  
विष्णो तवापि भार्याया वियोगो हि भविष्यति ॥ 1.1.61 ॥  
वृन्दया शापितो विष्णुश्छलनं यत्त्वया कृतम् ।  
अतस्त्वं स्त्रीवियोगं तु वचनान्मम यास्यसि ॥ 1.1.62 ॥  
भार्या हि देवदत्तस्य पयोष्णीतीरसंस्थिता ।  
नृसिंहवेषधृग्विष्णुं दृष्ट्वा पञ्चत्वमागता ॥ 1.1.63 ॥  
तेन शप्तो हि नृहरिर्दुः खार्तः स्त्रीवियोगतः ।  
तवापि भार्यया सार्धं वियोगो हि भविष्यति ॥ 1.1.64 ॥  
भृगुणैवं कुमारेण शापितो देवशर्मणा ।  
वृन्दया शापितो विष्णुस्तेन मानुष्यतां गतः ॥ 1.1.65 ॥  
एतत्ते कथितं सर्वं शापव्याजस्य कारणम् ।  
इदानीं वच्मि तत्सर्वं सावधानमतिः श्रृणु ॥ 1.1.66 ॥

इत्यार्षे श्रीमद्वासिष्ठमहारामायणे वालमीकीये देवदूतोक्ते मोक्षोपाये द्वात्रिंशत्साहस्र्यां संहितायां वैराग्यप्रकरणे सूत्रपातनको नाम प्रथमः सर्गः ॥ 1 ॥  
  -------\*\*\*\*\*\*\*\*\*\*---------

  द्वितीयः सर्गः 2

दिवि भूमौ तथाकाशे बहिरन्तश्च मे विभुः ।  
यो विभात्यवभासात्मा तस्मै सर्वात्मने नमः ॥ 1.2.1 ॥  
वाल्मीकिरुवाच ।  
अहं बद्धो विमुक्तः स्यामिति यस्यास्ति निश्चयः ।  
नात्यन्तमज्ञो (2)नोत ज्ञः सोऽस्मिञ्छास्त्रेऽधिकारवान्‌ ॥ 1.2.2 ॥  
(2.\`नो तज्ज्ञः' इत्यापि कश्चित्.)  
कथोपायान्विचार्यादौ मोक्षोपायानिमानथ ।  
यो विचारयति प्राज्ञो न स भूयोऽबिजायते ॥ 1.2.3 ॥  
अस्मिन्रामायणे रामकथोपायान्महाबलान् ।  
एतांस्तु प्रथमं कृत्वा पुराहमरिमर्दन ॥ 1.2.4 ॥  
शिष्यायास्मि (1) विनीताय भदद्वाजाय धीमते ।  
(1. शिष्यायास्मै इति पाठः.)  
एकाग्रो दत्तवांस्तस्मै णिमब्धिरिवार्थिने ॥ 1.2.5 ॥  
तत एते कथोपाया भदद्वाजेन धीमता ।  
कस्मिंश्चिन्मेरुगहने ब्रह्मणोऽग्र उदाहृताः ॥ 1.2.6 ॥  
अथास्य तुष्टो भगवान्ब्रह्मा लोकपितामहः ।  
वरं पुत्र गृहाणेति तमुवाच महाशयः ॥ 1.2.7 ॥  
भरद्वाज उवाच ।  
भगवन्भूतभव्येश वरोऽयं मेऽद्य रोचते ।  
येनेयं जनता दुः खान्मुच्यते तदुदाहर ॥ 1.2.8 ॥  
श्रीब्रह्मोवाच ।  
गुरुं वाल्मीकिमत्राशु प्रार्थयस्व प्रयत्नतः ।  
तेनेदं यत्समारब्धं रामायणमनिन्दितम् ॥ 1.2.9 ॥  
तस्मिञ्छ्रुते नरो मोहात्समग्रात्संतरिष्यति ।  
सेतुनेवाम्बुधेः पारमपारगुणशालिना ॥ 1.2.10 ॥  
श्रीवाल्मीकिरुवाच ।  
इत्युक्त्वा स भरद्वाजं परमेष्ठी मदाश्रमम् ।  
अभ्यागच्छत्समं तेन भरद्वाजेन भूतकृत् ॥ 1.2.11 ॥  
तूर्णं संपूजितो देवः सोऽर्घ्यपाद्यादिना मया ।  
अवोचन्मां महासत्त्वः सर्वभूतहिते रतः ॥ 1.2.12 ॥  
रामस्वभावकथनादस्माद्वरमुने त्वया ।  
नोद्वेगात्स परित्यज्य आसमाप्तेरनिन्दितात् ॥ 1.2.13 ॥  
ग्रन्थेनानेन लोकोऽयमस्मात्संसारसंकटात् ।  
समुत्तरिष्यति क्षिप्रं पोतेनेवाशु सागरात् ॥ 1.2.14 ॥  
वक्तुं तदेवमेवार्थमहमागतवानयम् ।  
कुरु लोकहितार्थं त्वं शास्त्रमित्युक्तवानजः ॥ 1.2.15 ॥  
मम पुण्याश्रमात्तस्मात्क्षणादन्तर्द्धिमागतः ।  
मुहूर्ताभ्युत्थितः प्रोच्चैस्तरङ्ग इव वारिणः ॥ 1.2.16 ॥  
तस्मिन्प्रयाते भगवत्यहं विस्मयमागतः ।  
पुनस्तत्र भरद्वाजमपृच्छं स्वस्थया धिया ॥ 1.2.17 ॥  
किमेतद्ब्रह्मणा प्रोक्तं भरद्वाज वदाशु मे ।  
इत्युक्तेन पुनः प्रोक्तं भरद्वाजेन तेन मे ॥ 1.2.18 ॥  
भरद्वाज उवाच ।  
एतदुक्तं भगवता यथा रामायणं कुरु ।  
सर्वलोकहितार्थास्य संसारार्णवतारकम् ॥ 1.2.19 ॥  
मह्यं च भगवन्ब्रूहि कथं संसारसंकटे ।  
रामो व्यवहृतो ह्यस्मिन्भरतश्च माहमनाः ॥ 1.2.20 ॥  
शत्रुघ्नो लक्ष्मणश्चापि सीता चापि यशस्विनी ।  
रामानुयायिनस्ते वा मन्त्रिपुत्रा महाधियः ॥ 1.2.21 ॥  
निर्दुः(1) खितां यथैते नु प्राप्तास्तद्ब्रूहि मे स्फुटम् ।  
(1. निर्दुः खतां यथैते तु इति पाठः।)  
तथैवाहं भविष्यामि ततो जनतया सह ॥ 1.2.22 ॥  
भरद्वाजेन राजेन्द्र वदेत्युक्तोऽस्मि सादरम् ।  
तदा कर्तुं विभोराज्ञामहं वक्तुं प्रवृत्तवान् ॥ 1.2.23 ॥  
श्रृणु वत्स भरद्वाज यथापृष्टं वदामि ते ।  
श्रुतेन येन संमोहमलं दूरे करिष्यसि ॥ 1.2.24 ॥  
तथा व्यवहर प्राज्ञ यथा व्यवहृतः सुखी ।  
सर्वासंसक्तया बुद्ध्या रामो राजीवलोचनः ॥ 1.2.25 ॥  
लक्ष्मणो भरतश्चैव शत्रुघ्नश्च महामनाः ।  
कौसल्या च सुमित्रा च सीता दशरथस्तथा ॥ 1.2.26 ॥  
कृतास्त्रश्चाऽविरोधश्च बोधपारमुपागताः ।  
वसिष्ठो वामदेवश्च मन्त्रिणोऽष्टौ तथेतरे ॥ 1.2.27 ॥  
धृष्टिर्जयन्तो भासश्च सत्यो विजय एव च ।  
विभीषणः सुषेणश्च हनुमानिन्द्रजित्तथा ॥ 1.2.28 ॥  
एतेऽष्टौ मन्त्रिणः प्रोक्ताः समनीरागचेतसः ।  
जीवन्मुक्ता महात्मानो यथाप्राप्तानुवर्तिनः ॥ 1.2.29 ॥  
एतैर्यथा हुतं दत्तं गृहीतमुषितं स्मृतम् ।  
तथा चेद्वर्तसे पुत्र मुक्त एवासि संकटात् ॥ 1.2.30 ॥  
अपारसंसारसमुद्रपाती(2)  
(2.समुद्रमध्ये इति पाठः।)  
लब्ध्वा परां युक्तिमुदारसत्त्वः ।  
न शोकमायाति न दैन्यमेति  
गजज्वरस्तिष्ठति नित्यतृप्तः ॥ 1.2.31 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे सूत्रपातनको नाम द्वितीयः सर्गः ॥ 2 ॥  
  -------\*\*\*\*\*\*\*\*\*\*\*\*\*--------

  तृतीयः सर्गः 3

भरद्वाज उवाच ।  
जीवन्मुक्तस्थितिं ब्रह्मन्कृत्वा राघवमादितः ।  
क्रमात्कथय मे नित्यं भविष्यामि सुखी यथा ॥ 1.3.1 ॥  
श्रीवाल्मीकिरुवाच ।  
भ्रमस्य जागतस्यास्य जातस्याकाशवर्णवत् ।  
अपुनः स्मरणं मन्ये साधो विस्मरणं वरम् ॥ 1.3.2 ॥  
दृश्यात्यन्ताभावबोधं विना तन्नानुभूयते ।  
कदाचित्केनचिन्नाम स्वबोधोऽन्विष्यतामतः ॥ 1.3.3 ॥  
स चेह संभवत्येव तदर्थमिदमाततम् ।  
शास्त्रमाकर्णयसि चेत्तत्त्वमाप्स्यसि नान्यथा ॥ 1.3.4 ॥  
जगद्भ्रमोऽयं दृश्योऽपि नास्त्येवेत्यनुभूयते ।  
वर्णो व्योम्न इवाखेदाद्विचारेणामुनाऽनघ ॥ 1.3.5 ॥  
दृश्यं नास्तीति बोधेन मनसो दृश्यमार्जनम् ।  
संपन्नं चेत्तदुत्पन्ना परा निर्वाणनिर्वृतिः ॥ 1.3.6 ॥  
अन्यथा शास्त्रगर्तेषु लुठतां भवतामिह ।  
भवत्यकृत्रिमाज्ञानां कल्पैरपि न निर्वृतिः ॥ 1.3.7 ॥  
अशेषेण परित्यागो वासनानां य उत्तमः ।  
मोक्ष इत्युच्यते ब्रह्मन्स एव विमलक्रमः ॥ 1.3.8 ॥  
क्षीणायां शीतसंतत्यां तु चेतो गलति सत्वरम् ।  
क्षीणायां शीतसंतत्यां ब्रह्मन्हिमकणो यथा ॥ 1.3.9 ॥  
अयं वासनया देहो ध्रियते भूतपञ्चरः ।  
तनुनान्तर्निविष्टेन मुक्तौघस्तन्तुना यथा ॥ 1.3.10 ॥  
वासना द्विविधा प्रोक्ता शुद्धा च मलिना तथा ।  
मलिना जन्मनो हेतुः शुद्धा जन्मविनाशिनी ॥ 1.3.11 ॥  
अज्ञानसुघनाकारा घनाहंकारशालिनी ।  
पुनर्जन्मकरी प्रोक्ता मलिना वासना बुधैः ॥ 1.3.12 ॥  
पुनर्जन्माङ्कुरं त्यक्त्वास्थिता संभृष्टबीजवत् ।  
देहार्थं ध्रियते (1) ज्ञातज्ञेया शुद्धेति चोच्यते ॥ 1.3.13 ॥  
(1. म्रियते इति पाठः.)  
अपुनर्जन्मकरणी जीवन्मुक्तेषु देहिषु ।  
वासना विद्यते शुद्धा देहे चक्र इव भ्रमः ॥ 1.3.14 ॥  
ये शुद्धवासना भूयो न जन्मानर्थभाजनम् ।  
ज्ञातज्ञेयास्त उच्यन्ते जीवन्मुक्ता महाधियः ॥ 1.3.15 ॥  
जीवन्मुक्तिपदं (2) प्राप्तो यथा रामो महामतिः ।  
(2. मुक्तिपदे इति पाठः.)  
तत्तेऽहं श्रृणु वक्ष्यामि जरामरणशान्तये ॥ 1.3.16 ॥  
भरद्वाज महाबुद्धे रामक्रममिदं शुभम् ।  
श्रृणु वक्ष्यामि तेनैव सर्वं ज्ञास्यसि सर्वदा ॥ 1.3.17 ॥  
विद्यागृहाद्विनिष्क्रम्य रामो राजीवलोचनः ।  
दिवसान्यनयद्गेहे लीलाभिरकुतोभयः ॥ 1.3.18 ॥  
अथ गच्छति काले तु पालयत्यवनिं नृपे ।  
प्रजासु वीतशोकासु स्थितासु विगतज्वरम् ॥ 1.3.19 ॥  
तीर्थपुण्याश्रमश्रेणीर्द्रष्टुमुत्कण्ठितं मनः ।  
रामस्याभूद्भृशं तत्र कदाचिद्गुणशालिनः ॥ 1.3.20 ॥  
राघवश्चिन्तयित्वैवमुपेत्य चरणौ पितुः ।  
हंसः पद्माविव नवौ जग्राह नखकेसरौ ॥ 1.3.21 ॥  
श्रीराम उवाच ।  
तीर्थानि देवसद्मानि वनान्यायतनानि च ।  
द्रष्टुमुत्कण्ठितं तात ममेदं नाथ मानसम् ॥ 1.3.22 ॥  
तदेतामर्थितां पूर्वां सफलां कर्तुमर्हसि ।  
न सोऽस्ति भुवने नाथ त्वया योऽर्थी न मानितः ॥ 1.3.23 ॥  
इति संप्रार्थितो राजा वसिष्ठेन समं तदा ।  
विचार्यामुञ्चदेवैनं रामं प्रथममर्थिनम् ॥ 1.3.24 ॥  
शुभे नक्षत्रदिवसे भ्रातृभ्यां सह राघवः ।  
मङ्गलालंकृतवपुः कृतस्वस्त्ययनो द्विजैः ॥ 1.3.25 ॥  
वसिष्ठप्रहितैर्विप्रैः शास्त्रज्ञैश्च समन्वितः ।  
स्निग्धैः कतिपयैरेव राजपुत्रवरैः सह ॥ 1.3.26 ॥  
अम्बाभिर्विहिताशीर्भिरालिङ्ग्यालिङ्ग्य भूषितः ।  
निरगात्स्वगृहात्तस्मात्तीर्थयात्रार्थमुद्यतः ॥ 1.3.27 ॥  
निर्गतः स्वपुरात्पौरैस्तूर्यघोषेण वादितः ।  
पीयमानः पुरस्त्रीणां नेत्रैर्भृङ्गौघभङ्गुरैः ॥ 1.3.28 ॥  
ग्रामीणललनालोलहस्तपद्मापनोदितैः ।  
लाजवर्षैर्विकीर्णात्मा हिमैरिव हिमाचलः ॥ 1.3.29 ॥  
आवर्जयन्विप्रगणान्परिश्रृण्वन्प्रजाशिषः ।  
आलोकयन्दिगन्तांश्च परिचक्राम जाङ्गलान् ॥ 1.3.30 ॥  
अथारभ्य स्वकात्तस्मात्क्रमात्कोशलमण्डलात् ।  
स्नानदानतपोध्यानपूर्वकं स ददर्श ह ॥ 1.3.31 ॥  
नदीतीराणि पुण्यानि वनान्यायतनानि च ।  
जङ्गलानि जनान्तेषु तटान्यब्धिमहीभृताम् ॥ 1.3.32 ॥  
मन्दाकिनीमिन्दुनिभां कालिन्दीं चोत्पलामलाम् ।  
सरस्वतीं शतद्रूं च चन्द्रभागामिरावतीम् ॥ 1.3.33 ॥  
वैणीं च कृष्णवेणीं च निर्विन्ध्यां सरयूं तथा ।  
चर्मण्वतीं वितस्तां च विपाशां बाहुदामपि ॥ 1.3.34 ॥  
प्रयागं नैमिषं चैव धर्मारण्यं गयां तथा ।  
वाराणसीं श्रीगिरिं च केदारं पुष्करं तथा ॥ 1.3.35 ॥  
मानसं च क्रमसरस्तथैवोत्तरमानसम् ।  
वडवावदनं चैव तीर्थवृन्दं स सादरम् ॥ 1.3.36 ॥  
अग्नितीर्थं महातीर्थमिन्द्रद्युम्नसरस्तथा ।  
सरांसि सरितश्चैव तथा तदह्रदावलीम् ॥ 1.3.37 ॥  
स्वामिनं कार्तिकेयं च शालग्रामं हरिं तथा ।  
स्थानानि च चतुः षष्टिं हरेरथ हरस्य च ॥ 1.3.38 ॥  
नानाश्चर्यविचित्राणि चतुरब्धितटानि च ।  
विन्ध्यमन्दरकुञ्जांश्च कुलशैलस्थलानि च ॥ 1.3.39 ॥  
राजर्षीणां च महतां ब्रह्मर्षीणां तथैव च ।  
देवानां ब्राह्मणानां च पावनानाश्रमाञ्छुभान् ॥ 1.3.40 ॥  
भूयोभूयः स बभ्राम भ्रातृभ्यां सह मानदः ।  
चतुर्ष्वपि दिगन्तेषु सर्वानेव महीतटान् ॥ 1.3.41 ॥  
अमरकिन्नरमानवमानितः  
समलोक्य महीमखिलामिमाम् ।  
उपययौ स्वगृहं रघुनन्दनो  
विहृतदिक् शिवलोकमिवेश्वरः ॥ 1.3.42 ॥

इत्यार्षी श्रीवासिष्ठमहारामायणे वाल्मीकीये वैराग्यप्रकरणे तीर्थयात्राकरणं नाम तृतीयः सर्गः ॥ 3 ॥  
  --------\*\*\*\*\*\*\*\*\*\*----------

  चतुर्थः सर्गः 4

श्रीवाल्मीकिरुवाच ।  
रामः पुष्पाञ्जलिव्रातैर्विकीर्णः पुरवासिभिः ।  
प्रविवेश गृहं श्रीमाञ्जयन्तो विष्टपं यथा ॥ 1.4.1 ॥  
प्रणनामाथ पितरं वसिष्ठं भ्रातृबान्धवान् ।  
ब्राह्मणान्कुलवृद्धांश्च राघवः प्रथमागतः ॥ 1.4.2 ॥  
सुहृद्भिर्भ्रातृभिश्चैव (1) पित्रा द्विजगणेन च ।  
(1. र्मातृभिश्चैव इति पाठः.)  
मुहुरालिङ्गिताचारो राघवो न ममौ मुदा ॥ 1.4.3 ॥  
तसमिन्गृहे दाशरथेः प्रियप्रकथनैर्मिथः ।  
जुघूर्णुर्मधुरैराशा मृदुवंशस्वनैरिव ॥ 1.4.4 ॥  
बभूवाथ दिनान्यष्टौ रामागमन उत्सवः ।  
सुखं मत्तजनोन्मुक्तकलकोलाहलाकुलः ॥ 1.4.5 ॥  
उवास स सुखं गेहे ततः प्रभृति राघवः ।  
वर्णयन्विविधाकारान्देशाचारानितस्ततः ॥ 1.4.6 ॥  
प्रातरुत्थाय रामोऽसौ कृत्वा संध्यां यथाविधि ।  
सभासंस्थं ददर्शेन्द्रसमं स्वपितरं तथा ॥ 1.4.7 ॥  
कथाभिः सुविचित्राभिः स वसिष्ठादिभिः सह ।  
स्थित्वा दिनचतुर्भागं ज्ञानगर्भाभिरादृतः ॥ 1.4.8 ॥  
जगाम पित्रानुज्ञातो महत्या सेनया वृतः ।  
वराहमहिषाकीर्णं वनमाखेटकेच्छया ॥ 1.4.9 ॥  
तत आगत्य सदने कृत्वा स्नानादिकं क्रमम् ।  
समित्रबान्धवो भुक्त्वा निनाय ससुहृन्निशाम् ॥ 1.4.10 ॥  
एवंप्रायदिनाचारो भ्रातृभ्यां सह राघवः ।  
आगत्य तीर्थयात्रायाः समुवास पितुर्गृहे ॥ 1.4.11 ॥  
नृपतिसंव्यवहारमनोज्ञया  
सुजनचेतसि चन्द्रिकयानया ।  
परिनिनाय दिनानि स चेष्टया  
स्तुतसुधारसपेशलयाऽनघ ॥ 1.4.12 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे दिवसव्यवहारनिरूपणं नाम चतुर्थः सर्गः ॥ 4 ॥  
  -------\*\*\*\*\*\*\*--------

  पञ्चमः सर्गः 5

श्रीवाल्मीकिरुवाच ।  
अथोनषोडशे वर्षे वर्तमाने रघूद्वहे ।  
रामानुयायिनि तथा शत्रुघ्ने लक्ष्मणेऽपि च ॥ 1.5.1 ॥  
भरते संस्थिते नित्यं मातामहगृहे सुखम् ।  
पालयत्यवनिं राज्ञि यथावदखिलामिमाम् ॥ 1.5.2 ॥  
जन्यत्रार्थं च पुत्राणां प्रत्यहं सह मन्त्रिभिः ।  
कृतमन्त्रे महाप्राज्ञे तज्ज्ञे दशरथे नृपे ॥ 1.5.3 ॥  
कृतायां तीर्थयात्रायां रामो निजगृहे स्थितः ।  
जगामानुदिनं कार्श्यं शरदीवामलं सरः ॥ 1.5.4 ॥  
कुमारस्य विशालाक्षं पाण्डुतां मुखमाददे ।  
पाकफुल्लदलं शुक्लं सालिमालमिवाम्बुजम् ॥ 1.5.5 ॥  
कपोलतलसंलीनपाणिः पद्मासनस्थितः ।  
चिन्तापरवशस्तूष्णीमव्यापारो बभूव ह ॥ 1.5.6 ॥  
कृशाङ्कश्चिन्तया युक्तः खेदी परमदुर्मनाः ।  
नोवाच कस्यचित्किंचिल्लिपिकर्मार्पितोपमः ॥ 1.5.7 ॥  
खेदात्परिजनेनासौ प्रार्थ्यमानः पुनः पुनः ।  
चकाराह्निकमाचारं परिम्लानमुखाम्बुजः ॥ 1.5.8 ॥  
एवंगुणविशिष्टं तं रामं गुणगणाकरम् ।  
आलोक्य भ्रातरावस्य तामेवाययतुर्दशाम् (1) ॥ 1.5.9 ॥  
(1.तामेवावापतुः इति पाठः.)  
तथा तेषु तनूजेषु खेदवत्सु कृशेषु च ।  
सपत्नीको महीपालश्चिन्ताविवशतां ययौ ॥ 1.5.10 ॥  
का ते पुत्र घना चिन्तेत्येवं रामं पुनः पुनः ।  
अपृच्छत्स्निग्धया वाचा नैवाकथयदस्य सः ॥ 1.5.11 ॥  
न किंचित्तात मे दुः खमित्युक्त्वा पितुरङ्कगः ।  
रामो राजीवपत्राक्षस्तूष्णीमेव स्म तिष्ठति ॥ 1.5.12 ॥  
ततो दशरथो राजा रामः किं खेदवानिति ।  
अपृच्छत्सर्वकार्यज्ञं वसिष्ठं वदतां वरम् ॥ 1.5.13 ॥  
इत्युक्तश्चिन्तयित्वा स वसिष्ठमुनिना नृपः ।  
अस्त्यत्र कारणं श्रीमन्मा राजन्दुः खमस्तु ते ॥ 1.5.14 ॥  
कोपं विषादकलनां विततं च हर्षं  
नाल्पेन कारणवशेन वहन्ति सन्तः ।  
सर्गेण संहृतिजवेन विना जगत्यां  
भूतानि भूप न महान्ति विकारवन्ति ॥ 1.5.15 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे कार्स्यनिवेदनं नाम पञ्चमः सर्गः ॥ 5 ॥  
  --------\*\*\*\*\*\*\*\*--------

  षष्ठः सर्गः 6

श्रीवाल्मीकिरुवाच ।  
इत्युक्ते मुनिनाथेन संदेहवति पार्थिवे ।  
खेदवत्यास्थिते मौनं किंचित्कालप्रतीक्षणे ॥ 1.6.1 ॥  
परिखिन्नासु सर्वासु राज्ञीषु नृपसद्मसु ।  
स्थितासु सावधानासु रामचेष्टासु सर्वतः ॥ 1.6.2 ॥  
एतस्मिन्नेव काले तु विश्वामित्र इति श्रुतः ।  
महर्षिरभ्यगाद्द्रष्टुं तमयोध्यानराधिपम् ॥ 1.6.3 ॥  
तस्य यज्ञोऽथ रक्षोमिस्तथा विलुलुपे किल ।  
मायावीर्यबलोन्मत्तैर्धर्मकार्यस्य धीमतः ॥ 1.6.4 ॥  
रक्षार्थं तस्य यज्ञस्य द्रष्टुमैच्छत्स पार्थिवम् ।  
नहि शक्नोत्यविघ्नेन समाप्तुं स मुनिः क्रतुम् ॥ 1.6.5 ॥  
ततस्तेषां विनाशार्थमुद्यतस्तपसां निधिः ।  
विश्वामित्रो माहतेजा अयोध्यामभ्यगात्पुरीम् ॥ 1.6.6 ॥  
स राज्ञो दर्शनाकाङ्क्षी द्वाराध्यक्षानुवाच ह ।  
शीघ्रमाख्यात मां प्राप्तं कौशिकं गाधिनः सुतम् ॥ 1.6.7 ॥  
तस्य तद्वचनं श्रुत्वा द्वास्था राजगृहं ययुः ।  
संभ्रान्तमनसः सर्वे तेन वाक्येन चोदिताः ॥ 1.6.8 ॥  
ते गत्वा राजसदनं विश्वामित्रमृषिं ततः ।  
प्राप्तमावेदयामासुः प्रतीहाराः पतेस्तदा ॥ 1.6.9 ॥  
अथास्थानगतं भूपं राजमण्डलमालिनम् ।  
समुपेत्य त्वरायुक्तो याष्टीकोऽसौ व्यजिज्ञपत् ॥ 1.6.10 ॥  
देव द्वारि महातेजा बालभास्करभासुरः ।  
ज्वालारुणजटाजूटः पुमाञ्छ्रीमानवस्थितः ॥ 1.6.11 ॥  
सभासुरपताकान्तं साश्वेभपुरुषायुधम् ।  
कृतवांस्तं प्रदेशं यस्तेजोभिः कीर्णकाञ्चनम् ॥ 1.6.12 ॥  
वीक्ष्यमाणे तु याष्टीके निवेदयति राजनि ।  
विश्वामित्रो मुनिः प्राप्त इत्यनुद्धतया गिरा ॥ 1.6.13 ॥  
इति याष्टीकवचनमाकर्ण्य नृपसत्तमः ।  
स समन्त्री ससामन्तः प्रोत्तस्थौ हेमविष्टरात् ॥ 1.6.14 ॥  
पदातिरेव सहसा राज्ञां वृन्देन मालितः ।  
वसिष्ठवामदेवाभ्यां सह सामन्तसंस्तुतः ॥ 1.6.15 ॥  
जगाम तत्र (1) यत्रासौ विश्वामित्रो महामुनिः ।  
(1. यत्र तत्रासौ इति पाठः.)  
ददर्श मुनिशार्दूलं द्वारभूमाववस्थितम् ॥ 1.6.16 ॥  
केनापि कारणेनोर्वीतलमर्कमुपागतम् ।  
ब्राह्मेण तेजसाक्रान्तं क्षात्रेण च महौजसा ॥ 1.6.17 ॥  
जराजरठया नित्यं तपः प्रसररूक्षया ।  
जटावल्या वृतस्कन्धं ससंध्याभ्रमिवाचलम् ॥ 1.6.18 ॥  
उपशान्तं च कान्तं च दीप्तमप्रतिघाति च ।  
निभृतं चोर्जिताकारं दधानं भास्वरं वपुः ॥ 1.6.19 ॥  
पेशलेनातिभीमेन प्रसन्नेनाकुलेन च ।  
गम्भीरेणातिपूर्णेन तेजसा रञ्जितप्रभम् ॥ 1.6.20 ॥  
अनन्तजीवितदशासखीमेकामनिन्दिताम् ।  
धारयन्तं करे श्लक्ष्णां कुण्डीमम्लानमानसम् ॥ 1.6.21 ॥  
करुणाक्रान्तचेतस्त्वात्प्रसन्नैर्मधुराक्षरैः ।  
वीक्षणैरमृतेनैव संसिञ्चन्तमिमाः प्रजाः ॥ 1.6.22 ॥  
युक्तयज्ञोपवीताङ्गं धवलप्रोन्नतभ्रुवम् ।  
अनन्तं विस्मयं चान्तः प्रयच्छन्तमिवेक्षितुः ॥ 1.6.23 ॥  
मुनिमालोक्य भूपालो दूरादेवानताकृतिः ।  
प्रणनाम गलन्मौलिमणिमानितभूतलम् ॥ 1.6.24 ॥  
मुनिरप्यवनीनाथं भास्वानिव शतक्रतुम् ।  
तत्राभिवादयांचक्रे मधुरोदारया गिरा ॥ 1.6.25 ॥  
ततो वसिष्ठप्रमुखाः सर्व एव द्विजातयः ।  
स्वगतादिक्रमेणैनं पूजयामासुरादृताः ॥ 1.6.26 ॥  
दशरथ उवाच ।  
अशङ्कितोपनीतेन भास्वता दर्शनेन ते ।  
साधो स्वनुगृहीताः स्मो रविणेवाम्बुजाकराः ॥ 1.6.27 ॥  
यदनादि यदक्षुण्णं यदपायविवर्जितम् ।  
तदानन्दसुकं प्राप्तं मया त्वद्दर्शनान्मुने ॥ 1.6.28 ॥  
अद्य वर्तामहे नूनं धन्यानां धुरि धर्मतः ।  
भवदागमनस्येमे यद्वयं लक्ष्यमागताः ॥ 1.6.29 ॥  
एवं प्रकथयन्तोऽत्र राजानोऽथ महर्षयः ।  
आसनेषु सभास्थानमासाद्य समुपाविशन् ॥ 1.6.30 ॥  
स दृष्ट्वा मालितं लक्ष्म्या भीतस्तमृषिसत्तमम् ।  
प्रहृष्टवदनो राजा स्वयमर्घ्यं न्यवेदयत् ॥ 1.6.31 ॥  
स राज्ञः प्रतिगृह्यार्घ्यं शास्त्रदृष्टेन कर्मणा ।  
प्रदक्षिणं प्रकुर्वन्तं राजानं पर्यपूजयत् ॥ 1.6.32 ॥  
स राज्ञा पूजितस्तेन प्रहृष्टवदनस्तदा ।  
कुशलं चाव्ययं चैव पर्यपृच्छन्नराधिपम् ॥ 1.6.33 ॥  
वसिष्ठेन समागम्य प्रहस्य मुनिपुंगवः ।  
यथार्हं चार्चयित्वैनं पप्रच्छानामयं ततः ॥ 1.6.34 ॥  
क्षणं यथार्हमन्योन्यं पूजयित्वा समेत्य च ।  
ते सर्वे हृष्टमनसो महाराजनिवेशने ॥ 1.6.35 ॥  
यथोचितासनगता मिथः संवृद्धतेजसः ।  
परस्परेण पप्रच्छुः सर्वेऽनामयमादरात् ॥ 1.6.36 ॥  
उपविष्टाय तस्मै स विश्वामित्राय धीमते ।  
पाद्यमर्घ्यं च गां चैव भूयोभूयो न्यवेदयत् ॥ 1.6.37 ॥  
अर्चयित्वा तु विधिवद्विश्वामित्रमभाषत ।  
प्राञ्जलिः प्रयतो वाक्यमिदं प्रतीमना नृपः ॥ 1.6.38 ॥  
यथाऽमृतस्य संप्राप्तिर्यथा वर्षमवर्षके ।  
यथान्धस्येक्षणप्राप्तिर्भवदागमनं तथा ॥ 1.6.39 ॥  
यथेष्टदारसंपर्कात्पुत्रजन्माऽप्रजावतः ।  
स्वप्नदृष्टार्थलाभश्च भवदागमनं तथा ॥ 1.6.40 ॥  
यथेप्सितेन संयोग इष्टस्यागमनं यथा ।  
प्रणष्टस्य यथा लाभो भवदागमनं तथा ॥ 1.6.41 ॥  
यथा हर्षो नभोगत्या मृतस्य पुनरागमात् ।  
तथा त्वदागमाद्ब्रह्मन्स्वागतं ते महामुने ॥ 1.6.42 ॥  
ब्रह्मलोकनिवासो हि कस्य न प्रीतिमावहेत् ।  
मुने तवागमस्तद्वत्सत्यमेव ब्रवीमि ते ॥ 1.6.43 ॥  
कश्च ते परमः कामः किं च ते करवाण्यहम् ।  
पात्रभूतोऽसि मे विप्र प्राप्तः परमधार्मिकः ॥ 1.6.44 ॥  
पूर्वं राजर्षिशब्देन तपसा द्योतितप्रभः ।  
ब्रह्मर्षिशब्देन तपसा द्योतितप्रभः ।  
ब्रह्मर्षित्वमनुप्राप्तः पूज्योऽसि भगवन्मया ॥ 1.6.45 ॥  
गङ्गाजलाभिषेकेण यथा प्रीतिर्भवेन्मम ।  
तता त्वद्दर्शनात्प्रीतिरन्तः शीतयतीव माम् ॥ 1.6.46 ॥  
विगतेच्छाभयक्रोधो वीतरागो निरामयः ।  
इदमत्युद्भुतं ब्रह्मन्यद्भवान्मामुपागतः ॥ 1.6.47 ॥  
शुभक्षेत्रगतं चाहमात्मानमपकल्मषम् ।  
चन्द्रबिम्ब इवोन्मग्नं वेदवेद्य विदांवर ॥ 1.6.48 ॥  
साक्षादिव ब्रह्मणो मे तवाभ्यागमनं मतम् ।  
पूतोऽस्म्यनुगृहीतश्च तवाभ्यागमनान्मुने ॥ 1.6.49 ॥  
त्वदागमनपुण्येन साधो यदनुरञ्जितम् ।  
अद्य मे सफलं जन्म जीवितं तत्सुजीवितम् ॥ 1.6.50 ॥  
त्वामिहाभ्यागतं दृष्ट्वा प्रतिपूज्य प्रणम्य च ।  
आत्मन्येव नमाम्यन्तर्दृष्ट्वेन्दुं जलधिर्यथा ॥ 1.6.51 ॥  
यत्कार्यं येन वार्थेन प्राप्तोऽसि मुनिपुङ्गवः ।  
कृतमित्येव तद्विद्धि मान्योऽसीति सदा मम ॥ 1.6.52 ॥  
स्वकार्ये न विमर्शं त्वं कर्तुमर्हसि कौशिक ।  
भगवन्नास्त्यदेयं मे त्वयि यत्प्रतिपद्यते ॥ 1.6.53 ॥  
कार्यस्य न विचारं त्वं कर्तुमर्हसि धर्मतः ।  
कर्ता चाहमशेषं ते दैवतं परमं भवान् ॥ 1.6.54 ॥  
इदमतिमधुरं निशम्य वाक्यं  
श्रुतिसुखमात्मविदा विनीतमुक्तम् ।  
प्रथितगुणयशा गुणैर्विशिष्टं  
मुनिवृषभः परमं जगाम हर्षम् ॥ 1.6.55 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे विश्वामित्राभ्यागमनं नाम षष्ठः सर्गः ॥ 6 ॥  
  --------\*\*\*\*\*\*\*\*\*\*----------

  सप्तमः सर्गः 7

श्रीवाल्मीकिरुवाच ।  
तच्छ्रुत्वा राजसिंहस्य वाक्यमद्भुतविस्तरम् ।  
हृष्टरोमा महातेजा विश्वामित्रोऽभ्यभाषत ॥ 1.7.1 ॥  
सदृशं राजशार्दूल तवैवैतन्महीतले ।  
महावंशप्रसूतस्य वसिष्ठवशवर्तिनः ॥ 1.7.2 ॥  
यत्तु मे हृद्गतं वाक्यं तस्य कार्यविनिर्णयम् ।  
कुरु त्वं राजशार्दूल धर्मं समनुपालय ॥ 1.7.3 ॥  
अहं धर्मं समातिष्ठे सिद्ध्यर्थं पुरुषर्षभ ।  
तस्य विघ्नकरा घोरा राक्षसा मम संस्थिताः ॥ 1.7.4 ॥  
यदा यदा तु यज्ञेन यजेऽहं विबुधव्रजान् ।  
तदा तदा तु मे यज्ञं विनिघ्नन्ति निशाचराः ॥ 1.7.5 ॥  
बहुशो विहिते तस्मिन्मया राक्षसनायकाः ।  
अकिरंस्ते महीं यागे मांसेन रुधिरेण च ॥ 1.7.6 ॥  
अवधूते तथाभूते तस्मिन्यागकदम्बके ।  
कृतश्रमो निरुत्साहस्तस्माद्देसादुपागतः ॥ 1.7.7 ॥  
न च मे क्रोधमुत्स्रष्टुं बुद्धिर्भवति पार्थिव ।  
तथाभूतं हि तत्कर्म न शापस्तस्य विद्यते ॥ 1.7.8 ॥  
ईदृशी यज्ञदीक्षा सा मम तस्मिन्महाक्रतौ ।  
त्वप्रसादादविघ्नेन प्रापयेयं महाफलम् ॥ 1.7.9 ॥  
त्रातुमर्हसि मामार्तं शरणार्थिनमागतम् ।  
अर्थिनां यन्निराशत्वं सत्तमेऽभिभवो हि सः ॥ 1.7.10 ॥  
तवास्ति तनयः श्रीमान्दृप्तशार्दूलविक्रमः ।  
महेन्द्रसदृशो वीर्ये रामो रक्षोविदारणः ॥ 1.7.11 ॥  
तं पुत्रं राजशार्दूल रामं सत्यपराक्रमम् ।  
काकपक्षधरं शूरं ज्येष्ठं मे दातुमर्हसि ॥ 1.7.12 ॥  
शक्तो ह्येष मया गुप्तो दिव्येन स्वेन तेजसा ।  
राक्षसा येऽपकर्तारस्तेषां मूर्धविनिग्रहे ॥ 1.7.13 ॥  
श्रेयश्चास्य करिष्यामि बहुरूपमनन्तकम् ।  
त्रयाणामपि लोकानां येन पूज्यो भविष्यति ॥ 1.7.14 ॥  
न च ते राममासाद्य स्थातुं शक्ता निशाचराः ।  
क्रुद्धं केसरिणं दृष्ट्वा वनेरण (1) इवैणकाः ॥ 1.7.15 ॥  
(1. वनेरिण इति पाठः.)  
तेषां न चान्यः काकुत्स्थाद्योद्धुमुत्सहते पुमान् ।  
ऋते केसरिणः क्रुद्धान्मत्तानां करिणामिव ॥ 1.7.16 ॥  
वीर्योत्सिक्ता हि ते पापाः कालकूटोपमा रणे ।  
खरदूषणयोर्भृत्याः कृतान्ताः कुपिता इव ॥ 1.7.17 ॥  
रामस्य राजशार्दूल सहिष्यन्ते न सायकान् ।  
अनारतगता धारा जलदस्येव पांसवः ॥ 1.7.18 ॥  
न च पुत्रकृतं स्नेहं कर्तुमर्हसि पार्थिव ।  
न तदस्ति जगत्यस्मिन्यन्न देयं महात्मनाम् ॥ 1.7.19 ॥  
हन्त नूनं विजानामि हतांस्तान्विद्धि राक्षसान् ।  
नह्यस्मदादयः प्राज्ञाः संदिग्धे संप्रवृत्तयः ॥ 1.7.20 ॥  
अहं वेद्मि महात्मानं रामं राजीवलोचनम् ।  
वसिष्ठश्च महातेजा ये चान्ये दीर्घदर्शिनः ॥ 1.7.21 ॥  
यदि धर्मो महत्त्वं च यशस्ते मनसि स्थितम् ।  
तन्मह्यं समभिप्रेतमात्मजं दातुमर्हसि ॥ 1.7.22 ॥  
दशरात्रश्च मे यज्ञो यसमिन्रामेण राक्षसाः ।  
हन्तव्या विघ्नकर्तारो मम यज्ञस्य वैरिणः ॥ 1.7.23 ॥  
अत्राप्यनुज्ञां काकुत्स्थ ददतां तव मन्त्रिणः ।  
वसिष्ठप्रमुखाः सर्वे तेन रामं विसर्जय ॥ 1.7.24 ॥  
नात्येति कालः कालज्ञ यथायं मम राघव ।  
तथा कुरुष्व भद्रं ते मा च शोके मनः कृथाः ॥ 1.7.25 ॥  
कार्यमण्वपि काले तु कृतमेत्युपकारताम् ।  
महदप्युपकारोऽपि रिक्ततामेत्यकालतः ॥ 1.7.26 ॥  
इत्येवमुक्त्वा धर्मात्मा धर्मार्थसहितं वचः ।  
विरराम महातेजा विश्वामित्रो मुनीश्वरः ॥ 1.7.27 ॥  
श्रुत्वा वचो मुनिवरस्य महानुभाव-  
स्तूष्णीमतिष्ठदुपपन्नपदं स वक्तुम् ।  
नो युक्तियुक्तकथनेन विनैति तोषं  
धीमानपूरितमनोऽभिमतश्च लोकः ॥ 1.7.28 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे विश्वामित्रवाक्यं नाम सप्तमः सर्गः ॥ 7 ॥  
  -------\*\*\*\*\*\*\*\*\*----------

  अष्टमः सर्गः 8

वाल्मीकिरुवाच ।  
तच्छ्रुत्वा राजशार्दूलो विश्वामित्रस्य भाषितम् ।  
मुहूर्तमासीन्निश्चेष्टः सदैन्यं चेदमब्रवीत् ॥ 1.8.1 ॥  
ऊनषोडशवर्षोऽयं रामो राजीवलोचनः ।  
न युद्धयोग्यतामस्य पश्यामि सह राक्षसैः ॥ 1.8.2 ॥  
इयमक्षौहिणी पूर्णा यस्याः पतिरहं प्रभो ।  
तया परिवृतो युद्धं दास्यामि पिशिताशिनाम् ॥ 1.8.3 ॥  
इमे हि शूरा विक्रान्ता भृत्या मन्त्रविशारदाः ।  
अहं (1) चैषां धनुष्पाणिर्गोप्ता समरमूर्धनि ॥ 1.8.4 ॥  
(1. अत्र इति पाठः.)  
एभिः सहैव वीराणां महेन्द्रमहतामपि ॥  
ददामि युद्धं मत्तानां करिणामिव केसरी ॥ 1.8.5 ॥  
बालो रामस्त्वनीकेषु न जानाति बलाबलम् ।  
अन्तः पुरादृते दृष्टा नानेनान्या रणावनिः ॥ 1.8.6 ॥  
न शस्त्रैः परमैर्युक्तो न च युद्धविशारदः ।  
नवास्त्रैः शूरकोटीनां तज्ज्ञः समरभूमिषु ॥ 1.8.7 ॥  
केवलं पुष्पखण्डेषु नगरोपवनेषु च ।  
उद्यानवनकुञ्जेषु सदैव परिशीलनम् ॥ 1.8.8 ॥  
विहर्तुमेष जानाति सह राजकुमारकैः ।  
कीर्णपुष्पोपहारासु स्वकास्वजिरभूमिषु ॥ 1.8.9 ॥  
अद्य त्वतितरां ब्रह्मन्मम भाग्यविपर्ययात् ।  
हिमेनेव हि पद्माभः संपन्नो हरिणः कृशः ॥ 1.8.10 ॥  
नात्तुमन्नानि शक्नोति न विहर्तुं गृहावनिम् ।  
अन्तः खेदपरीतात्मा तूष्णीं तिष्ठति केवलम् ॥ 1.8.11 ॥  
सदारः सहभृत्योऽहं तत्कृते मुनिनायक ।  
शरदीव पयोवाहो नूनं निः सारतां गतः ॥ 1.8.12 ॥  
ईदृशोऽसौ सुतो बाल आधिनाऽथ वशीकृतः ।  
कथं ददामि तं तुभ्यं योद्धुं सह निशाचरैः ॥ 1.8.13 ॥  
अपि बालाङ्गनासङ्गादपि साधो सुधारसात् ।  
राज्यादपि सुखायैव पुत्रस्नेहो महामते ॥ 1.8.14 ॥  
ये दुरन्ता महारम्भास्त्रिषु लोकेषु खेददाः ।  
पुत्रस्नेहेन सन्तोऽपि कुर्वते तानसंशयम् ॥ 1.8.15 ॥  
असवोऽथ धनं दारास्त्यज्यन्ते मानवैः सुखम् ।  
न पुत्रो मुनिशार्दूल स्वभावो ह्येष जन्तुषु ॥ 1.8.16 ॥  
राक्षसाः क्रूरकर्माणः कूटयुद्धविशारदाः ।  
रामस्तान्योधयत्वित्थं युक्तिरेवातिदुः सहा ॥ 1.8.17 ॥  
विप्रयुक्तो हि रामेण मुहूर्तमपि नोत्सहे ।  
जीवितुं जीविताकाङ्क्षी न रामं नेतुमर्हसि ॥ 1.8.18 ॥  
नववर्षसहस्राणि मम जातस्य कौशिक ।  
दुः खेनोत्पादितास्त्वेते चत्वारः पुत्रका मया ॥ 1.8.19 ॥  
प्रधानभूतस्तेष्वेव रामः कमललोचनः ।  
तं विनेह त्रयोऽप्यन्ये धारयन्ति न जीवितम् ॥ 1.8.20 ॥  
स एव रामो भवता नीयते राक्षसान्प्रति ।  
यदि तत्पुत्रहीनं त्वं मृतमेवाशु विद्धि माम् ॥ 1.8.21 ॥  
चतुर्णामात्मजानां हि प्रीतिरत्रैव मे परा ।  
ज्येष्ठं धर्ममयं तस्मान्न रामं नेतुमर्हसि ॥ 1.8.22 ॥  
निशाचरबलं हन्तुं मुने यदि तवेप्सितम् ।  
चतुरङ्गसमायुक्तं मया सह बलं नय ॥ 1.8.23 ॥  
किंवीर्या राक्षसास्ते तु कस्य पुत्राः कथं च ते ।  
कियत्प्रमाणाः के चैव इति वर्णय मे स्फुटम् ॥ 1.8.24 ॥  
कथं तेन प्रकर्तव्यं तेषां रामेण रक्षसाम् ।  
मामकैर्बालकैर्ब्रह्मन्मया वा कूटयोधिनाम् ॥ 1.8.25 ॥  
सर्वं मे शंस भगवन्यथा तेषां महारणे ।  
स्थातव्यं दुष्टभाग्यानां वीर्योत्सिक्ता हि राक्षसाः ॥ 1.8.26 ॥  
श्रूयते हि महावीर्यो रावणो नाम राक्षसः ।  
साक्षाद्वैश्रवणभ्राता पुत्रो विश्रवसो मुनेः ॥ 1.8.27 ॥  
स चेत्तव मखे विघ्नं करोति किल दुर्मतिः ।  
तत्संग्रामे न शक्ताः स्मो वयं तस्य दुरात्मनः ॥ 1.8.28 ॥  
काले काले पृथग्ब्रह्मन्भूरिवीर्यविभूतयः ।  
भूतेष्वभ्युदयं यान्ति प्रलीयन्ते च कालतः ॥ 1.8.29 ॥  
अद्यास्मिंस्तु वयं काले रावणादिषु शत्रुषु ।  
न समर्थाः पुरः स्थातुं नियतेरेष निश्चयः ॥ 1.8.30 ॥  
तस्मात्प्रसादं धर्मज्ञ कुरु त्वं मम पुत्रके ।  
मम चैवाल्पभाग्यस्य भवान्हि परदैवतम् ॥ 1.8.31 ॥  
देवदानवगन्धर्वा यक्षाः पतगपन्नगाः ।  
न शक्ता रावणं योद्धुं किं पुनः पुरुषा युधि ॥ 1.8.32 ॥  
महावीर्यवतां वीर्यमादत्ते युधि राक्षसः ।  
तेन सार्धं न शक्ताः स्म संयुगे तस्य बालकैः ॥ 1.8.33 ॥  
अयमन्यतमः कालः पेलवीकृतसज्जनः ।  
राघवोऽपि गतो दैन्यं यतो वार्धकजर्जरः ॥ 1.8.34 ॥  
अथवा लवणं ब्रह्मन्यज्ञघ्नं तं मधोः सुतम् ।  
कथयत्वसुरप्रख्यं नैव मोक्ष्यामि पुत्रकम् ॥ 1.8.35 ॥  
सुन्दोपसुन्दयोश्चैव पुत्रौ वैवस्वतोपमौ ।  
यज्ञविघ्नकरौ ब्रूहि न ते दास्यामि पुत्रकम् ॥ 1.8.36 ॥  
अथ नेष्यसि चेद्ब्रह्मंस्तद्धतोऽस्म्यहमेव ते ।  
अन्यथा तु न पश्यामि शाश्वतं जयमात्मनः ॥ 1.8.37 ॥  
इत्युक्त्वा मृदु वचनं रघूद्वहोऽसौ  
कल्लोले मुनिमतसंशये निमग्नः ।  
नाज्ञासीत्क्षणम्पि निश्चयं महात्मा  
प्रोद्वीचाविव जलधौ स मुह्यमानः ॥ 1.8.38 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे दशरथवाक्यं नामाष्टमः सर्गः ॥ 8 ॥  
  -----------\*\*\*\*\*\*\*\*\*\*\*\*--------------

  नवमः सर्गः 9

वाल्मीकिरुवाच ।  
तच्छ्रुत्वा वचनं तस्य स्नेहपर्याकुलेक्षणम् ।  
समन्युः कौशिको वाक्यं प्रत्युवाच महीपतिम् ॥ 1.9.1 ॥  
करिष्यामीति संश्रुत्य प्रतिज्ञां हातुमर्हसि ।  
स भवान्केसरी भूत्वा मृगतामिव वाञ्छसि ॥ 1.9.2 ॥  
राघवाणामयुक्तोऽयं कुलस्यास्य विपर्ययः ।  
न कदाचन जायन्ते शीतांशोरुष्णरश्मयः ॥ 1.9.3 ॥  
यदि त्वं न क्षमो राजन्गमिष्यामि यथागतम् ।  
हीनप्रतिज्ञ(1) काकुत्स्थ सुखी भव सबान्धवः ॥ 1.9.4 ॥  
(1. हीनप्रतिज्ञः इति पाठः.)  
वाल्मीकिरुवाच ।  
तस्मिन्कोपपरीतेऽथ विश्वामित्रे महात्मनि ।  
चचाल वसुधा कृत्स्ना सुरांश्च भयमाविशत् ॥ 1.9.5 ॥  
क्रोधामिभूतं विज्ञाय जगन्मित्रं महामुनिम् ।  
धृतिमान्सुव्रतो धीमान्वसिष्ठो वाक्यमब्रवीत् ॥ 1.9.6 ॥  
वसिष्ठ उवाच ।  
इक्ष्वाकूणां कूले जातः साक्षाद्धर्म इवापरः ।  
भवान्दशरथः श्रीमांस्त्रैलोक्यगुणभूषितः ॥ 1.9.7 ॥  
धृतिमान्सुव्रतो भूत्वा न धर्मं हातुमर्हसि ।  
त्रिषु लोकेषु विख्यातो धर्मेण यशसा युतः ॥ 1.9.8 ॥  
स्वधर्मं प्रतिपद्यस्व न धर्मं हातुमर्हसि ।  
मुनेस्त्रिभुवनेशस्य वचनं कर्तुमर्हसि ॥ 1.9.9 ॥  
करिष्यामीति संश्रुत्य तत्ते राजन्नकुर्वतः ।  
इष्टापूर्वं हरेद्धर्मं तस्माद्रामं विसर्जय ॥ 1.9.10 ॥  
इक्ष्वाकुवंशजातोऽपि स्वयं दशरथोऽपि सन् ।  
न पालयसि चेद्वाक्यं कोऽपरः पालयिष्यति ॥ 1.9.11 ॥  
युष्मदादिप्रणीतेन व्यवहारेण जन्तवः ।  
मर्यादां न विमुञ्चन्ति तां न हातुं त्वमर्हसि ॥ 1.9.12 ॥  
गुप्तं पुरुषसिंहेन ज्वलनेनामृतं यथा ।  
कृतास्त्रमकृतास्त्रं वा नैनं शक्ष्यन्ति राक्षसाः ॥ 1.9.13 ॥  
एष विग्रहवान्धर्म एष वीर्यवतां वरः ।  
एष बुद्ध्याऽधिको लोके तपसां च परायणम् ॥ 1.9.14 ॥  
एषोऽस्त्रं विविधं वेत्ति त्रैलोक्ये सचराचरे ।  
नैतदन्यः पुमान्वेत्ति न च वेत्स्यति कश्चन ॥ 1.9.15 ॥  
न देवा नर्षयः केचिन्नासुरा न च राक्षसाः ।  
न नागा यक्षगन्धर्वाः समेताः सदृशा मुनेः ॥ 1.9.16 ॥  
अस्त्रमस्मै कृशाश्वेन परैः परमदुर्जयम् ।  
कौशिकाय पुरा दत्तं यदा राज्यं समन्वगात् ॥ 1.9.17 ॥  
ते हि पुत्राः कृशाश्वस्य प्रजापतिसुतोपमाः ।  
एनमन्वचरन्वीरा दीप्तिमन्तो महौजसः ॥ 1.9.18 ॥  
जया च सुप्रभा चैव दाक्षायण्यौ सुमध्यमे ।  
तयोस्तु यान्यपत्यानि शतं परमदुर्जयम् ॥ 1.9.19 ॥  
पञ्चाशतं सुताञ्जज्ञे जया लब्धवरा पुरा ।  
वधार्थं सुरसैन्यानां ते क्षमाः कामचारिणः ॥ 1.9.20 ॥  
सुप्रभा जनयामास पुत्रान्पञ्चाशतं परान् ।  
संघर्षान्नाम दुर्धर्षान्दुराकारान्बलीयसः ॥ 1.9.21 ॥  
एवंवीर्यो महातेजा विश्वामित्रो जगन्मुनिः ।  
न रामगमने बुद्धिं विक्लवां कर्तुमर्हसि ॥ 1.9.22 ॥  
अस्मिन्महासत्त्वतमे मुनीन्द्रे  
स्थिते समीपे पुरुषस्य साधो ।  
प्राप्तोऽपि मृत्यावमरत्वमेति  
मा दीनतां गच्छ यथा विमूढः ॥ 1.9.23 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे वसिष्ठसमाश्वासनं नाम नवमः सर्गः ॥ 9 ॥  
  ------------\*\*\*\*\*\*\*\*\*\*\*\*-------------

  दशमः सर्गः 10

वाल्मीकिरुवाच ।  
तथा वसिष्ठे ब्रुवति राजा दशरथः सुतम् ।  
संप्रहृष्टमना राममाजुहाव सलक्ष्मणम् ॥ 1.10.1 ॥  
दशरथ उवाच ।  
प्रतिहार महाबाहुं रामं सत्यपराक्रमम् ।  
सलक्ष्मणमविघ्नेन पुण्यार्थं शीघ्रमानय ॥ 1.10.2 ॥  
इति राज्ञा विसृष्टोऽसौ गत्वान्तः पुरमन्दिरम् ।  
मुहूर्तमात्रेणागत्य समुवाच महीपतिम् ॥ 1.10.3 ॥  
देव दोर्दलिताशेषरिपो रामः स्वमन्दिरे ।  
विमनाः संस्थितो रात्रौ षट्‌पदः कमले यथा ॥ 1.10.4 ॥  
आगच्छामि क्षणेनेति वक्ति ध्यायति चैकतः ।  
न कस्यचिच्च निकटे स्थातुमिच्छति खिन्नधीः ॥ 1.10.5 ॥  
इत्युक्तस्तेन भूपालस्तं रामानुचरं जनम् ।  
सर्वमाश्वासयामास पप्रच्छ च यथाक्रमम् ॥ 1.10.6 ॥  
कथं कीदृग्विधो राम इति पृष्टो महीभृता ।  
रामभृत्यजनः खिन्नो वाक्यमाह महीपतिम् ॥ 1.10.7 ॥  
देहयष्टिमिमां देव धारयन्त इमे वयम् ।  
खिन्नाः खेदे परिम्लानतनौ रामे सुते तव ॥ 1.10.8 ॥  
रामो राजीवपत्राक्षो यतः प्रभृति चागतः ।  
सविप्रस्तीर्थयात्रायास्ततः प्रभृति दुर्मनाः ॥ 1.10.9 ॥  
यत्नप्रार्थनयास्माकं निजव्यापारमाह्निकम् ।  
सोऽयमाम्लानवदनः (1) करोति न करोति वा ॥ 1.10.10 ॥  
(1. \`सायमम्लान' इति पाठः.)  
स्नानदेवार्चनादानभोजनादिषु दुर्मनाः ।  
प्रार्थितोऽपि हि नातृप्तेरश्रात्यशनमीश्वरः ॥ 1.10.11 ॥  
लोलान्तः पुरनारीभिः कृतदोलाभिरङ्गणे ।  
नच क्रीडति लीलाभिर्धाराभिरिव चातकः ॥ 1.10.12 ॥  
माणिक्यमुकुलप्रोता केयूरकटकावलिः ।  
नानन्दयति तं राजन्द्यौः पातविषयं यथा ॥ 1.10.13 ॥  
क्रीडद्वधूविलोकेषु वहत्कुसुमवायुषु ।  
लतावलयगेहेषु भवत्यतिविषादवान् ॥ 1.10.14 ॥  
यद्द्रव्यमुचितं स्वादु पेशलं चित्तिहारि च ।  
बाष्पपूर्णेक्षण इव तेनैव परिखिद्यते ॥ 1.10.15 ॥  
किमिमा दुः खदायिन्यः प्रस्फुरन्तीः पुराङ्गनाः ।  
इति नृत्तविलासेषु (2) कामिनीः परिनिन्दति ॥ 1.10.16 ॥  
(2. \`नृत्यविलासेषु' इति पाठः.)  
भोजनं शयनं यानं विलासं स्नानमासनम् ।  
उन्मत्तचेष्टित इव नाभिनन्दत्यनिन्दितम् ॥ 1.10.17 ॥  
किं संपदा किं विपदा किं गेहेन किमिङ्गितैः ।  
सर्वमेवासदित्युक्त्वा (3) तूष्णीमेकोऽवतिष्ठते ॥ 1.10.18 ॥  
(3. \`त्युक्त्या' इति पाठः.)  
नोदेति परिहासेषु न भोगेषु निमज्जति ।  
न च तिष्ठति कार्येषु मौनमेवावलम्बते ॥ 1.10.19 ॥  
विलोलालकवल्लर्यो हेलावलितलोचनाः ।  
नानन्दयन्ति तं नार्यो मृग्यो वनतरुं यथा ॥ 1.10.20 ॥  
एकान्तेषु दिगन्तेषु तीरेषु विपिनेषु च ।  
रतिमायात्यरण्येषु विक्रीत इव जन्तुषु ॥ 1.10.21 ॥  
वस्त्रपानाशनादानपराङ्भुखतया तया ।  
परिव्राड्‌धर्मिणं भूप सोऽनुयाति तपस्विनम् ॥ 1.10.22 ॥  
एक एव वसन्देशे जनशून्ये जनेश्वर ।  
न हसत्येकया बुद्ध्या न गायति न रोदिति ॥ 1.10.23 ॥  
बद्धपद्मासनः शून्यमना वामकरस्थले ।  
कपोलतलमाधाय केवलं परितिष्ठति ॥ 1.10.24 ॥  
नाभिमानमुपादत्ते नच वाञ्छति राजताम् ।  
नोदेति नास्त्मायाति सुखदुः खानुवृत्तिषु ॥ 1.10.25 ॥  
न विद्मः किमसौ याति किं करोति किमीहते ।  
किं ध्यायति किमायाति कथं किमनुधावति ॥ 1.10.26 ॥  
प्रत्यहं कृशतामेति प्रत्यहं याति पाण्डुताम् ।  
विरागं प्रत्यहं याति शरदन्त इव द्रुमः ॥ 1.10.27 ॥  
अनुयातौ तथैवैतौ राजञ्छत्रुघ्नलक्ष्मणौ ।  
तादृशावेव तस्यैव प्रतिबिम्बाविव स्थितौ ॥ 1.10.28 ॥  
भृत्यै राजभिरम्बाभिः संपृष्टोऽपि पुनः पुनः ।  
उक्त्वा न किंचिदेवेति तूष्णीमास्ते निरीहितः ॥ 1.10.29 ॥  
आपातमात्रहृद्येषु मा भोगेषु मनः कृथाः ।  
इति पार्श्वगतं भव्यमनुशास्ति सुहृज्जनम् ॥ 1.10.30 ॥  
नानाविभवरम्यासु स्त्रीषु गोष्ठीगतासु च ।  
पुरस्थितमिवास्नेहो नाशमेवानुपश्यति ॥ 1.10.31 ॥  
नीतमायुरनायासपदप्राप्तिविवर्जितैः ।  
चेष्टितैरिति काकल्या भूयोभूयः प्रगायति ॥ 1.10.32 ॥  
सम्राड्भवेति पार्श्वस्थं वदन्तमनुजीविनम् ।  
प्रलपन्तमिवोन्मत्तं हसत्यन्यमना मुनिः ॥ 1.10.33 ॥  
न प्रोक्तमाकर्णयति ईक्षते न पुरोगतम् ।  
करोत्यवज्ञां सर्वत्र सुसमेत्यापि वस्तुनि ॥ 1.10.34 ॥  
अप्याकाशसरोजिन्या अप्याकाशमहावने ।  
इत्थमेतन्मन इति विस्मयोऽस्य न जायते ॥ 1.10.35 ॥  
कान्तामध्यगतस्यापि मनोऽस्य मदनेषवः ।  
न भेदयन्ति दुर्भेद्यं धारा इव महोपलम् ॥ 1.10.36 ॥  
आपदामेकमावासमभिवाञ्छसि किं धनम् ।  
अनुशिष्येति सर्वस्वमर्थिने संप्रयच्छति ॥ 1.10.37 ॥  
इयमापदियं संपदित्येवं कल्पनामयः ।  
मनसोऽभ्युदितो मोह इति श्लोकान्प्रगायति ॥ 1.10.38 ॥  
हा हतोऽहमनाथोऽहमित्याक्रन्दपरोऽपि सन् ।  
न जनो याति वैराग्यं चित्रमित्येव वक्त्यसौ ॥ 1.10.39 ॥  
रघुकाननशालेन रामेण रिपुघातिना ।  
भृशमित्थं स्थितेनैव वयं खेदमुपागताः ॥ 1.10.40 ॥  
न विद्मः किं महाबाहो तस्य तादृशचेतसः ।  
कुर्मः कमलपत्राक्ष गतिरत्र हि नो भवान् ॥ 1.10.41 ॥  
राजानमथवा विप्रमुपदेष्टारमग्रतः ।  
हसत्यज्ञमिवाव्यग्रः सोऽवधीरयति प्रभो ॥ 1.10.42 ॥  
यदेवेदमिदं स्फारं जगन्नाम यदुत्थितम् ।  
नैतद्वस्तु नचैवाहमिति निर्णीय संस्थितः ॥ 1.10.43 ॥  
नारौ नात्मनि नो मित्रे न राज्ये न च मातरि ।  
न संपदा न विपदा तस्यास्था न विभो बहिः ॥ 1.10.44 ॥  
निरस्तास्थो निराशोऽसौ निरीहोऽसौ निरास्पदः ।  
न मूढो न च मुक्तोऽसौ तेन तप्यामहे भृशम् ॥ 1.10.45 ॥  
किं धनेन किमम्बाभिः किं राज्यने किमीहया ।  
इति निश्चयवानन्तः प्राणत्यागपरः स्थितः ॥ 1.10.46 ॥  
भोगेऽप्यायुषि राज्येषु मित्रे पितरि मातरि ।  
परमुद्वेगमायातश्चातकोऽवग्रहे यथा ॥ 1.10.47 ॥  
इति तोके समायातां शाखाप्रसरशालिनीम् ।  
आपत्तामलमुद्धर्तुं समुदेतु यदापरः ॥ 1.10.48 ॥  
तस्य तादृक्खभावस्य समग्रविभवान्वितम् ।  
संसारजालमाभोगि प्रभो प्रतिविषायते ॥ 1.10.49 ॥  
ईदृशः स्यान्महासत्त्वः क इवास्मिन्महीतले ।  
प्रकृते व्यवहारे तं यो निवेशयितुं क्षमः ॥ 1.10.50 ॥  
मनसि मोहमपास्य महामनाः  
सकलमार्तितमः किल साधुताम् ।  
सफलतां नयतीह तमो हरन्  
दिनकरो भुवि भास्करतामिव ॥ 1.10.51 ॥

इत्यार्षे श्रीवासिष्ठमहारामायणे वालमीकीये वैराग्यप्रकरणे राघवविषाधो नाम दशमः सर्गः ॥ 10 ॥  
  ----------\*\*\*\*\*\*\*\*\*\*\*\*\*------------

  एकादशः सर्गः 11

विश्वामित्र उवाच ।  
एवं चेत्तन्महाप्राज्ञा भवन्तो रघुनन्दनम् ।  
इहानयन्तु त्वरिता हरिणं हरिणा इव ॥ 1.11.1 ॥  
एष मोहो रघुपतेर्नापद्भ्यो न च रागतः ।  
विवेकवैराग्यवतो बोध एव महोदयः ॥ 1.11.2 ॥  
इहायातु क्षणाद्राम इह चैव वयं क्षणात् ।  
मोहं तस्यापनेष्यामो मारुतोऽद्रेर्घनं यथा ॥ 1.11.3 ॥  
एतस्मिन्मार्जिते युक्त्या मोहे स रघुनन्दनः ।  
विश्रान्तिमेष्यति पदे तस्मिन्वयमिवोत्तमे ॥ 1.11.4 ॥  
सत्यतां मुदितां प्रज्ञां विश्रान्तिमपतापताम् ।  
पीनतां वरवर्णत्वं पीतामृत इवैष्यति ॥ 1.11.5 ॥  
निजां च प्रकृतामेव व्यवहारपरम्पराम् ।  
परिपूर्णमना मान्य आचरिष्यत्यखण्डितम् ॥ 1.11.6 ॥  
भविष्यति महासत्त्वो ज्ञातलोकपरावरः ।  
सुखदुः खदशाहीनः समलोष्टाश्मकाञ्चनः ॥ 1.11.7 ॥  
इत्युक्ते मुनिनाथेन राजा संपूर्णमानसः ।  
प्राहिणोद्राममानेतुं भूयो दूतपरम्पराम् ॥ 1.11.8 ॥  
एतावताथ कालेन रामो निजगृहासनात् ।  
पितुः सकाशमागन्तुमुत्थितोऽर्क इवाचलात् ॥ 1.11.9 ॥  
वृतः कतिपयैर्भृत्यैर्भ्रातृभ्यां च जगाम ह ।  
तत्पुण्यं स्वपितुः स्थानं स्वर्गं सुरपतेरिव ॥ 1.11.10 ॥  
दूरादेव ददर्शासौ रामो दशरथं तदा ।  
वृतं राजसमूहेन देवौघेनेव वासवम् ॥ 1.11.11 ॥  
वसिष्ठविश्वामित्राभ्यां सेवितं पार्श्वयोर्द्वयोः ।  
सर्वशास्त्रार्थतज्ज्ञेन मन्त्रिवृन्देन मालितम् ॥ 1.11.12 ॥  
चारुचामरहस्ताभिः कान्ताभिः समुपासितम् ।  
ककुब्भिरिव मूर्ताभिः संस्थिताभिर्यथोचितम् ॥ 1.11.13 ॥  
वसिष्ठविश्वामित्राद्यास्तथा दशरथादयः ।  
ददृशू राघवं दूरादुपायान्तं गुहोपमम् ॥ 1.11.14 ॥  
सत्त्वावष्टब्धगर्भेण शैत्येनेव हिमाचलम् ।  
श्रितं सकलसेव्येन गम्भीरेण स्फुटेन च ॥ 1.11.15 ॥  
सौम्यं समं शुभाकारं विनयोदारमानसम् ।  
कान्तोपशान्तवपुषं परस्यार्थस्य भाजनम् ॥ 1.11.16 ॥  
समुद्यद्यौवनारम्भं वृद्धोपशमशोभनम् ।  
अनुद्विग्नमनानन्दं पूर्णप्रायमनोरथम् ॥ 1.11.17 ॥  
विचारितजगद्यात्रं पवित्रगुणगोचरम् ।  
महासत्त्वैकलोभेन गुणैरिव समाश्रितम् ॥ 1.11.18 ॥  
उदारमार्यमापूर्णमन्तः करणकोटरम् ।  
अविक्षुभितया वृत्त्या दर्शयन्तमनुत्तमम् ॥ 1.11.19 ॥  
एवङ्गुणगणाकीर्णो दूरादेव रघूद्वहः ।  
परिमेयस्मिताच्छाच्छस्वहाराम्बरापल्लवः ॥ 1.11.20 ॥  
प्रणनाम चलच्चारुचूडामणिमरीचिना ।  
शिरसा वसुधाकम्पलोलदेवाचलश्रिया ॥ 1.11.21 ॥  
एवं मुनीन्द्रे ब्रुवति पितुः पादाभिवन्दनम् ।  
कर्तुमभ्याजगामाथ रामः कमललोचनः ॥ 1.11.22 ॥  
प्रथमं पितरं पश्चान्मुनी मान्यैकमानितौ ।  
ततो विप्रांस्ततो बन्धूंस्ततो गुरुगणान्सुहृत् ॥ 1.11.23 ॥  
जग्राह च ततो दृष्ट्या मनाङ्‌मुर्ध्ना तथा गिरा ।  
राजलोकेन विहितां तां प्रणामपरम्पराम् ॥ 1.11.24 ॥  
विहिताशीर्मुनिभ्यां तु रामः सुसममानसः ।  
आससाद पितुः पुण्यं समीपं सुरसुन्दरः ॥ 1.11.25 ॥  
पादाभिवन्दनपरं तमथासौ महीपतिः ।  
शिरस्यभ्यालिलिङ्गाशु चुचुम्ब च पुनः पुनः ॥ 1.11.26 ॥  
शत्रुघ्नं लक्ष्मणं चैव तथैव परवीरहा ।  
आलिलिङ्ग घनस्नेहो राजहंसोऽम्बुजे यथा ॥ 1.11.27 ॥  
उत्सङ्गे पुत्र तिष्ठेति वदत्यथ महीपतौ ।  
भूमौ परिजनास्तीर्णे सोंऽशुकेऽथ न्यविक्षत ॥ 1.11.28 ॥  
राजोवाच ।  
पुत्र प्राप्तविवेकस्त्वं कल्याणानां च भाजनम् ।  
जडवज्जीर्णया बुद्ध्या खेदायात्मा न दीयताम् ॥ 1.11.29 ॥  
वृद्धविप्रगुरुप्रोक्तं त्वादृशेनानुतिष्ठता ।  
पदमासाद्यते पुण्यं न मोहमनुधावता ॥ 1.11.30 ॥  
तावदेवाऽऽपदो दूरे तिष्ठन्ति परिपेलवाः ।  
यावदेव न मोहस्य प्रसरः पुत्र दीयते ॥ 1.11.31 ॥  
श्रीवसिष्ठ उवाच ।  
राजपुत्र महाबाहो शूरस्त्वं विजितास्त्वया ।  
दुरुच्छेदा दुरारम्भा अप्यमी विषयारयः ॥ 1.11.32 ॥  
किमतज्ज्ञ इवाज्ञानां योग्ये व्यामोहसागरे ।  
विनिमज्जसि कल्लोलबहुले जाड्यशालिनि ॥ 1.11.33 ॥  
विश्वामित्र उवाच ।  
चलन्नीलोत्पलव्यूहसमलोचनलोलताम् ।  
ब्रूहि चेतः कृतां त्यक्त्वा हेतुना केन मुह्यसि ॥ 1.11.34 ॥  
किंनिष्ठाः के च ते केन कियन्तः कारणेन ते ।  
आधयः प्रविलुम्पन्ति मनो गेहमिवाखवः ॥ 1.11.35 ॥  
मन्ये नानुचितानां त्वमाधीनां पदमुत्तमम् ।  
आपत्सु चाऽप्रयोज्यं ते निहीना अपि चाधयः ॥ 1.11.36 ॥  
यथाभिमतमाशु त्वं ब्रूहि प्राप्स्यसि चानघ ।  
सर्वमेव पुनर्येन भेत्स्यन्ते त्वां तु नाधयः ॥ 1.11.37 ॥  
इत्युक्तमस्य सुमते रघुवंशकेतु-  
राकर्ण्य वाक्यमुचितार्थविलासगर्भम् ।  
तत्याज खेदमभिगर्जति वारिवाहे  
बर्ही यथा त्वनुमिताभिमतार्थसिद्धिः ॥ 1.11.38 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे राघवसमाश्वासनं नामैकादशः सर्गः ॥ 11 ॥  
  ----------\*\*\*\*\*\*\*\*\*\*\*\*\*-------------

  द्वादशः सर्गः 12

वाल्मीकिरुवाच ।  
इति पृष्टो मुनीन्द्रेण समाश्वस्य च राघवः ।  
उवाच वचनं चारु परिपूर्णार्थमन्थरम् ॥ 1.12.1 ॥  
श्रीराम उवाच ।  
भगवन्भवता पृष्टो यथावदधुनाऽखिलम् ।  
कथयाम्यहमज्ञोऽपि को लङ्घयति सद्वचः ॥ 1.12.2 ॥  
अहं तावदयं जातो निजेऽस्मिन्पितृसद्मनि ।  
क्रमेण वृद्धिं संप्राप्तः प्राप्तविद्यश्च संस्थितः ॥ 1.12.3 ॥  
ततः सदाचारपरो भूत्वाहं मुनिनायक ।  
विहृतस्तीर्थयात्रार्थमुर्वीमम्बुधिमेखलाम् ॥ 1.12.4 ॥  
एतावताथ कालेन संसारास्थामिमां हरन् ।  
समुद्भूतो मनसि मे विचारः सोऽयमीदृशः ॥ 1.12.5 ।  
विवेकेन परीतात्मा तेनाहं तदनु स्वयम् ।  
भोगनीरसया बुद्ध्या प्रविचारितवानिदम् ॥ 1.12.6 ॥  
किंनामेदं बत सुखं येयं संसारसंततिः ।  
जायते मृतये लोको म्रियते जननाय च ॥ 1.12.7 ॥  
अस्थिराः सर्व एवेमे सचराचरचेष्टिताः ।  
आपदां पतयः पापा भावा विभवभूमयः ॥ 1.12.8 ॥  
अयः शलाकासदृशाः परस्परमसङ्गिनः ।  
श्लिष्यन्ते केवलं भावा मनः कल्पनया स्वया ॥ 1.12.9 ॥  
मनः समायत्तमिदं जगदाभोगि दृश्यते ।  
मनश्चासदिवाभाति केन (1) स्म परिमोहिताः ॥ 1.12.10 ॥  
(1. केन स्मः इति पाठः.)  
असतैव वयं कष्टं विकृष्टा मूढबुद्धयः ।  
मृगतृष्णाम्भसा दूरे वने मुग्धमृगा इव ॥ 1.12.11 ॥  
न केनचिच्च विक्रीता विक्रीता इव संस्थिताः ।  
बत मूढा वयं सर्वे जानाना अपि शाम्बरम् ॥ 1.12.12 ॥  
किमेतेषु प्रपञ्चेषु भोगा नाम सुदुर्भगाः ।  
मुधैव हि वयं मोहात्संस्थिता बद्धभावनाः ॥ 1.12.13 ॥  
आ ज्ञातं बहुकालेन व्यर्थमेव वयं वने ।  
मोहे निपतिता मुग्धाः श्वेभ्रे मुग्धा मृगा इव ॥ 1.12.14 ॥  
किं मे राज्येन किं भोगैः कोऽहं किमिदमागतम् ।  
यन्मिथ्यैवास्तु तन्मिथ्या कस्य नाम किमागतम् ॥ 1.12.15 ॥  
एवं विमृशतो ब्रह्मन्सर्वेष्वेव ततो मम ।  
भावेष्वरतिरायाता पथिकस्य मरुष्विव ॥ 1.12.16 ॥  
तदेतद्भगवन्ब्रूहि किमिदं परिणश्यति ।  
किमिदं जायते भूयः किमिदं परिवर्धते ॥ 1.12.17 ॥  
जरामरणमापच्च जननं संपदस्तथा ।  
आविर्भावतिरोभावैर्विवर्धन्ते(1) पुनः पुनः ॥ 1.12.18 ॥  
(1. विवर्धन्ति इति पाठः.)  
भोगैस्तैरेव तैरेव तुच्छैर्वयममी किला ।  
पश्य जर्जरतां नीता वातैरिव गिरिद्रुमाः ॥ 1.12.19 ॥  
अचेतना इव जनाः पवनैः प्राणनामभिः ।  
ध्वनन्तः संस्थिता व्यर्थं यथा कीचकवेणवः ॥ 1.12.20 ॥  
शाम्यतीदं कथं दुः खमिति तप्तोऽस्मि चिन्तया ।  
जरद्द्रुम इवोग्रेण कोटरस्थेन वह्निना ॥ 1.12.21 ॥  
संसारदुः खपाषाणनीरन्ध्रहृदयोऽप्यहृम् ।  
निजलोकभयादेव गलद्बाष्पं न रोदिमि ॥ 1.12.22 ॥  
शून्या मन्मुखवृत्तीस्ताः शुष्करोदननीरसाः ।  
विवेक एव हृत्संस्थो ममैकान्तेषु पश्यति ॥ 1.12.23 ॥  
भृशं मुह्यामि संस्मृत्य भावाभावमयीं स्थितिम् ।  
दारिद्र्येणेव सुभगो दूरे संसारचेष्टया ॥ 1.12.24 ॥  
मोहयन्ति मनोवृत्तिं खण्डयन्ति गुणावलिम् ।  
दुः खजालं प्रयच्छन्ति विप्रलम्भपराः श्रियः ॥ 1.12.25 ॥  
चिन्तानिचयचक्राणि नानन्दाय धनानि मे ।  
संप्रसूतकलत्राणि गृहाण्युग्रापदामिव ॥ 1.12.26 ॥  
विविधदोषदशापरिचिन्तनै-  
र्विततभङ्गुरकारणकल्पितैः ।  
मम न निर्वृतिमेति मनो मुने  
निगडितस्य यथा वनदन्तिनः ॥ 1.12.27 ॥  
खलाः कालेकाले निशि निशितमोहैकमिहिका-  
गतालोके लोके विषयशतचौराः सुचतुराः ।  
प्रवृत्ताः प्रोद्युक्ता दिशिदिशि विवेकैकहरणे  
रणे शक्तास्तेषां क इव विदुषः प्रोज्झ्य सुभटाः ॥ 1.12.28 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे प्रथमपरितापो नाम द्वादसः सर्गः ॥ 12 ॥  
  -----------\*\*\*\*\*\*\*\*\*\*\*\*\*--------------

  त्रयोदशः सर्गः 13

श्रीराम उवाच ।  
इयमस्मिन्स्थितोदारा संसारे परिकल्पिता ।  
श्रीर्मुने परिमोहाय सापि नूनं कदर्थदा ॥ 1.13.1 ॥  
उल्लासबहुलानन्तकल्लोलानलमाकुलान् ।  
जडान्प्रवहति स्फारान्प्रावृषीव तरङ्गिणी ॥ 1.13.2 ॥  
चिन्तादुहितरो बह्व्यो भूरिदुर्ललितैधिताः ।  
यञ्चलाः प्रभवन्त्यस्यास्तरङ्गाः सरितो यथा ॥ 1.13.3 ॥  
एषा हि पदमेकत्र न निबन्धाति दुर्भगा ।  
दग्धेवानियताचारमितश्चेतश्च धावति ॥ 1.13.4 ॥  
जनयन्ती परं दाहं परामृष्टाङ्गिका (1) सती ।  
(1. परिक्षीणाङ्गका सती इति पाठः.)  
विनाशमेव धत्तेऽन्तर्दीपलेखेव कज्जलम् ॥ 1.13.5 ॥  
गुणागुणविचारेण विनैव किल पार्श्वगम् ।  
राजप्रकृतिवन्मूढा दुरारूढाऽवलम्बते ॥ 1.13.6 ॥  
कर्मणा तेनतेनैषा(2) विस्तारमनुगच्छति ।  
(2. तेनैव इति पाठः.)  
दोषाशीविषवेगस्य यत्क्षीरं विस्तिरायते ॥ 1.13.7 ॥  
तावच्छीतमृदुस्पर्शाः परे स्वे च जने जनाः (3) ।  
(3. जनः इति पाठः.)  
वात्ययेव हिमं यावच्छ्रिया न परुषीकृताः (4)॥ 1.13.8 ॥  
(4. परुषीकृतः इति पाठः.)  
प्राज्ञाः शूराः कृतज्ञाश्च पेशला मृदवश्च ये ।  
पांसुमुष्ट्येव मणयः श्रिया ते मलिनीकृताः ॥ 1.13.9 ॥  
न श्रीः सुखाय भगवन्दुः खायैव हि वर्धते ।  
गुप्ता विनाशनं धत्ते मृतिं विषलता यथा ॥ 1.13.10 ॥  
श्रीमानजननिन्द्यश्च शूरश्चाप्यविकत्थनः ।  
समदृष्टिः प्रभुश्चैव दुर्लभाः पुरुषास्त्रयः ॥ 1.13.11 ॥  
एषा हि विषमा दुः खभोगिनां गहना गुहा ।  
घनमोहगजेन्द्राणां विन्ध्यशैलमहातटी ॥ 1.13.12 ॥  
सत्कार्यपद्मरजनी दुः खकैरवचन्द्रिका (5) ।  
(5. कैरवं शुभ्रकमलम्.)  
सुदृष्टिदीपिकावात्या कल्लोलौघतरङ्गिणी ॥ 1.13.13 ॥  
संभ्रमाभ्रादिपदवी विषादविषवर्धिनी ।  
कैदारिका विकल्पानां खेदायभयभोगिनी ॥ 1.13.14 ॥  
हिमं वैराग्यवल्लीनां विकारोलूकयामिनी ।  
राहुदंष्ट्रा विवेकेन्द्रोः सौजन्याम्भोजचन्द्रिका ॥ 1.13.15 ॥  
इन्द्रायुधवदालोलनानारागमनोहरा ।  
लोला तडिदिवोत्पन्नध्वंसिनी च जडाश्रया ॥ 1.13.16 ॥  
चापलावजितारण्यनकुली नकुलीनजा ।  
विप्रलम्भनतात्पर्यजितोग्रमृगतृष्णिका ॥ 1.13.17 ॥  
लहरीवैकरूपेण पदं क्षणमकुर्वती ।  
चला दीपशिखेवातिदुर्ज्ञेयगतिगोचिरा ॥ 1.13.18 ॥  
सिंहीव विग्रहव्यग्रकरीन्द्रकुलपोथिनी (1) ।  
(1. पातिनी इति पाठः.)  
खड्गधारेव शिशिरा तीक्ष्णतीक्ष्णाशयाश्रया ॥ 1.13.19 ॥  
नानयापहृतार्थिन्या दुराधिपरिलीनया ।  
पश्याम्यभव्यया लक्ष्म्या किंचिद्दुः (2)खादृते सुखम् ॥ 1.13.20 ॥  
(2. दृते यथा इति पाठः.)  
दूरेणोत्सारिताऽलक्ष्म्या पुनरेव तमादरात् ।  
अहो बताश्लिष्यतीव निर्लज्जा दुर्जना सदा ॥ 1.13.21 ॥?  
मनोरमा कर्षति चित्तवृत्तिं  
कदर्थसाध्या क्षणभङ्गुरा च ।  
व्यालावलीगात्रविवृत्तदेहा  
श्वभ्रोत्थिता पुष्पलतेव लक्ष्मीः ॥ 1.13.22 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे लक्ष्मीनिराकरणं नाम त्रयोदशः सर्गः ॥ 13 ॥  
  -----------\*\*\*\*\*\*\*\*\*\*\*\*------------

  चतुर्दशः सर्गः 14

श्रीराम उवाच ।  
आयुः पल्लवकोणाग्रलम्बाम्बुकणभङ्गुरम् ।  
उन्मत्तमिवं संत्यज्य यात्यकाण्डे शरीरकम् ॥ 1.14.1 ॥  
विषयाशीविषासङ्गपरिजर्जरचेतसाम् ।  
अप्रौढात्मविवेकानामायुरायासकारणम् ॥ 1.14.2 ॥  
ये तु विज्ञातविज्ञेया विश्रान्ता विवते पदे ।  
भावाभावसमाश्वासमायुस्तेषां सुखायते ॥ 1.14.3 ॥  
वयं परिमिताकारपरिनिष्ठितनिश्चयाः ।  
संसाराभ्रतडित्पुञ्जे मुने नायुषि निर्वृताः ॥ 1.14.4 ॥  
युज्यते वेष्टनं वायोराकाशस्य च खण्डनम् ।  
ग्रथनं च तरङ्गाणामास्था (3) नायुषि युज्यते ॥ 1.14.5 ॥  
(3. मास्थायुषि न युज्यते इति पाठः.)  
पेलवं शरदीवाभ्रमस्नेह इव दीपकः ।  
तरङ्गक इवालोलं गतमेवोपलक्ष्यते ॥ 1.14.6 ॥  
तरङ्गं प्रतिबिम्बेन्दुं तडित्पुञ्जं नभोम्बुजम् ।  
ग्रहीतुमास्थां बन्धामि न त्वायुषि हतस्थितौ ॥ 1.14.7 ॥  
अविश्रान्तमनाः शून्यमायुराततमीहते ।  
दुः खायैव विमुढोऽन्तर्गर्भमश्वतरी यथा ॥ 1.14.8 ॥  
संसारसंसृतावस्यां फेनोऽस्मिन्सर्गसागरे ।  
कायवल्ल्याम्भसो ब्रह्मञ्जीवितं मे न रोचते ॥ 1.14.9 ॥  
प्राप्यं संप्राप्यते येन भूयो येन न शोच्यते ।  
पराया निर्वृतेः स्थानं यत्तजीवितमुच्यते ॥ 1.14.10 ॥  
तरवोऽपि हि जीवन्ति जीवन्ति मृगपक्षिणः ।  
स जीवति मनो यस्य मननेन न जीवति ॥ 1.14.11 ॥  
जातास्त एव जगति जन्तवः साधुजीविताः ।  
ये पुनर्नेह जायन्ते शेषा जरठगर्दभाः ॥ 1.14.12 ॥  
भारोऽविवेकिनः शास्त्रं भारो ज्ञानं च रागिणः ।  
अशान्तस्य मनो भारो भारोऽनात्मविदो वपुः ॥ 1.14.13 ॥  
रूपमायुर्मनो बुद्धिरहंकारस्तथेहितम् ।  
भारो भारधरस्येव सर्वं दुः खाय दुर्धियः ॥ 1.14.14 ॥  
अविश्रान्तमनापूर्णमापदां परमास्पदम् ।  
नीडं रोगविहङ्गानामायुरायासनं दृढम् ॥ 1.14.15 ॥  
प्रत्यहं खेदमुत्सृज्य शनैरलमनारतम् ।  
आखुनेव जरच्छ्वभ्रं कालेन विनिहन्यते ॥ 1.14.16 ॥  
शरीरबिलविश्रान्तैर्विषदाहप्रदायिभिः ।  
रोगैरापीयते रौद्रैर्व्यालैरिव वनानिलः ॥ 1.14.17 ॥  
प्रस्नुवानैरविच्छेदं तुच्छैरन्तरवासिभिः ।  
दुः खैरावृश्चयते (1) क्रूरैर्घुणैरिव जरद्द्रुमः ॥ 1.14.18 ॥  
(1. राधृष्यते इति पाठः.)  
नूनं निगरणायाशु घनगर्धमनारतम् ।  
आखुर्मार्जारकेणेव मरणेनावलोक्यते ॥ 1.14.19 ॥  
गन्धादिगुणगर्भिण्या शून्ययाऽशक्तिवेश्यया ।  
अन्नं महाशनेनेव (2)जरया परिजीर्यते ॥ 1.14.20 ॥  
(2. जरसा इति पाठः.)  
दिनैः कतिपयैरेव परिज्ञाय गतादरम् ।  
दुर्जनः सुजनेनेव यौवनेनावमुच्यते ॥ 1.14.21 ॥  
विनाशसुहृदा नित्यं जरामरणबन्धुना ।  
रूपं खिङ्गवरेणेव कृतान्तेनाभिलष्यते ॥ 1.14.22 ॥  
स्थिरतया सुखभासितया तया  
सततमुज्झितमुत्तमफल्गुच ।  
जगति नास्ति तथा गुणवर्जितं  
मरणभाजनमायुरिदं यथा ॥ 1.14.23 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे जीवितगर्हा नाम चतुर्दशः सर्गः ॥ 14 ॥  
  ------------\*\*\*\*\*\*\*\*\*\*\*\*--------------

  पञ्चदशः सर्गः 15

श्रीराम उवाच ।  
मुधैवाभ्युत्थितो मोहान्मुधैव परिवर्धते ।  
मिथ्यामयेन भीतोऽस्मि दुरहंकारशत्रुणा ॥ 1.15.1 ॥  
अहंकारवशादेव दोषकोशकदर्थताम् ।  
ददाति दीनदीनानां संसारो विविधाकृतिः ॥ 1.15.2 ॥  
अहंकारवशादापदहंकारद्दुराधयः ।  
अहंकारवशादीहा (1)त्वहंकारो ममामयः ॥ 1.15.3 ॥  
(1. नाहंकारात्परो रिपुः इति पाठः.)  
तमहंकारमाश्रित्य परमं चिरवैरिणम् ।  
न बुजे न पिबाम्यम्भः किमु भोगान्भुजे मुने ॥ 1.15.4 ॥  
संसाररजनी दीर्घा माया मनसि मोहिनी ।  
ततोऽहंकारदोषेण किरातेनेव वागुरा ॥ 1.15.5 ॥  
यानि दुः खानि दीर्घाणि विषमाणि महान्ति च ।  
अहंकारात्प्रसूतानि तान्यगात्खदिरा इव ॥ 1.15.6 ॥  
शमेन्दुसैंहिकेयास्यं (2) गुणपद्महिमाशनिम् ।  
(2. सिंहिकेयास्यमिति पाठः. सिहिकेयो=राहुः; वृद्ध्यभावश्छान्दसः.)  
साम्यमेघशरत्कालमहंकारं त्यजाम्यहम् ॥ 1.15.7 ॥  
नाहं रामो न मे वाञ्छा भावेषु न च मे मनः ।  
शान्त आसितुमिच्छामि स्वात्मनीव जिनो यथा ॥ 1.15.8 ॥  
अहंकारवशाद्यद्यन्मया युक्तं हुतं कृतम् ।  
सर्वं तत्तदवस्त्वेव वस्त्वहंकाररिक्तता ॥ 1.15.9 ॥  
अहमित्यस्ति चेद्ब्रह्मन्नहमापदि दुः खितः ।  
नास्ति चेत्सुखितस्तस्मादनहंकारिता (3) वरनम् ॥ 1.15.10 ॥  
(3. वरा इति पाठः.)  
अहंकारं परित्यज्य मुने शान्तमनस्तया ।  
अवतिष्ठे गतोद्वेगो भोगौघो भङ्गुरास्पदः ॥ 1.15.11 ॥  
ब्रह्मन्यावदहंकारवारिदः परिजृम्यते ।  
तावद्विकासमायाति तृष्णाकुटजमञ्जरी ॥ 1.15.12 ॥  
अहंकारघने शान्ते तृष्णा नवतडिल्लता ।  
शान्तदीपशिखावृत्त्या क्वापि यात्यतिसत्वरम् ॥ 1.15.13 ॥  
अहंकारमहाविन्ध्ये मनोमत्तमहागजः ।  
विस्फूर्जति घनास्फोटैः स्तनितैरिव वारिदः ॥ 1.15.14 ॥  
इह देहमहारण्ये घनाहंकारकेसरी ।  
योऽयमुल्लसति स्फारस्तेनेदं जगदाततम् ॥ 1.15.15 ॥  
तृष्णातन्तुलवप्रोता बहुजन्मपरम्परा ।  
अहंकारोग्रखिङ्गेन कण्ठे मुक्तावली कृता ॥ 1.15.16 ॥  
पुत्रमित्रकलत्रादितन्त्रमन्त्रविवर्जितम् ।  
प्रसारितमनेनेह मुनेऽहंकारवैरिणा ॥ 1.15.17 ॥  
प्रमार्जितेऽहमित्यस्मिन्पदे स्वयमपि द्रुतम् ।  
प्रमार्जिता भवन्त्येते सर्व एव दुराधयः ॥ 1.15.18 ॥  
अहमित्यम्बुदे शान्ते शनैश्च शमशातिनी ।  
मनोगगनसंमोहमिहिका क्वापि गच्छति ॥ 1.15.19 ॥  
निरहंकारवृत्तेर्मे मौर्ख्याच्छोकेन सीदतः ।  
यत्किंचिदुचितं ब्रह्मस्तिदाख्यातुमिहार्हसि ॥ 1.15.20 ॥  
सर्वापदां निलयमध्रुवमन्तरस्थ-  
मुन्मुक्तमुत्तमगुणेन संश्रयामि ।  
यत्नादहंकृतिपंद परितोऽतिदुः खं  
शेषेण मां समनुशाधि महानुभाव ॥ 1.15.21 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे अहंकारजुगुप्सा नाम पञ्चदशः सर्गः ॥ 15 ॥  
  -------------\*\*\*\*\*\*\*\*\*\*\*\*\*\*-------------

  षोडशः सर्गः 16

श्रीराम उवाच ।  
दोषैर्जर्जरतां याति सत्कार्यादार्यसेवनात् ।  
वातान्तः पिच्छलववच्चेतश्चलति चञ्चलम् ॥ 1.16.1 ॥  
इतश्चेतश्च सुव्यग्रं व्यर्थमेवाभिधावति ।  
दूराद्दूरतरं दीनं ग्रामे कौलेयको यथा ॥ 1.16.2 ॥  
न प्राप्नोति क्वचित्किंचित्प्राप्तैरपि महाधनैः ।  
नान्तः संपूर्णतामेति करण्डक इवाम्बुभिः ॥ 1.16.3 ॥  
नित्यमेव मुने शून्यं कदाशावागुरावृतम् ।  
न मनो निर्वृतिं याति मृगो यूथादिव च्युतः ॥ 1.16.4 ॥  
तरङ्गतरलां वृत्तिं दधदालूनशीर्णताम् (1) ।  
(1. दीर्घता इत्युभयत्र पाठः.)  
परित्यज्य क्षणमपि हृदये याति न स्थितम् ॥ 1.16.5 ॥  
मनो मननविक्षुब्धं दिशो दश विधावति ।  
मन्दिराहननोद्धूतं क्षीरार्णवपयो यथा ॥ 1.16.6 ॥  
कल्लोलकलितावर्तं मायामकरमालितम् ।  
न निरोद्धुं समर्थोऽस्मि मनोमयमहार्णवम् ॥ 1.16.7 ॥  
भोगदूर्वाङ्कुराकाङ्क्षी श्वभ्रपातमचिन्तयन् ।  
मनोहरिणको ब्रह्मन्दूरं विपरिधावति ॥ 1.16.8 ॥  
न कदाचन मे चेतः स्वामालूनविशीर्णताम् ।  
त्यजत्याकुलया वृत्त्या चञ्चलत्वमिवार्णवः ॥ 1.16.9 ॥  
चेतश्चञ्चलया वृत्त्या चिन्तानिचयचञ्चुरम् ।  
धृतिं बन्धाति नैकत्र पञ्जरे केसरी यथा ॥ 1.16.10 ॥  
मनो मोहरथारूढं शरीरात्समतासुखम् ।  
हरत्यपहतोद्वेगं हंसः क्षीरमिवाम्भसः ॥ 1.16.11 ॥  
अनल्पकल्पनातल्पे विलीनाश्चित्तवृत्तयः ।  
मुनीन्द्र न प्रबुध्यन्ते तेन तप्येऽहमाकुलः ॥ 1.16.12 ॥  
क्रोडीकृतदृढग्रन्थितृष्णासूत्रे स्थितात्मना ।  
विहगो जालकेनेव ब्रह्मन्बद्धोऽस्मि चेतसा ॥ 1.16.13 ॥  
संततामर्षधूमेन चिन्ताज्वालाकुलेन च ।  
वह्निनेव तृणं शुष्कं मुने दग्धोऽस्मि चेतसा ॥ 1.16.14 ॥  
क्रूरेण जडतां यातस्तृष्णाभार्यानुगामिना ।  
शवं कौलेयकेनेव ब्रह्मन्भुक्तोऽस्मि चेतिसा ॥ 1.16.15 ॥  
तरङ्गतरलास्फालवृत्तिना जडरूपिणा ।  
तटवृक्ष इवौघेन ब्रह्मन्नीतोऽस्मि चेतिसा ॥ 1.16.16 ॥  
अवान्तरनिपाताय शून्ये वा भ्रमणाय च ।  
तृणं चण्डानिलेनेव दूरे(1) नीतोऽस्मि चेतसा ॥ 1.16.17 ॥  
(1. दूरं नीतोऽस्मि इति पाठः.)  
संसारजलधेरस्मान्नित्यमुत्तरणोन्मुखः ।  
सेतुनेव पयः पूरो रोधितोऽस्मि कुचेतसा ॥ 1.16.18 ॥  
पातालाद्गच्छता पृथ्वीं पृथ्व्याः पातालगमिना ।  
कूपकाष्ठं कुदाम्नेव वेष्टितोऽस्मि कुचेतसा ॥ 1.16.19 ॥  
मिथ्यैव स्फाररूपेण विचाराद्विशरारुणा ।  
बालो वेतालकेनेव गृहीतोऽस्मि कुचेतसा ॥ 1.16.20 ॥  
वह्नेरुष्णतरः शैलादपि कष्ठतरक्रमः ।  
वज्रादपि दृढो ब्रह्मन्दुर्निग्रहमनोग्रहः ॥ 1.16.21 ॥  
चेतः पतति कार्येषु विहगः स्वामिषेष्विव ।  
क्षणेन विरतिं याति बालः क्रीडनकादिव ॥ 1.16.22 ॥  
जडप्रकृतिरालोलो विततावर्तवृत्तिमान् ।  
मनोऽब्धिरहितव्यालो दूरं नयति तात माम् ॥ 1.16.23 ॥  
अप्यब्धिपानान्महतः सुमेरून्मूलनादपि ।  
अपि वह्न्यशनात्साधो विषमश्चित्तनिग्रहः ॥ 1.16.24 ॥  
चित्तं कारणमर्थानां तस्मिन्सति जगत्त्रयम् ।  
तस्मिन्क्षीणे जगत्क्षीणं तच्चिकित्स्यं प्रयत्नतः ॥ 1.16.25 ॥  
चित्तादिमानि सुखदुः खशतानि नून-  
मभ्यागतान्यगवरादिव काननानि ।  
तस्मिन्विवेकवशतस्तुतां प्रियाते  
मन्ये मुने निपुणमेव गलन्ति तानि ॥ 1.16.26 ॥  
सकलगुणजयाशा यत्र बद्धा महद्भि-  
स्तमरिमिह विजेतुं चित्तमभ्युत्थितोऽहम् ।  
विगतरतितयान्तर्नाभिनन्दामि लक्ष्मीं  
जडमलिनविलासां मेघलेखामिवेन्दुः ॥ 1.16.27 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे वैराग्यचित्तदौरात्म्यं नाम षोडशः सर्गः ॥ 16 ॥  
  ------------\*\*\*\*\*\*\*\*\*\*\*\*\*\*--------------

  सप्तदशः सर्गः 17

श्रीराम उवाच ।  
हार्दान्धकारशर्वर्या तृष्णयेह दुरन्तया ।  
स्फुरन्ति चेतनाकाशे (1) दोषकौशिकपङ्क्तयः ॥ 1.17.1 ॥  
(1. दोषाः कौशिक इति पाठः.)  
अन्तर्दाहप्रदायिन्या समूढरसमार्दवः ।  
पङ्क आदित्यदीप्त्येव शोषं नीतोऽस्मि चिन्तया ॥ 1.17.2 ॥  
मम चित्तमहारण्ये व्यामोहतिमिराकुले ।  
शून्ये ताण्डविनी जाता भृशमाशापिशाचिका ॥ 1.17.3 ॥  
वचोरचितनीहारा काञ्चनोपवनोज्ज्वला ।  
नूनं विकासमायाति चिन्ताचणकमञ्जरी ॥ 1.17.4 ॥  
अलमन्तर्भ्रमायैव तृष्णातरलिताशया ।  
आयाता विषमोल्लासमूर्मिरम्बुनिधाविव ॥ 1.17.5 ॥  
उद्दामकल्लोलरवा देहाद्रौ वहतीह मे ।  
तरङ्गतरलाकारा तरत्तृष्णातरङ्गिणी ॥ 1.17.6 ॥  
वेगं संरोद्धुमुदितो वात्ययेव जरत्तृणम् ।  
नीतः कलुषया क्वापि तृष्णया चित्तचातकः ॥ 1.17.7 ॥  
यां यामहमतीवास्थां संश्रयामि गुणश्रियाम् ।  
तां तां कृन्तति मे तृष्णा तन्त्रीमिव कुमूषिका ॥ 1.17.8 ॥  
पयसीव जरत्पर्णं वायाविव जरत्तृणम् ।  
नभसीव शरन्मेघश्चिन्ताचक्रे भ्रमाम्यहम् ॥ 1.17.9 ॥  
गन्तुमास्पदमात्मीयमसमर्थधियो वयम् ।  
चिन्ताजाले विमुह्यामो जाले शकुनयो यथा ॥ 1.17.10 ॥  
तृष्णाभिधानया तात दग्धोऽस्मि ज्वालया तथा ।  
यथा दाहोपशमनमाशङ्के नामृतैरपि ॥ 1.17.11 ॥  
दूरं दूरमितो गत्वा समेत्य च पुनः पुनः ।  
भ्रमत्याशु दिगन्तेषु तृष्णोन्मत्ता तुरङ्गमी ॥ 1.17.12 ॥  
जडसंसर्गिणी तृष्णा कृतोर्ध्वाधोगमागमा ।  
क्षुब्धा ग्रन्थिमती नित्यमारघट्टाग्ररज्जुवत् ॥ 1.17.13 ॥  
अन्तर्ग्रथितया देहे सर्वदुश्छेदयाऽनया ।  
रज्ज्वेवाशु बलीवर्दस्तृष्णया वाह्यते जनः ॥ 1.17.14 ॥  
पुत्रमित्रकलत्रादितृष्णया नित्यकृष्टया ।  
खगेष्विव किरात्येदं जालं लोकेषु रच्यते ॥ 1.17.15 ॥  
भीषयत्यपि धीरं मामन्धयत्यपि सेक्षणम् ।  
खेदयत्यपि सानन्दं तृष्णा कृष्णेव शर्वरी ॥ 1.17.16 ॥  
कुटिला कोमलस्पर्शा विषवैषम्यशंसिनी ।  
दशत्यपि मनाक्स्पृष्टा तृष्णा कृष्णेव भोगिनी ॥ 1.17.17 ॥  
भिन्दती हृदयं पुंसां मायामयविधायिनी ।  
दौर्भाग्यदायिनी दीना तृष्णा कृष्णेव राक्षसी ॥ 1.17.18 ॥  
तन्द्रीतन्त्रीगणैः कोशं दधाना परिवेष्टितम् ।  
नानन्दे राजते ब्रह्मंस्तृष्णा जर्जरवल्लकी ॥ 1.17.19 ॥  
नित्यमेवातिमलिना कटुकोन्माददायिनी ।  
दीर्घतन्त्री घनस्नेहा तृष्णा गह्वरवल्लरी ॥ 1.17.20 ॥  
अनानन्दकरी शून्या निष्फला व्यर्थमुन्नता ।  
अमङ्गलकरी क्रूरा तृष्णा क्षीणेव मञ्जरी ॥ 1.17.21 ॥  
अनावर्जितचित्तापि सर्वमेवानुधावति ।  
न चाप्नोति फलं किंचित्तृष्णा जीर्णेव कामिनी ॥ 1.17.22 ॥  
संसारवृन्दे महति नानारससमाकुले ।  
भुवनाभोगरङ्गेषु तृष्णा जरठनर्तकी ॥ 1.17.23 ॥  
जराकुसुमितारूढा पातोत्पातफलावलिः ।  
संसारजंगले दीर्घे तृष्णा विषलता तता ॥ 1.17.24 ॥  
यन्न शक्नोति तत्रापि धत्ते ताण्डवितां गतिम् ।  
नृत्यत्यानन्दरहितं तृष्णा जीर्णेव नर्तकी ॥ 1.17.25 ॥  
भृशं स्फुरति नीहारे शाम्यत्यालोक आगते ।  
दुर्लङ्घ्येषु पदं धत्ते चिन्ता चपलबर्हिणी ॥ 1.17.26 ॥  
जडकल्लोलबहुला चिरं शून्यान्तरान्तरा ।  
क्षणमुल्लासमायाति तृष्णा प्रावृट्‌तरङ्गिणी ॥ 1.17.27 ॥  
नष्टमुत्सृज्य तिष्ठन्तं तृष्णा वृक्षमिवापरम् ।  
पुरुषात्पुरुषं याति तृष्णा लोलेव पक्षिणी ॥ 1.17.28 ॥  
पदं करोत्यलङ्घ्येऽपि तृप्तापि फलमीहते ।  
चिरं तिष्ठति नैकत्र तृष्णा चपलमर्कटी ॥ 1.17.29 ॥  
इदं कृत्वेदमायाति सर्वमेवासमञ्जसम् ।  
अनारतं च यतते तृष्णा चेष्टेव दैविकी ॥ 1.17.30 ॥  
क्षण्मायाति पातालं क्षणं याति नभस्थलम् ।  
क्षणं भ्रमति दिक्कुञ्जे तृष्णा हृत्पद्मषट्‌पदी ॥ 1.17.31 ॥  
सर्वसंसारदोषाणां तृष्णैका दीर्घदुः खदा ।  
अन्तः पुरस्थमपि या योजयत्यतिसंकटे ॥ 1.17.32 ॥  
प्रयच्छति परं जाड्यं परमालोकरोधिनी ।  
मोहनीहारगहना तृष्णा जलदमालिका ॥ 1.17.33 ॥  
सर्वेषां जन्तुजातानां संसारव्यवहारिणाम् ।  
परिप्रोतमनोमाला तृष्णा बन्धनरज्जुवत् ॥ 1.17.34 ॥  
विचित्रवर्णा विगुणा दीर्घा मलिनसंस्थितिः ।  
शून्या शून्यपदा तृष्णा शक्रकार्मुकधर्मिणी ॥ 1.17.35 ॥  
अशनिर्गुणसस्यानां फलिता शरदापदाम् ।  
हिमं संवित्सरोजानां तमसां दीर्घयामिनी ॥ 1.17.36 ॥  
संसारनाटकनटी कार्यालयविहंगमी ।  
मानसारण्यहरिणी स्मरसंगीतवल्लकी ॥ 1.17.37 ॥  
व्यवहाराब्धिलहरी मोहमातङ्गश्रृङ्खला ।  
सर्गन्यग्रोधसुलता दुः खकैरवचन्द्रिका ॥ 1.17.38 ॥  
जरामरणदुः खानामेका रत्नसमुद्गिका ।  
आधिव्याधिविलासानां नित्यं मत्ता विलासिनी ॥ 1.17.39 ॥  
क्षणमालोकविमला (1) सान्धकारलवा क्षणम् ।  
(1. आलोकविषया इति पाठः.)  
व्योमवीथ्युपमा तृष्णा नीहारगहना क्षणम् ॥ 1.17.40 ॥  
गच्छत्युपशमं तृष्णा कायव्यायामशान्तये ।  
तमी घनतमः कृष्णा यथा रक्षोनिवृत्तये ॥ 1.17.41 ॥  
तावन्मुह्यत्ययं मूको लोको विलुलिताशयः ।  
यावदेवानुसंधत्ते तृष्णा विषविषूचिका ॥ 1.17.42 ॥  
लोकोऽयमखिलं दुः खं चिन्तयोज्झितयोज्झति ।  
तृष्णाविषूचिकामन्त्रश्चिन्तात्यागो हि कथ्यते ॥ 1.17.43 ॥  
तृणपाषाणकाष्ठादिसर्वमामिषशङ्कया ।  
आददाना स्फुरत्यन्ते तृष्णा मत्स्यी ह्रदे यथा ॥ 1.17.44 ॥  
रोगार्तिरङ्गनातृष्णा गम्भीरमपि मानवम् ।  
उत्तानतां नयन्त्याशु सूर्यांशव इवाम्बुजम् ॥ 1.17.45 ॥  
अन्तः शून्या ग्रन्थिमत्यो दीर्घस्वाङ्कुरकण्टकाः ।  
मुक्तामणिप्रिया नित्यं तृष्णा वेणुलता इव ॥ 1.17.46 ॥  
अहो बत महच्चित्रं तृष्णामपि महाधियः ।  
दुश्छेदामपि कृन्तन्ति विवेकेनामलासिना ॥ 1.17.47 ॥  
नासिधार न वज्रार्चिनि तप्तायः कणार्चिषः ।  
तथा तीक्ष्णा यथा ब्रह्मंस्तृष्णेयं हृदि संस्थिता ॥ 1.17.48 ॥  
उज्ज्वलाऽसिततीक्ष्णाग्रा स्नेहदीर्घदशा परा ।  
प्रकाशा दाहदुः स्पर्शा तृष्णा दीपशिखा इव ॥ 1.17.49 ॥  
अपि मेरुसमं प्राज्ञमपि शूरमपि स्थिरम् ।  
तृणीकरोति तृष्णैका निमेषेण नरोत्तमम् ॥ 1.17.50 ॥  
संस्तीर्णगहना भीमा घनजालरजोमयी ।  
सान्धकारोग्रनीहारा तृष्णा विन्ध्यमहातटी ॥ 1.17.51 ॥  
एकैव सर्वभुवनान्तरलब्धलक्ष्या  
दुर्लक्ष्यतामुपगतैव वपुः स्थितैव ।  
तृष्णा स्थिता जगति चञ्चलवीचिमाले  
क्षीरोदकाम्बुतरले मधुरेव शक्तिः ॥ 1.17.52 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे तृष्णाभङ्गो नाम सप्तदशः सर्गः ॥ 17 ॥  
  -----------\*\*\*\*\*\*\*\*\*\*\*\*\*--------------

  अष्टादशः सर्गः 18

श्रीराम उवाच ।  
आर्द्रान्त्रतन्त्रीगहनो विकारी परिपातवान् ।  
देहः स्फुरति संसारे सोऽपि दुः खाय केवलम् ॥ 1.18.1 ॥  
अज्ञोऽपि तज्ज्ञसदृशो वलितात्मचमत्कृतिः ।  
युक्त्या भव्योऽप्यभव्योऽपि न जडो नापि चितनः ॥ 1.18.2 ॥  
जडाजडदृशोर्मध्ये दोलायितदुराशयः ।  
अविवेकी विमूढात्मा मोहमेव प्रयच्छति ॥ 1.18.3 ॥  
स्तोकेनानन्दमायाति स्तोकेनायाति खेदिताम् ।  
नास्ति देहसमः शोच्यो नीचो गुणबहिष्कृतः ॥ 1.18.4 ॥  
आगमापायिना नित्यं दन्तकेसरशालिना ।  
विकासस्मितपुष्पेण प्रतिक्षणमलंकृतः ॥ 1.18.5 ॥  
भुजशाखो घनस्कन्धो द्विजस्तम्भशुभस्थितिः ।  
लोचनालिबिलाक्रान्तः शिरः पीठबृहत्फलः ॥ 1.18.6 ॥  
श्रवदन्तरसग्रस्तो हस्तपादसुपल्लवः ।  
गुल्मवान्कार्यसंघातो विहङ्गमकृतास्पदः (1) ॥ 1.18.7 ॥  
(1. ततास्पद इति पाठः.)  
सच्छायो देहवृक्षोऽयं जीवपान्थगणास्पदः ।  
कस्यात्मीयः कस्य पर आस्थानास्थे (2) किलात्र के ॥ 1.18.8 ॥  
(2. आस्थानास्था इति पाठः.)  
तात संतरणार्थेन गृहीतायां पुनः पुनः ।  
नावि देहलतायां च कस्य स्यादात्मभावना ॥ 1.18.9 ।  
देहनाम्नि वने शून्ये बहुगर्तसमाकुले ।  
तनूरुहासंख्यतरौ विश्वासं कोऽधिगच्छति ॥ 1.18.10 ॥  
मांसस्नाय्वस्थिवलिते शरीरपटहेऽदृढे ।  
मार्जारवदहं तात तिष्ठाम्यत्र गतध्वनौ ॥ 1.18.11 ॥  
संसारारण्यसंरूढो विलसच्चित्तमर्कटः ।  
चिन्तामञ्जरिताकारो दीर्घदुः खघुणक्षतः ॥ 1.18.12 ॥  
तृष्णाभुजङ्गमीगेहं कोपकाककृतालयः ।  
स्मितपुण्योद्गमः श्रीमाञ्छुभाशुभमहाफलः ॥ 1.18.13 ॥  
सुस्कन्धौघलताजालो हस्तस्तबकसुन्दरः ।  
पवनस्पन्दिताशेषस्वाङ्गावयवपल्लवः ॥ 1.18.14 ॥  
सर्वेन्द्रियखगाधारः सुजानुस्तम्भ उन्नतः ।  
सरसच्छायया युक्तः कामपान्थनिषेवितः ॥ 1.18.15 ॥  
मूर्धसंजनिताऽऽदीर्घशिरोरुहतृणावलिः ।  
अहंकारगृध्रकृतकुलायः सुषिरोदरः ॥ 1.18.16 ॥  
विच्छिन्नवासनाजालमूलत्वाद्दुर्लवाकृतिः ।  
व्यायामविरसः कायप्लक्षोऽयं न सुखाय मे ॥ 1.18.17 ॥  
कलेवरमहंकारगृहस्थस्य महागृहम् ।  
लुठत्वभ्येतु वा स्थैर्यं किमनेन मुने मम ॥ 1.18.18 ॥  
पङ्क्तिबद्धेन्द्रियपशुं वलत्तृष्णागृहाङ्गनम् ।  
रागरञ्जितसर्वाङ्गं नेष्टं देहगृहं मम ॥ 1.18.19 ॥  
पृष्ठास्थिकाष्ठसंघट्टपरिसंकटकोटरम् ।  
आन्त्ररज्जुभिराबद्धं नेष्टं देहगृहं मम ॥ 1.18.20 ॥  
प्रसृतस्नायुतन्त्रीकं रक्ताम्बुकृतकर्दमम् ।  
जरामङ्कोलधवलं नेष्टं देहगृहं मम ॥ 1.18.21 ॥  
चित्तभृत्यकृतानन्तचेष्टावष्टब्धसंस्थिति ।  
मिथ्यामोहमहास्थूणं नेष्टं देहगृहं मम ॥ 1.18.22 ॥  
दुः खार्भककृताक्रन्दं सुखशय्यामनोरमम् ।  
दुरीहादग्धदासीकं नेष्टं देहगृहं मम ॥ 1.18.23 ॥  
मलाढ्यविषयव्यूहभाण्डोपस्करसंकटम् ।  
अज्ञानक्षारवलितं नेष्टं देहगृहं मम ॥ 1.18.24 ॥  
गुल्फगुग्गुलिविश्रान्तजानूर्ध्वस्तम्भमस्तकम् ।  
दीर्घदोर्दारुसुदृढं नेष्टं देहगृहं मम ॥ 1.18.25 ॥  
प्रकटाक्षगवाक्षान्तः क्रीडत्प्रज्ञागृहाङ्गनम् ।  
चिन्तादुहितृकं ब्रह्मन्नेष्टं देहगृहं मम ॥ 1.18.26 ॥  
मूर्धजाच्छादनच्छन्नकर्णश्रीचन्द्रशालिकम् ।  
आदीर्घाङ्गुलिनिर्व्यूहं नेष्टं देहगृहं मम ॥ 1.18.27 ॥  
सर्वाङ्गकुड्यसंघातघनरोमयवाङ्कुरम् ।  
संशून्यपेटविवरं नेष्टं देहगृहं मम ॥ 1.18.28 ॥  
नखोर्णनाभिनिलयं सरमारणितान्तरम् ।  
भाङ्कारकारिपवनं नेष्टं देहगृहं मम ॥ 1.18.29 ॥  
प्रवेशनिर्गमव्यग्रवातवेगमनारतम् ।  
वितताक्षगवाक्षं तन्नेष्टं देहगृहं मम ॥ 1.18.30 ॥  
जिह्वामर्कटिकाक्रान्तवदनद्वारभीषणम् ।  
दृष्टदन्तास्थिशकलं नेष्टं देहगृहं मम ॥ 1.18.31 ॥  
त्वक्सुधालेपमसृणं यन्त्रसंचारचञ्चलम् ।  
मनः सदाखुनोत्खातं नेष्टं देहगृहं मम ॥ 1.18.32 ॥  
स्मितदीपप्रभोद्भासि क्षणमानन्दसुन्दरम् ।  
क्षणं व्याप्तं तमः पूरैर्नेष्टं देहगृहं मम ॥ 1.18.33 ॥  
समस्तरोगायतनं वलीपलितपत्तनम् ।  
सर्वाधिसारगहनं (1) नेष्टं देहगृहं मम ॥ 1.18.34 ॥  
(1. सर्वातिसार इति पाठः.)  
अक्षर्क्षक्षोभविषमा शून्या निः सारकोटरा ।  
तमोगहनदिक्कुञ्जा नेष्टा देहाटवी मम ॥ 1.18.35 ॥  
देहालयं धारयितुं न शक्नोमि मुनीश्वर ।  
पङ्कमग्नं समुद्धर्तुं गजमल्पबलो यथा ॥ 1.18.36 ॥  
किं श्रिया किं च राज्येन किं कायेन किमीहतैः ।  
दिनैः कतिपयैरेव कालः सर्वं निकृन्तति ॥ 1.18.37 ॥  
रक्तमांसमयस्यास्य सबाह्याभ्यन्तरं मुने ।  
नाशैकधर्मिणो ब्रूहि कैव कायस्य रम्यता ॥ 1.18.38 ॥  
मरणावसरे काया जीवं नानुसरन्ति ये ।  
तेषु तात कृतघ्नेषु कैवास्था वद धीमताम् ॥ 1.18.39 ॥  
मत्तेभकर्णाग्रचलः कायो लम्बाम्बुभङ्गुरः ।  
न संत्यजति मां यावत्तावदेनं त्यजाम्यहम् ॥ 1.18.40 ॥  
पवनस्पन्दतरलः पेलवः कायपल्लवः ।  
जर्जरस्तनुवृत्तश्च नेष्टो मे कटुनीरसः ॥ 1.18.41 ॥  
भुक्त्वा पीत्वा चिरं कालं बालपल्लवपेलवाम् ।  
तनुतामेत्य यत्नेन विनाशमनुधावति ॥ 1.18.42 ॥  
तान्येव सुखदुः खानि भवाभावमयान्यसौ ।  
भूयोऽप्यनुभवन्कायः प्राकृतो हि न लज्जते ॥ 1.18.43 ॥  
सुचिरं प्रभुतां कृत्वा संसेव्य विभवश्रियम् ।  
नोच्छ्रायमेति न स्थैर्यं कायः किमिति पाल्यते ॥ 1.18.44 ॥  
जराकाले जरामेति मृत्युकाले तथा मृतिम् ।  
सम एवाविशेषज्ञः कायो भोगिदरिद्रयोः ॥ 1.18.45 ॥  
संसाराम्भोधिजठरे तृष्णाकुहरकान्तरे ।  
सुप्तस्तिष्ठति मुक्तेहो मूकोऽयं कायकच्छपः ॥ 1.18.46 ॥  
दहनैकार्थयोग्यानि कायकाष्ठानि भूरिशः ।  
संसाराब्धाविहोह्यन्ते कंचित्तेषु नरं विदुः ॥ 1.18.47 ॥  
दीर्घदौरात्म्यवलया निपातफलपातया ।  
न देहलतया कार्यं किंचिदस्ति विवेकिनः ॥ 1.18.48 ॥  
मज्जन्कर्दमकोशेषु झटित्येव जरां गतः ।  
न ज्ञायते यात्यचिरात्कः कथं देहदर्दुरः ॥ 1.18.49 ॥  
निः सारसकलारम्भाः कायाश्चपलवायवः ।  
रजोमार्गेण गच्छन्तो दृश्यन्ते नेह केनचित् ॥ 1.18.50 ॥  
वायोर्दीपस्य मनसो गच्छतो ज्ञायते गतिः ।  
आगच्छतश्च भगवञ्छरीरस्य कदाचन ॥ 1.18.51 ॥  
बद्धास्था ये शरीरेषु बद्धास्था ये जगत्स्थितौ ।  
तान्मोहमदिरोन्मत्तान्धिग्धिगस्तु पुनः पुनः ॥ 1.18.52 ॥  
नाहं देहस्य नो देहो मम नायमहं तथा ।  
इति विश्रान्तचित्ता ये ते मुने पुरुषोत्तमाः ॥ 1.18.53 ॥  
मानावमानबहुला बहुलाभमनोरमाः ।  
शरीरमात्रबद्धास्थं घ्नन्ति दोषदृशो नरम् ॥ 1.18.54 ॥  
शरीरश्वभ्रशायिन्या पिशाच्या पेशलाङ्गया ।  
अहंकारचमत्कृत्या छलेन छलिता वयम् ॥ 1.18.55 ॥  
प्रज्ञा वराकी सर्वैव कायबद्धास्थयानया ।  
मिथ्याज्ञानकुराक्षस्या छलिता कष्टमेकिका ॥ 1.18.56 ॥  
न किंचिदपि दृश्येऽस्मिन्सत्यं तेन हतात्मना ।  
चित्रं दग्धशरीरेण जनता विप्रलभ्यते ॥ 1.18.57 ॥  
दिनैः कतिपयैरेव निर्झराम्बुकणो यथा ।  
पतत्ययमयत्नेन जरठः कायपल्लवः ॥ 1.18.58 ॥  
कायोऽयमचिरपायो बुद्बुदोऽम्बुनिधाविव ।  
व्यर्थं कार्यपरावर्ते परिस्फुरति निष्फलः ॥ 1.18.59 ॥  
मिथ्याज्ञानविकारेऽस्मिन्स्वप्नसंभ्रमपत्तने ।  
काये स्फुटतरापाये क्षणमास्था न मे द्विज ॥ 1.18.60 ॥  
तडित्सु शरदभ्रेषु गन्धर्वनगरेषु च ।  
स्थैर्यं येन विनिर्णीतं स विश्वसितु विग्रहे ॥ 1.18.61 ॥  
सततभङ्गुरकार्यपरम्परा  
विजयिजातजयं हठवृत्तिषु ।  
प्रबलदोषमिदं तु कलेवरं  
तृणमिवाहमपोह्य सुखं स्थितः ॥ 1.18.62 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे कायजुगुप्सानामाष्टादसः सर्गः ॥ 18 ॥  
  ------------\*\*\*\*\*\*\*\*\*\*\*\*\*\*-----------------

  एकोनविंशः सर्गः 19

श्रीराम उवाच ।  
लब्ध्वापि तरलाकारे कार्यभारतरङ्गिणि ।  
संसारसागरे जन्म बाल्यं दुः खाय केवलम् ॥ 1.19.1 ॥  
अशक्तिरापदस्तृष्णा मूकता मूढबुद्धिता ।  
गृध्नुता लोलता दैन्यं सर्वं बाल्ये प्रवर्तते ॥ 1.19.2 ॥  
रोषरोदनरौद्रासु दैन्यजर्जरितासु च ।  
दशासु बन्धनं बाल्यमालानं करिणामिव ॥ 1.19.3 ॥  
न मृतौ न जरारोगे न चापदि न यौवने ।  
ताश्चिन्ताः (1) परिकृन्तन्ति हृदयं शैशवेषु याः ॥ 1.19.4 ॥  
(1. \`वनिकृन्तति' इति पाठः.)  
तिर्यग्जातिसमारम्भः सर्वैरेवावधीरितः ।  
लोलो बालसमाचारो मरणादपि दुः खदः ॥ 1.19.5 ॥  
प्रतिबिम्बघनाज्ञानं नानासंकल्पपेलवम् ।  
बाल्यमालूनसंशीर्णमनः (2) कस्य सुखावहम् ॥ 1.19.6 ॥  
(2. संशीर्णं मन इति पाठः.)  
जलवह्न्यनिलाजस्रजातभीत्या पदे पदे ।  
यद्भयं शैशवेऽबुद्ध्या कस्यापदि हि तद्भवेत् ॥ 1.19.7 ॥  
लीलासु दुर्विलासेषु दुरीहासु दुराशये ।  
परमं मोहमाधत्ते बालो बलवदापतन् ॥ 1.19.8 ॥  
विकल्पकल्पितारम्भं दुर्विलासं दुरास्पदम् ।  
शैशवं शासनायैव पुरुषस्य न शान्तये ॥ 1.19.9 ॥  
ये दोषा ये दुराचारा दुष्क्रमा ये दुराधयः ।  
ते सर्वे संस्थिता बाल्ये (3) दुर्गर्त इव कौशिकाः ॥ 1.19.10 ॥  
(3. \`दुर्गते इव' इति पाठः.)  
बाल्यं रम्यमिति व्यर्थबुद्ध्यः कल्पयन्ति ये ।  
तान्मूर्खपुरुषान्ब्रह्मन्धिगस्तु हतचेतसः ॥ 1.19.11 ॥  
यत्र दोलाकृति मनः परिस्फुरति वृत्तिषु ।  
त्रैलोक्याऽभव्यमपि तत्कथं भवति तुष्टये ॥ 1.19.12 ॥  
सर्वेषामेव सत्त्वानां सर्वावस्थाभ्य एव हि ।  
मनश्चञ्चलतामेति बाल्ये दशगुणं मुने ॥ 1.19.13 ॥  
मनः प्रकृत्यैव चलं बाल्यं च चलतां वरम् ।  
तयोः संश्लिष्यतोस्त्राता क इवान्तः कुचापले ॥ 1.19.14 ॥  
स्त्रीलोचनैस्तडित्पुञ्जैर्ज्वालाजालैस्तरङ्गकैः ।  
चापलं शिक्षितं ब्रह्मञ्छैशवाक्रान्तचेतसः ॥ 1.19.15 ॥  
शैशवं च मनश्चैव सर्वास्वेव हि वृत्तिषु ।  
भ्रातराविव लक्ष्येते सततं भङ्गुरस्थिती ॥ 1.19.16 ॥  
सर्वाणि दुः खभूतानि सर्वे दोषा दुराधयः ।  
बालमेवोपजीवन्ति (1) श्रीमन्तमिव मानवाः ॥ 1.19.17 ॥  
(1. बाल्यमेव इति पाठः.)  
नवं नवं प्रीतिरकरं याति विषवैषम्यमूर्च्छनाम् ॥ 1.19.18 ॥  
स्तोकेन वशमायाति स्तोकेनैति विकारिताम् ।  
अमेध्य एव रमते बालः कौलेयको यथा ॥ 1.19.19 ॥  
अजस्रबाष्पवदनः कर्दमाक्तो जडाशयः ।  
वर्षोक्षितस्य तप्तस्य स्थलस्य सदृशः शिशुः ॥ 1.19.20 ॥  
भयाहारपरं दीनं दृष्टादृष्टाभिलाषि च ।  
लोलबुद्धि वपुर्धत्ते बाल्यं दुः खाय केवलम् ॥ 1.19.21 ॥  
स्वसंकल्पाभिलषितान्भावानप्राप्य तप्तधीः ।  
दुः खमेत्यबलो बालो (2) विनिष्कृत्त इवाशये ॥ 1.19.22 ॥  
(2. विनिष्कृत इति पाठः.)  
दुरीहालब्धलक्षाणि (3) बहुवक्रोल्बणानि च ।  
(3. लक्ष्याणि इति पाठः.)  
बालस्य (4) यानि दुः खानि मुने तानि न कस्यचित् ॥ 1.19.23 ॥  
(4. बाल्यस्य इति पाठः.)  
बालो बलवता स्वेन मनोरथविलासिना ।  
मनसा तप्यते नित्यं ग्रीष्मेणेव वनस्थली ॥ 1.19.24 ॥  
विद्यागृहगतो बालो परामेति कदर्थनाम् ।  
आलान इव नागेन्द्रो विषवैषम्यभीषणाम् ॥ 1.19.25 ॥  
नानामनोरथमयी मिथ्याकल्पितकल्पना ।  
दुः खायात्यन्तदीर्घाय बालता पेलवाशया ॥ 1.19.26 ॥  
संहृष्टो भुवनं भोक्तुमिन्दुमादातुमम्बरात् ।  
वाञ्छते येन मौर्ख्येण तत्सुखाय कथं भवेत् ॥ 1.19.27 ॥  
अन्तश्चित्तेरशक्तस्य शीतातपनिवारणे ।  
को विशेषो (5) महाबुद्धे बालस्योर्वीरुहस्तथा ॥ 1.19.28 ॥  
(5. महाबाहो इति पाठः.)  
उड्डीतुमभिवाञ्छन्ति पक्षाभ्यां क्षुत्परायणाः ।  
भयाहारपरा नित्यं बाला विहगधर्मिणः ॥ 1.19.29 ॥  
शैशवे गुरुतो भीतिर्मातृतः पितृतस्तथा ।  
जनतो ज्येष्ठबालाच्च शैशवं भयमन्दिरम् ॥ 1.19.30 ॥  
सकलदोषदशाविहताशयं  
शरणमप्यविवेकविलासिनः ।  
इह न कस्यचिदेव महामुने  
भवति बाल्यमलं परितुष्टये ॥ 1.19.31 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे बाल्यजुगुप्सानामैकोनविंशः सर्गः ॥ 19 ॥  
  ----------\*\*\*\*\*\*\*\*\*\*\*------------

  विंशः सर्गः 20

श्रीराम उवाच ।  
बाल्यानर्थमथ त्यक्त्वा पुमानभिहताशयः ।  
आरोहति निपाताय यौवनं संभ्रमेण तु ॥ 1.20.1 ॥  
तत्रानन्ताविलासस्य लोलस्य स्वस्य चेतसः ।  
वृत्तीरनुभवन्याति दुः खाद्दुः खान्तरं जडः ॥ 1.20.2 ॥  
स्वचित्तबिलसंस्थेन नानासंभ्रमकारिणा ।  
बलात्कामपिशाचेन विवशः परिभूयते ॥ 1.20.3 ॥  
चिन्तानां लोलवृत्तीनां ललनानामिवाऽवृतीः ।  
अर्पयत्यवशं चेतो बालानामञ्जनं यथा ॥ 1.20.4 ॥  
ते ते दोषा दुरारम्भास्तत्र तं तादृशाशयम् ।  
तद्रूपं प्रतिलुम्पन्ति दुष्टास्तेनैव ये मुने ॥ 1.20.5 ॥  
महानरकबीजेन संततभ्रमदायिना ।  
यौवनेन न ये नष्टा नष्टा नान्येन ते जनाः ॥ 1.20.6 ॥  
नानारसमयी चित्रवृत्तान्तनिचयोम्भिता ।  
भीमा यौवनभूर्येन तीर्णा धीरः स उच्यते ॥ 1.20.7 ॥  
निमेषभासुराकारमालोलघनगर्जितम् (1) ।  
(1. भास्वराकार इति पाठः.)  
विद्युत्प्रकाशमशिवं यौवनं मे न रोचते ॥ 1.20.8 ॥  
मधुरं स्वादु तिक्तं च दूषणं दोषभूषणम् ।  
सुराकल्लोलसदृशं यौवनं मे न रोचते ॥ 1.20.9 ॥  
असत्यं सत्यसंकाशमचिराद्विप्रलम्भदम् ।  
स्वप्नाङ्गनासङ्गसमं यौवनं मे न रोचते ॥ 1.20.10 ॥  
सर्वस्याग्रे सर्वपुंसः क्षणमात्रमनोहरम् ।  
गन्धर्वनगरप्रख्यं यौवनं मे न रोचते ॥ 1.20.11 ॥  
इषुप्रपातमात्रं हि सुखदं दुः खभासुरम् ।  
दाहपोषप्रदं नित्यं यौवनं मे न रोचते ॥ 1.20.12 ॥  
आपातमात्ररमणं सद्भावरहितान्तरम् ।  
वेश्यास्त्रीसंगमप्रख्यं यौवनं मे न रोचते ॥ 1.20.13 ॥  
ये केचन समारम्भास्ते सर्वे सर्वदुः खदाः ।  
तारुण्ये संनिधिं यान्ति महोत्पाता इव क्षये ॥ 1.20.14 ॥  
हार्दान्धकारकारिण्या भैरवाकारवानपि ।  
यौवनाज्ञानयामिन्या बिभेति (2) भगवानपि ॥ 1.20.15 ॥  
(2. ज्ञानवानपि इति पाठः.)  
सुविस्मृतशुभाचारं बुद्धिवैधुर्यदायिनम् ।  
ददात्यतितरामेष भ्रमं यौवनसंभ्रमः ॥ 1.20.16 ॥  
कान्तावियोगजातेन हृदि दुः स्पर्शवह्निना ।  
यौवने दह्यते जन्तुस्तरुर्दावाग्निना यथा ॥ 1.20.17 ॥  
सुनिर्मलापि विस्तीर्णा पावन्यपि हि यौवने ।  
मतिः कलुषतामेति प्रावृषीव तरङ्गिणी ॥ 1.20.18 ॥  
शक्यते घनकल्लोला भीमा लङ्घयितुं नदी ।  
न तु तारुण्यतरला तृष्णातरलितान्तिरा ॥ 1.20.19 ॥  
सा कान्ता तौ स्तनौ पीनौ ते विलासास्तदाननम् ।  
तारुण्य इति चिन्ताभिर्याति जर्जरतां जनः ॥ 1.20.20 ॥  
नरं तरलतृष्णार्तिं युवानमिह साधवः ।  
पूजयन्ति न तु च्छिन्नं जरत्तृणलवं यथा ॥ 1.20.21 ॥  
नाशायैव मदार्तस्य दोषमौक्तिकधारिणः ।  
अभिमानमहेभस्य नित्यालानं हि यौवनम् ॥ 1.20.22 ॥  
मानोविपुलमूलानां दोषाशीविषधारिणाम् ।  
सोषरोदनवृक्षाणां यौवनं बत काननम् ॥ 1.20.23 ॥  
रसकेसरसंबाधं कुविकल्पदलाकुलम् ।  
दुश्चिन्ताचञ्चरीकाणां पुष्करं विद्धि यौवनम् ॥ 1.20.24 ॥  
कृताकृतकुपक्षाणां हृत्सरस्तीरचारिणाम् ।  
आधिव्याधिविहंगानामालयो नवयौवनम् ॥ 1.20.25 ॥  
जडानां गतसंख्यानां कल्लोलानां विलासिनाम् ।  
अनपेक्षितमर्यादो वारिधिर्नवयौवनम् ॥ 1.20.26 ॥  
सर्वेषां गुणसर्गाणां परिरूढरजस्तमाः ।  
अपनेतुं स्थितिं दक्षो विषमो यौवनानिलः ॥ 1.20.27 ॥  
नयन्ति पाण्डुतां वक्रमाकुलावकरोत्कटाः ।  
आरोहन्ति परां कोटिं रूक्षा यौवनपांसवः ॥ 1.20.28 ॥  
उद्वोधयति दोषालिं निकृन्तति (1) गुणावलिम् ।  
(1. विकृन्नति इति पाठः.)  
नराणां यौवनोल्लासो विलासो दुष्कृतश्रियाम् ॥ 1.20.29 ॥  
शरीरपङ्कजरजश्चञ्चलां मतिषट्‌पदीम् ।  
निबध्नन्मोहयत्येष नवयौवनचन्द्रमाः ॥ 1.20.30 ॥  
शरीरखण्डकोद्भूता रम्या यौवनवल्लरी ।  
लग्नमेव मनोभृङ्गं मदयत्युन्नतिं गता ॥ 1.20.31 ॥  
शरीरमरुतापोत्थां युवतामृगतृष्णिकाम् ।  
मनोमृगाः प्रधावन्तः पतन्ति विषयावटे ॥ 1.20.32 ॥  
शरीरशर्वरीज्योत्स्ना चित्तकेसरिणः सटा ।  
लहरी जीविताम्भोधेर्युवता मे न तुष्टये ॥ 1.20.33 ॥  
दिनानि कतिचिद्येयं फलिता देहजङ्गले ।  
युवता शरदस्यां हि न समाश्वासमर्हथ ॥ 1.20.34 ॥  
झटित्येव प्रयात्येव शरीराद्युवताखगः ।  
क्षणेनैवाल्पभाग्यस्य हस्ताच्चिन्तामणिर्यथा ॥ 1.20.35 ॥  
यदा यदा परां कोटिमध्यारोहति यौवनम् ।  
वल्गन्ति सज्वराः कामास्तदा नाशाय केवलम् ॥ 1.20.36 ॥  
तावदेव विवल्गन्ति रागद्वेषपिशाचकाः ।  
नास्तमेति समस्तैषा यावद्यौवनयामिनी ॥ 1.20.37 ॥  
नानाविकारबहुले वराके क्षणनाशिनि ।  
कारुण्यं कुरु तारुण्ये म्रियमाणे सुते यथा ॥ 1.20.38 ॥  
हर्षमायाति यो मोहात्पुरुषः क्षणभङ्गिना ।  
यौवनेन महामुग्धः स वै नरमृगः स्मृतः ॥ 1.20.39 ॥  
मानमोहान्मदोन्मत्तं यौवनं योऽभिलष्यति ।  
अचिरेण स दुर्बुद्धिः पश्चात्तापेन युज्यते ॥ 1.20.40 ॥  
ते पूज्यास्ते महात्मानस्त एव पुरुषा भुवि ।  
ये सुखेन समुत्तीर्णाः साधो यौवनसंकटात् ॥ 1.20.41 ॥  
सुखेन तीर्यतेऽम्भोधिरुत्कृष्टमकराकरः ।  
न कल्लोलबलोल्लासि सदोषं हतयौवनम् ॥ 1.20.42 ॥  
विनयभूषितमार्यजनास्पदं  
करुणयोज्ज्वलमावलितं गुणैः ।  
इह हि दुर्लभमङ्ग सुयौवनं  
जगति काननमम्बरगं यथा ॥ 1.20.43 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे यौवनगर्हा नाम विंशतितमः सर्गः ॥ 20 ॥  
  -----------\*\*\*\*\*\*\*\*\*\*\*\*\*\*-------------

  एकविंशः सर्गः 21

श्रीराम उवाच ।  
मांसपाञ्चालिकायास्तु यन्त्रलोलेऽङ्गपञ्जरे ।  
स्नाय्वस्थिग्रन्थिशालिन्याः स्त्रियाः किमिव शोभनं ॥ 1.21.1 ॥  
त्वङ्भांसरक्तबाष्पाम्बु पृथक्कृत्वा विलोचनम् ।  
समालोकय रम्यं चेत्किं मुधा परिमुह्यसि ॥ 1.21.2 ॥  
इतः केशा इतो रक्तमितीयं प्रमदातनुः ।  
किमेतया निन्दितया करोति विपुलाशयः ॥ 1.21.3 ॥  
वासोविलेपनैर्यानि लालितानि पुनः पुनः ।  
तान्यङ्गान्यङ्ग लुण्ठन्ति क्रव्यादाः सर्वदेहिनाम् ॥ 1.21.4 ॥  
मेरुश्रृङ्गतटोल्लासिगङ्गाजलरयोपमा ।  
दृष्टा यस्मिन्स्तने मुक्ताहारस्योल्लासशालिता ॥ 1.21.5 ॥  
श्मशानेषु दिगन्तेषु स एव ललनास्तनः ।  
श्वभिरास्वाद्यते काले लघुपिण्ड इवान्धसः ॥ 1.21.6 ॥  
रक्तमांसास्थिदिग्धानि करभस्य यथा वने ।  
तथैवाङ्गानि कामिन्यास्तां प्रत्यपि हि को ग्रहः ॥ 1.21.7 ॥  
आपातरमणीयत्वं (1) कल्पते केवलं स्त्रियाः ।  
(1. कल्प्यते केवलं स्त्रियः इति पाठः.)  
मन्ये तदपि नास्त्यत्र मुने मोहैककारणम् ॥ 1.21.8 ॥  
विपुलोल्लासदायिन्या मदमन्मथपूर्वकम् ।  
को विशेषो विकारिण्या मदिरायाः स्त्रियास्तथा (2) ॥ 1.21.9 ॥  
(2. स्त्रियस्तथा इति पाठः.)  
ललनालानसंलीना मुने मानवदन्तिनः ।  
प्रबोधं नाधिगच्छन्ति दृढैरपि शमाङ्कुशैः ॥ 1.21.10 ॥  
केशकज्जलधारिण्यो दुः स्पर्शा लोचनप्रियाः ।  
दुष्कृताग्निशिखा नार्यो दहन्ति तृणवन्नरम् ॥ 1.21.11 ॥  
ज्वलतामतिदूरेऽपि सरसा अपि नीरसाः ।  
स्त्रियो हि नरकाग्नीनामिन्धनं चारु दारुणम् ॥ 1.21.12 ॥  
विकीर्णाकारकबरी तरत्तारकलोचना ।  
पुर्णेन्दुबिम्बवदना कुसुमोत्करहासिनी ॥ 1.21.13 ॥  
लीलाविलोलपुरुषा कार्यसंहारकारिणी ।  
परं विमोहनं बुद्धेः कामिनी दीर्घयामिनी ॥ 1.21.14 ॥  
पुष्पाभिराममधुरा करपल्लवशालिनी ।  
भ्रमराक्षिविलासाढ्या स्तनस्तबकधारिणी ॥ 1.21.15 ॥  
पुष्पकेसरगौराङ्गी नरमारणतत्परा ।  
ददात्युन्मत्तवैवश्यं कान्ता विषलता यथा ॥ 1.21.16 ॥  
सत्कार्योच्छ्वासमात्रेण भुजङ्गदलनोत्कया ।  
कान्तयोद्ध्रियते जन्तुः करभ्येवोरगो बिलात् ॥ 1.21.17 ॥  
कामनाम्ना किरातेन विकीर्णा मुग्धचेतसाम् ।  
नार्यो नरविहंगानामङ्गबन्धनवागुराः ॥ 1.21.18 ॥  
ललानाविपुलालाने मनोमत्तमतंगजः ।  
रतिश्रृङ्खलया ब्रह्मन्बद्धस्तिष्ठति मूकवत् ॥ 1.21.19 ॥  
जन्मपल्वलमत्स्यानां चित्तकर्दमचारिणाम् (1) ।  
(1. वित्तकर्दम इति पाठः.)  
पुंसां दुर्वासनारज्जुर्नारी बडिशपिण्डिका ॥ 1.21.20 ॥  
मन्दुरं च तुरङ्गाणामालानमिव दन्तिनाम् ।  
पुंसां मन्त्र इवाहीनां बन्धनं वामलोचना ॥ 1.21.21 ॥  
नानारसवती चित्रा भोगभूमिरियं मुने ।  
स्त्रियमाश्रित्य संयाता परामिह हि संस्थितिम् ॥ 1.21.22 ॥  
सर्वेषां दोषरत्नानां सुसमुद्गिकयाऽनया ।  
दुः खश्रृङ्खलया नित्यमलमस्तु मम स्त्रिया ॥ 1.21.23 ॥  
किं स्तनेन किमक्ष्णा वा किं नितम्बेन किं भुवा ।  
मांसमात्रैकसारेण करोम्यहमवस्तुना ॥ 1.21.24 ॥  
इतो मांसमितो रक्तमितोऽस्थीनीति वासरैः ।  
ब्रह्मन्कतिपयैरेव याति स्त्री विशरारुताम् ॥ 1.21.25 ॥  
यास्तात पुरुषैः स्थूलैर्ललिता मनुजैः प्रियाः ।  
ता मुने प्रविभक्ताङ्ग्यः स्वपन्ति पितृभूमिषु ॥ 1.21.26 ॥  
यस्मिन्घनतरस्नेहं मुखे पत्राङ्कुराः स्त्रियः ।  
कान्तेन रचिता ब्रह्मन्पीयते तेन जङ्गले ॥ 1.21.27 ॥  
केशाः श्मशानवृक्षेषु यान्ति चामरलेखिकाम् ।  
अस्थीन्युडुवदाभान्ति दिनैरवनिमण्डले ॥ 1.21.28 ॥  
पिबन्ति पांसवो रक्तं क्रव्यादाश्चाप्यनेकशः ।  
चर्माणि च शिवा भुङ्क्ते खं यान्ति प्राणवायवः ॥ 1.21.29 ॥  
इत्येषा ललनाङ्गानामचिरेणैव भाविनी ।  
स्थितिर्मया वः कथिता किं भ्रान्तिमनुधावथ ॥ 1.21.30 ॥  
भूतपञ्चकसंघट्टसंस्थानं ललनाभिधम् ।  
रसादभिपतत्वेतत्कथं नाम धियान्वितः ॥ 1.21.31 ॥  
शाखाप्रतानगहना कट्वम्लफलमालिनी ।  
सुतालोत्तालतामेति चिन्ता कान्तानुसारिणी ॥ 1.21.32 ॥  
कान्दिग्भूततया चेतो घनगर्धान्धमाकुलम् ।  
परं मोहमुपादत्ते यूथभ्रष्टमृगो यथा ॥ 1.21.33 ॥  
शोच्यतां परमां याति तरुणस्तरुणीपरः ।  
निबद्धः करिणीलोलो विन्ध्यखाते यथा गजः ॥ 1.21.34 ॥  
यस्य स्त्री तस्य भोगेच्छा निः स्त्रीकस्य क्व भोगभूः ।  
स्त्रियं त्यक्त्वा जगत्त्यक्तं जगत्त्यक्त्वा सुखी भवेत् ॥ 1.21.35 ॥  
आपातमात्ररमणेषु सुदुस्तरेषु  
भोगेषु नाहमलिपक्षतिचञ्चलेषु ।  
ब्रह्मन्रमे मरणरोगजरादिभीत्या  
शाम्याम्यहं परमुपैमि पदं प्रयत्नात् ॥ 1.21.36 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे स्त्रीजुगुप्सा नामैकविंशतितमः सर्गः ॥ 21 ॥  
  -------------\*\*\*\*\*\*\*\*\*\*\*\*\*--------------

  द्वाविंशः सर्गः 22

श्रीराम उवाच ।  
अपर्याप्तं हि बालत्वं बलात्पिबति यौवनम् ।  
यौवनं च जरा पश्चात्पश्य कर्कशतां मिथः ॥ 1.22.1 ॥  
हिमाशनिरिवाम्भोजं वात्येव (1) शरदम्बुकम् ।  
(1. दम्बुजं इति पाठः.)  
देहं जरा नाशयति नदी तीरतरुं यथा ॥ 1.22.2 ॥  
जर्जरीकृतसर्वाङ्गी जरा जरठरूपिणी ।  
विरूपतां नयत्याशु देहं विषलवो यथा ॥ 1.22.3 ॥  
शिथिलादीर्णसर्वाङ्गं (2) जराजीर्णकलेवरम् ।  
(2. दीर्घसर्वाङ्गं इति पाठः.)  
समं पश्यन्ति कामिन्यः पुरुषं करभं यथा ॥ 1.22.4 ॥  
अनायासकदर्थिन्या गृहीते जरसा जने ।  
पलाय्य गच्छति प्रज्ञा सपत्न्येवाहताङ्गना ॥ 1.22.5 ॥  
दासाः पुत्राः स्त्रियश्चैव बान्धवाः सुहृदस्तथा ।  
हसन्त्युन्मत्तकमिव नरं वार्धककम्पितम् ॥ 1.22.6 ॥  
दुष्प्रेक्ष्यं जरठं दीनं हीनं गुणपराक्रमैः ।  
गृध्रो वृक्षमिवादीर्घं गर्धो ह्यभ्येति वृद्धकम् ॥ 1.22.7 ॥  
दैन्यदोषमयी दीर्घा हृदि दाहप्रदायिनी ।  
सर्वापदामेकसखी वार्धके वर्धते स्पृहा ॥ 1.22.8 ॥  
कर्तव्यं किं मया कष्टं परत्रेत्यतिदारुणम् ।  
अप्रतीकारयोग्यं हि वर्धते वार्धके भयम् ॥ 1.22.9 ॥  
कोऽहं वराकः किमिव करोमि कथमेव च ।  
तिष्ठामि मौनमेवेति दीनतोदेति वार्धके ॥ 1.22.10 ॥  
कथं कदा मे किमिव स्वादु स्याद्भोजनं (3) जनात् ।  
(3. जनादिति ल्यब्लोपे पञ्चमी.)  
इत्यजस्रं जरा चैषा चेतो दहति वार्धके ॥ 1.22.11 ॥  
गर्धोऽभ्युदेति सोल्लासमुपभोक्तुं न शक्यते ।  
हृदयं दह्यते नूनं शक्तिदौस्थ्येन वार्धके ॥ 1.22.12 ॥  
जराजीर्णबकी यावत्कायक्लेशापकारिणी ।  
रौति रोगोरगाकीर्णा कायद्रुमशिरः स्थिता ॥ 1.22.13 ॥  
तावदागत एवाशु कुतोऽपि परिदृश्यते ।  
घनान्ध्यतिमिराकाङ्क्षी मुने मरणकौशिकः ॥ 1.22.14 ॥  
सायंसंध्यां प्रजातां वै तमः समनुधावति ।  
जरां वपुषि दृष्ट्वैव मृतिः समनुधावति ॥ 1.22.15 ॥  
जराकुसुमितं देहद्रुमं दृष्ट्वै दूरतः ।  
अध्यापतति वेगेन मुने मरणमर्कटः ॥ 1.22.16 ॥  
शून्यं नगरमाभाति भाति च्छिन्नलतो द्रुमः ।  
भात्यनावृष्टिमान्देशो न जराजर्जरं वपुः ॥ 1.22.17 ॥  
क्षणान्निगरणायैव कासक्वणितकारिणी ।  
गृध्रीवामिषमादत्ते तरसैव नरं जरा ॥ 1.22.18 ॥  
दृष्ट्वैव सोत्सुकेवाशु प्रगृह्य शिरसि क्षणम् ।  
प्रलुनाति जरा देहं कुमारी कैरवं यथा ॥ 1.22.19 ॥  
सीत्कारकारिणी पांसुपरुषा परिजर्जरम् ।  
शरीरं शातयत्येषा वात्येव तरुपल्लवम् ॥ 1.22.20 ॥  
जरसोपहतो देहो धत्ते जर्जरतां गतः ।  
तुषारनिकराकीर्णपरिम्लानाम्बुजश्रियम् ॥ 1.22.21 ॥  
जरा ज्योत्स्नोदितैवेयं शिरः शिखरिपृष्ठतः ।  
विकासयति संरब्धं वातकासकुमुद्वती ॥ 1.22.22 ॥  
परिपक्वं समालोक्य जराक्षारविधूसरम् ।  
शिरः (2) कूष्माण्डकं भुङ्क्ते पुंसां कालः किलेश्वरः ॥ 1.22.23 ॥  
(2. कूश्माण्डेत्युभयत्र पाठः.)  
जराजह्नुसुतोद्युक्ता मूलान्यस्य निकृन्तति ।  
शरीरतीरवृक्षस्य चलत्यायुषि सत्वरम् ॥ 1.22.24 ॥  
जरामार्जारिका भुङ्क्ते यौवनाखुं तथोद्धता ।  
परमुल्लासमायाति शरीरामिषगर्धिनी ॥ 1.22.25 ॥  
काचिदस्ति जगत्यस्मिन्नामङ्गलकरी तथा ।  
यथा जराक्रोशकरी देहजङ्गलजम्बुकी ॥ 1.22.26 ॥  
कासश्वासससीत्कारा दुः खधूमतमोमयी ।  
जराज्वाला ज्वलत्येषा यस्यासौ दग्ध एव हि ॥ 1.22.27 ॥  
जरसा वक्रितामेति शुक्लावयवपल्लवा ।  
तात तन्वी तनुर्नॄणां लता पुष्पानता यथा ॥ 1.22.28 ॥  
जराकर्पूरधवलं देहकर्पूरपादपम् ।  
मुने मरणमातङ्गो नूनमुद्धरति क्षणात् ॥ 1.22.29 ॥  
मरणस्य मुने राज्ञो जराधवलचामरा ।  
आगच्छतोऽग्रे निर्याति स्वाधिव्याधिपताकिनी ॥ 1.22.30 ॥  
न जिताः शत्रुभिः संख्ये प्रविष्टा येऽद्रिकोटरे ।  
ते जराजीर्णराक्षस्या पश्याशु विजिता मुने ॥ 1.22.31 ॥  
जरातुषारवलिते शरीरसदनान्तरे ।  
शक्नुवन्त्यक्षशिशवः स्पन्दितुं न मनागपि ॥ 1.22.32 ॥  
दण्डतृतीयपादेन प्रस्खलन्ती मुहुर्मुहुः ।  
कासाधोवायुमुरजा जरा योषित्प्रनृत्यति ॥ 1.22.33 ॥  
संसारसंसृतेरस्या गन्धकुट्यां शिरोगता ।  
देहयष्ट्यां जरानाम्नी चामरश्रीर्विराजते ॥ 1.22.34 ॥  
जराचन्द्रोदयसिते शरीरनगरे स्थिते ।  
क्षणाद्विकासमायाति मुने मरणकैरवम् ॥ 1.22.35 ॥  
जरासुधालेपसिते शरीरान्तः पुरान्तरे ।  
अशक्तिरार्तिरापच्च तिष्ठन्ति सुखमङ्गनाः ॥ 1.22.36 ॥  
अभावोऽग्रेसरी यत्र जरा जयति जन्तुषु ।  
कस्तत्रेह समाश्वासो मम मन्दमतेर्मुने ॥ 1.22.37 ॥  
किं तेन दुर्जीवितदुर्ग्रहेण  
जरागतेनापि हि जीव्यते यत् ।  
जराजगत्यामजिता जनानां  
सर्वैषणास्तात तिरस्करोति ॥ 1.22.38 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे जराजुगुप्सा नाम द्वाविंशतितमः सर्गः ॥ 22 ॥  
  -----------\*\*\*\*\*\*\*\*\*\*\*\*\*--------------

  त्रयोविंशः सर्गः 23

श्रीराम उवाच ।  
विकल्पकल्पनानल्पजल्पितैरल्पबुद्धिभिः ।  
भेदैरुद्धुरतां नीतः संसारकुहरे भ्रमः ॥ 1.23.1 ॥  
सतां कथमिवास्थेह जायते जालपञ्चरे ।  
बाला एवात्तुमिच्छन्ति फलं मुकुरबिम्बितम् ॥ 1.23.2 ॥  
इहापि विद्यते येषां पेलवा सुखभावना ।  
आखुस्तन्तुमिवाशेषं कालस्तामपि कृन्तति ॥ 1.23.3 ॥  
न तदस्तीह यदयं कालः सकलघस्मरः ।  
ग्रसते तज्जगज्जातं प्रोत्थाब्धिमिव वाडवः ॥ 1.23.4 ॥  
समस्तसामान्यतया भीमः कालो महेश्वरः ।  
दृश्यसत्तामिमां सर्वां कवलीकर्तुमुद्यतः ॥ 1.23.5 ॥  
महतामपि नो देवः प्रतिपालयति क्षणम् ।  
कालः कवलितानन्तविश्वो विश्वात्मतां गतः ॥ 1.23.6 ॥  
युगवत्सरकल्पाख्यैः किंचित्प्रकटतां गतः ।  
रूपैरलक्ष्यरूपात्मा सर्वमाक्रम्य तिष्ठति ॥ 1.23.7 ॥  
ये रम्या ये शुभारम्भाः सुमेरुगुरवोऽपि ये ।  
कालेन विनिगीर्णास्ते गरुडेनेव पन्नगाः ॥ 1.23.8 ॥  
निर्दयः कठिनः क्रूरः कर्कशः कृपणोऽधमः ।  
न नदस्ति यदद्यापि न कालो निगिरत्ययम् ॥ 1.23.9 ॥  
कालः कवलनैकान्तमतिरत्ति गिरन्नपि ।  
अनन्तैरपि लोकौघैर्नायं तृप्तो महाशनः ॥ 1.23.10 ॥  
हरत्ययं नाशयति करोत्यत्ति निहन्ति च ।  
कालः संसारनृत्तं हि नानारूपं यथा नटः ॥ 1.23.11 ॥  
भिनत्ति प्रविभागस्थभूतबीजान्यनारतम् ।  
जगत्यसत्तया बन्धाद्दाडिमानि यथा शुकः ॥ 1.23.12 ॥  
शुभाशुभविषाणाग्रविलूनजनपल्लवः ।  
स्फूर्जति स्फीतजनताजीवराजीवनीगजः ॥ 1.23.13 ॥  
विरिञ्चिमूलब्रह्माण्डबृहद्देवफलद्रुमम् ।  
ब्रह्मकाननमाभोगि परमावृत्य तिष्ठति ॥ 1.23.14 ॥  
यामिनी भ्रमरापूर्णा रचयन्दिनमञ्चरीः ।  
वर्षकल्पकलावल्लीर्न कदाचन खिद्यते ॥ 1.23.15 ॥  
भिद्यते (1) नावभग्नोऽपि दग्धोऽपि हि न दह्यते ।  
(1. न च भग्नोऽपि इति पाठः.)  
दृश्यते नापि दृश्योऽपि धूर्तचूडामणिर्मुने ॥ 1.23.16 ॥  
एकेनैव निमेषेण किंचिदुत्थापयत्यलम् ।  
किंचिद्विनाशयत्युच्चैर्मनोराज्यवदाततः ॥ 1.23.17 ॥  
दुर्विलासविलासिन्या चेष्टया कष्टपुष्टया ।  
द्रव्यैकरूपकृद्रूपं जनमावर्तयन्स्थितः ॥ 1.23.18 ॥  
तृणं पांसुं महेन्द्रं च सुमेरुं पर्णमर्णवम् ।  
आत्मंभरितया सर्वमात्मसात्कर्तुमुद्यतः ॥ 1.23.19 ॥  
क्रौर्यमत्रैव पर्याप्तं लुब्धतात्रैव संस्थिता ।  
सर्वदौर्भाग्यमत्रैव चापलं (2) वापि दुः सहम् ॥ 1.23.20 ॥  
(2. चापि इति पाठः.)  
प्रेरयल्ँलीलयार्केन्दू क्रीडतीव नभस्तले ।  
निक्षिप्तलीलायुगलो निजे बाल इवाङ्गणे ॥ 1.23.21 ॥  
सर्वभूतास्थिमालाभिरापादवलिताकृतिः ।  
विलसत्येव कल्पान्ते कालः कलितकल्पनः ॥ 1.23.22 ॥  
अस्योड्डामरवृत्तस्य कल्पान्तेऽङ्गविनिर्गतैः ।  
प्रस्फुरत्यम्बरे मेरुर्भूर्जत्वगिव वायुभिः ॥ 1.23.23 ॥  
रुद्रो भूत्वा भवत्येष महेन्द्रोऽथ पितामहः ।  
शक्रो वैश्रवणश्चापि पुनरेव न किंचन ॥ 1.23.24 ॥  
धत्तेऽजस्रोत्थितोद्ध्वस्तान्सर्गानमितभास्वरान् ।  
अन्यान्दधद्दिवानक्तं वीचीरब्धिरिवात्मनि ॥ 1.23.25 ॥  
महाकल्पाभिधानेभ्यो वृक्षेभ्यः परिशातयन् ।  
देवासुरगणान्पक्वान्फलभारानिव स्थितः ॥ 1.23.26 ॥  
कालोऽयं भूतमशकघुंघुमानां प्रपातिनाम् ।  
ब्रह्माण्डोदुम्बरौघानां बृहत्पादपतां गतः ॥ 1.23.27 ॥  
सत्तामात्रकुमुद्वत्या चिज्ज्योत्स्नापरिफुल्लया ।  
वपुर्विनोदयत्येकं क्रियाप्रियतमान्वितः ॥ 1.23.28 ॥  
अनन्तापारपर्यन्तबद्धपीठं निजं वपुः ।  
महाशैलवदुत्तुङ्गमवलम्ब्य व्यवस्थितः ॥ 1.23.29 ॥  
क्वचिच्छ्यामतमः श्यामं क्वचित्कान्तियुतं ततम् ।  
द्वयेनापि क्वचिद्रिक्तं स्वभावं भावयन् स्थितः ॥ 1.23.30 ॥  
संलीनासंख्यसंसारसारया स्वात्मसत्तया ।  
उर्व्येव भारघनया निबद्धपदतां गतः ॥ 1.23.31 ॥  
न खिद्यते नाद्रियते नायाति न च गच्छति ।  
नास्तमेति न चोदेति महाकल्पशतैरपि ॥ 1.23.32 ॥  
केवलं जगदारम्भलीलया घनहेलया ।  
पालयत्यात्मनात्मानमनहंकारमाततम् ॥ 1.23.33 ॥  
यामिनीपङ्ककलितां दिनकोकनदावलीम् ।  
मेघभ्रमरिकामात्मसरस्यारोपयन्स्थितः (1) ॥ 1.23.34 ॥  
(1.भ्रमरिकां स्वात्म इति पाठः.)  
गृहीत्वा कृपणः कृष्णां रजनीं जीर्णमार्जनीम् ।  
आलोककनकक्षोदानाहरत्यबितो गिरिम् ॥ 1.23.35 ॥  
संचारयन्क्रियाङ्गुल्या कोणकेष्वर्कदीपिकाम् ।  
जगत्सद्मनि कार्पण्यत्क्व किमस्तीति वीक्षते ॥ 1.23.36 ॥  
प्रेक्ष्याहर्विनिमेषेण सूर्याक्ष्णा पाकवन्त्यलम् ।  
लोकपालफलान्यत्ति जगज्जीर्णवनादयम् ॥ 1.23.37 ॥  
जगज्जीर्णकुटीकीर्णानर्पयत्युग्रकोटरे ।  
क्रमेण गुणवल्लोकमणीन्मृत्युसमुद्गके ॥ 1.23.38 ॥  
गुणैरापूर्यते यैव लोकरत्नावली भृशम् ।  
भूषार्थमिव तामङ्गे कृत्वा भूयो निकृन्तति ॥ 1.23.39 ॥  
दिनहंसानुसृतया निशेन्दीवरमालया ।  
तारकेसरयाजस्रं चपलो वलयत्यलम् ॥ 1.23.40 ॥  
शैलार्णद्युधराश्रृङ्गजगदूर्णायुसौनिकः ।  
प्रत्यहं पिबते प्रेक्ष्य तारारक्तकणानपि ॥ 1.23.41 ॥  
तारुण्यनलिनीसोम आयुर्मातङ्गकेसरी ।  
न तदस्ति न यस्यायं तुच्छातुच्छस्य तस्करः ॥ 1.23.42 ॥  
कल्पकेलिविलासेन पिष्टपातितजन्तुना ।  
अभावो भावभासेन रमते स्वात्मनात्मनि ॥ 1.23.43 ॥  
कर्ता भोक्ताथ संहर्ता स्मर्ता सर्वपदं गतः ॥ 1.23.44 ॥  
सकलमप्यकलाकलितान्तरं  
सुभगदुर्भगरूपधरं वपुः ।  
प्रकटयन्सहसैव च गोपयन्  
विलसतीह हि कालबलं नृषु ॥ 1.23.45 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे कालापवादो नाम त्रयोविंशतितमः सर्गः ॥ 23 ॥  
  -----------\*\*\*\*\*\*\*\*\*\*\*\*\*\*\*---------------

  चतुर्विशः सर्गः 24

श्रीराम उवाच ।  
अस्योड्डामरलीलस्य दूरास्तसकलापदः ।  
संसारे राजपुत्रस्य कालस्याकलितौजसः ॥ 1.24.1 ॥  
अस्यैवाचरतो दीनैर्मुग्धैर्भूतमृगब्रजैः ।  
आखेटकं जर्जरिते जगज्जङ्गलजालके ॥ 1.24.2 ॥  
एकदेशोल्लसच्चारुवडवानलपङ्कजा ।  
क्रीडापुष्करिणी रम्या कल्पकालमहार्णवः ॥ 1.24.3 ॥  
कटुतिक्ताम्लभूताद्यैः सदधिक्षीरसागरैः ।  
तैरेव तैः पर्युषितैर्जगद्भिः कल्यवर्तनम् ॥ 1.24.4 ॥  
चण्डी चतुरसंचारा सर्वमातृगणान्विता ।  
संसारवनविन्यस्ता व्याघ्री भूतौघघातिनी ॥ 1.24.5 ॥  
पृथ्वी करतले पृथ्वी पानपात्री रसान्विता ।  
कमलोत्पलकह्लारलोलजालकमालिता ॥ 1.24.6 ॥  
विरावी विकटास्फोटो नृसिंहो भुजपञ्चरे ।  
सटाविकटपीनांसः कृतः क्रीडाशकुन्तकः ॥ 1.24.7 ॥  
अलाबुवीणामधुरः शरद्व्योमलसच्छविः ।  
देवः किल महाकालो लीलाकोकिलबालकः ॥ 1.24.8 ॥  
अजस्रस्फूर्जिताकारो वान्तदुः खशरावलिः ।  
अभावनामकोदण्डः परिस्फुरति सर्वतः ॥ 1.24.9 ॥  
अनुत्तमस्त्वधिकविलासपण्डितो  
भ्रमच्चलन्परिविलसन्विदारयन् ।  
जरज्जगज्जनितविलोलमर्कटः  
परिस्फुरद्वपुरिह काल इहते ॥ 1.24.10 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे कालविलासो नाम चतुर्विंशतितमः सर्गः ॥ 24 ॥  
  -------------\*\*\*\*\*\*\*\*\*\*\*\*\*\*\*\*\*---------------  


  पञ्चविंशः सर्गः 25

श्रीराम उवाच ।  
अत्रैव दुर्विलासानां चूडामणिरिहापरः ।  
करोत्यत्तीति लोकेऽस्मिन्दैवं कालश्च कथ्यते ॥ 1.25.1 ॥  
क्रियामात्रादृते यस्य स्वपरिस्पन्दरूपिणः ।  
नान्यदालक्ष्यते रूपं न कर्म न समीहितम् ॥ 1.25.2 ॥  
तेनेयमखिला भूतसंततिः परिपेलवा ।  
तापेन हिममालेव नीता विधुरतां भृशम् ॥ 1.25.3 ॥  
यदिदं दृश्यते किंचिज्जगदाभोगि मण्डलम् ।  
तत्तस्य नर्तनागारमिहासावतिनृत्यति ॥ 1.25.4 ॥  
तृतीयं च कृतान्तेति नाम बिभ्रत्सुदारुणम् ।  
कापालिकवपुर्मत्तं (1) दैवं जगति नृत्यति ॥ 1.25.5 ॥  
(1. वपुर्भूतं इति पाठः.)  
नृत्यतो हि कृतान्तस्य नितान्तमिव रागिणः ।  
नित्यं नियतिकान्तायां मुने परमकामिता ॥ 1.25.6 ॥  
शेषः शशिकलाशुभ्रो गङ्गावाहश्च तौ त्रिधा ।  
उपवीते अवीते च उभौ संसारवक्षसि ॥ 1.25.7 ॥  
चन्द्रार्कमण्डले हेमकटकौ करमूलयोः ।  
लीलासरसिजं हस्ते ब्रह्मन्ब्रह्माण्डकर्णिका ॥ 1.25.8 ॥  
ताराबिन्दुचितं लोलपुष्किरावर्तपल्लवम् ।  
एकार्णवपयोधौ तमेकमम्बरमम्बरम् ॥ 1.25.9 ॥  
एवंरूपस्य तस्याग्रे नियतिर्नित्यकामिनी ।  
अनस्तमितसंरम्भमारम्भैः परिनृत्यति ॥ 1.25.10 ॥  
तस्य नर्तनलोलाया जगन्मण्डपकोटरे (2) ।  
(2. न्मण्डलकोटरे इति पाठः.)  
अरुद्धस्तन्दरूपाया आगमापायचञ्चुरे ॥ 1.25.11 ॥  
चारुभूषणमङ्गेषु देवलोकान्तरावली ।  
आपातालं नभोलम्बं कबरीमण्डलं बृहत् ॥ 1.25.12 ॥  
नरकाली च मञ्जीरमाला कलकलोज्ज्वला ।  
प्रोता दुष्कृतसूत्रेण पातालचरेणे स्थिता ॥ 1.25.13 ॥  
कस्तूरिकातिलककं क्रियासंख्योपकल्पितम् ।  
चित्रितं चित्रगुप्तेन यमे वदनपट्टके ॥ 1.25.14 ॥  
कालास्यं समुपादाय कल्पान्तेषु किलाकुला ।  
नृत्यत्येषा पुनर्देवी स्फुटच्छैलघनारवम् ॥ 1.25.15 ॥  
पश्चात्प्रालम्बविभ्रान्तकौमारभृतबर्हिभिः ।  
नेत्रत्रयवृहद्रन्ध्रभूरिभाङ्कारभीषणैः ॥ 1.25.16 ॥  
लम्बलोलजटाचन्द्रविकीर्णहरमूर्धभिः ।  
उच्चरच्चारुमन्दारगौरीकबरचामरैः ॥ 1.25.17 ॥  
उत्ताण्डिवाचलाकारभैरवोदरतुम्बकैः ।  
रणत्सशतरन्ध्रेन्द्रदेहभिक्षाकपालकैः ॥ 1.25.18 ॥  
शुष्कशारीरखट्वाङ्गभरैरापूरिताम्बरम् ।  
भीषयत्यात्मनात्मानं सर्वसंहारकारिणी ॥ 1.25.19 ॥  
विश्वरूपशिरश्चक्रिचारुपुष्करमालया ।  
ताण्डवेषु विवल्गन्त्या महाकल्पेषु राजते ॥ 1.25.20 ॥  
प्रमत्तपुष्करावर्तजमरोड्डामरारवैः ।  
तस्याः किल पलायन्ते कल्पान्ते (1) तुम्बुरादयः ॥ 1.25.21 ॥  
(1. तुम्बरादयः इति पाठः.)  
नृत्यतोऽन्तः कृतान्तस्य चन्द्रमण्डलभासिनः ।  
तारकाचन्द्रिकाचारुव्योमपिच्छावचूलिनः ॥ 1.25.22 ॥  
एकस्मिञ्छ्रवणे दीप्ता हिमवानस्थिमुद्रिका ।  
अपरे च महामेरुः कान्ता काञ्चनकर्णिका ॥ 1.25.23 ॥  
अत्रैव कुण्डले लोले चन्द्रार्कौ गण्डमण्डले ।  
लोकालोकाचलश्रेणी सर्वतः कटिमेखिला ॥ 1.25.24 ॥  
इतश्चेतश्च गच्छन्ती विद्युद्वलयकर्णिका ।  
अनिलान्दो लिता भाति नीरदांशुकपट्टिका ॥ 1.25.25 ॥  
मुसलैः पट्टिशैः प्रासैः शूलैस्तोमरमुद्गरैः ।  
तीक्ष्णैः क्षीणजगद्वान्तकृतान्तैरिव (2) संभृतैः ॥ 1.25.26 ॥  
(2. जगद्वातकृतान्त इति पाठः.)  
संसारबन्धनादीर्घे पाशे कालकरच्युते ।  
शेषभोगमहासूत्रप्रोते मालास्य शोभते ॥ 1.25.27 ॥  
जीवोल्लसन्मकरिकारत्नतेजोभिरुज्ज्वला ।  
सप्ताब्धिकङ्कणश्रेणी भुजयोरस्य भूषणम् ॥ 1.25.28 ॥  
व्यवहारमहावर्ता सुखदुः खपरम्परा ।  
रजः पूर्णतमः श्यामा रोमाली तस्य राजते ॥ 1.25.29 ॥  
एवंप्रायः स कल्पान्ते कृतान्तस्ताण्डवोद्भवाम् ।  
उवसंहृत्य नृत्येहां सृष्ट्वा सह (3) महेश्वरम् ॥ 1.25.30 ॥  
(3. महेश्वरैः इति पाठः.)  
पुनर्लास्यमयीं नृत्यलीलां सर्गस्वरूपिणीम् ।  
तनोतीमां जराशोकदुः खाभिभवभूषिताम् ॥ 1.25.31 ॥  
भूयः करोति भुवनानि वनान्तराणि  
लोकान्तराणि जनजालककल्पनां च ।  
आचारचारुकलनामचलां चलां च  
पङ्काद्यथार्भकजनो रचनामखिन्नः ॥ 1.25.32 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे कृतान्तविलसितं नाम पञ्चविंशतितमः सर्गः ॥ 25 ॥  
  -------------\*\*\*\*\*\*\*\*\*\*\*\*\*\*---------------

  षड्विंशः सर्गः 26

श्रीराम उवाच ।  
वृत्तेऽस्मिन्नेवमेतेषां कालादीनां महामुने ।  
संसारनाम्नि कैवास्था मादृशानां (4) वदत्विह ॥ 1.26.1 ॥  
(4. भवत्विह इति पाठः.)  
विक्रीता इव तिष्ठाम एतैर्दैवादिभिर्वयम् ।  
मुने प्रपञ्चरचनैर्मुग्धा वनमृगा इव ॥ 1.26.2 ॥  
एषोऽनार्यसमाम्नायः कालः कवलनोन्मुखः ।  
जगत्यविरतं लोकं पातयत्यापदर्णवे ॥ 1.26.3 ॥  
दहत्यन्तर्दुराशाभिर्देवो दारुणचेष्टया ।  
लोकमुष्णप्रकाशाभिर्ज्वालाभिर्दहनो यथा ॥ 1.26.4 ॥  
धृतिं विधुरयत्येषा मर्यादारूपवल्लभा ।  
स्त्रीत्वात्स्वभावचपला नियतिर्नियतोन्मुखी ॥ 1.26.5 ॥  
ग्रसतेऽविरतं भूतजालं सर्प इवानिलम् ।  
कृतान्तः कर्कशाचारो जरां नीत्वाऽजरं वपुः ॥ 1.26.6 ॥  
यमो निर्घृणराजेन्द्रो नार्तं नामानुकम्पते ।  
सर्वभूतदयोदारो जनो दुर्लभतां गतः ॥ 1.26.7 ॥  
सर्वा एव मुने फल्गुविभवा भूतजातयः ।  
दुः खायैव दुरन्ताय दारुणा भोगभूमयः ॥ 1.26.8 ॥  
आयुरत्यन्तचपलं मृत्युरेकान्तनिष्ठुरः ।  
तारुण्यं चातितरलं बाल्यं जडतया हृतम् ॥ 1.26.9 ॥  
कलाकलङ्कितो लोको बन्धवो भवबन्धनम् ।  
भोगा भवमहारोगास्तृष्णाश्च मृगतृष्णिकाः ॥ 1.26.10 ॥  
शत्रवश्चेन्द्रियाण्येव सत्यं यातमसत्यताम् ।  
प्रहरत्यात्मनैवात्मा मनसैव मनो रिपुः ॥ 1.26.11 ॥  
अहंकारः कलङ्कायः बुद्धयः परिपेलवाः ।  
क्रिया दुष्फलदायिन्यो लीलाः स्त्रीनिष्ठतां गताः ॥ 1.26.12 ॥  
वाञ्छाविषयशालिन्यः सच्चमत्कृतयः क्षताः ।  
नार्यो दोषपताकिन्यो रसा नीरसतां गताः ॥ 1.26.13 ॥  
वस्त्ववस्तुतया ज्ञातं दत्तं चित्तमहंकृतौ ।  
अभाववेधिता भावा भावान्तो नाधिगम्यते ॥ 1.26.14 ॥  
तप्यते केवलं साधो मतिरकुलितान्तरा ।  
रागरोगो विलसति विरागो नोपगच्छति ॥ 1.26.15 ॥  
रजोगुणहता दृष्टिस्तमः संपरिवर्धते ।  
न चाधिगम्यते सत्त्वं तत्त्वमत्यन्तदूरतः ॥ 1.26.16 ॥  
स्थितिरस्थिरतां याता मृतिरागमनोन्मुखी ।  
धृतिर्वैधुर्यमायाता रतिर्नित्यमवस्तुनि ॥ 1.26.17 ॥  
मतिर्मान्द्येन मलिना पातैकपरमं वपुः ।  
ज्वलतीव जरा देहे प्रतिस्फुरति दुष्कृतम् ॥ 1.26.18 ॥  
यत्नेन याति युवता दूरे सज्जनसंगतिः ।  
गतिर्न विद्यते काचित्क्वचिन्नोदेति सत्यता ॥ 1.26.19 ॥  
मनो विमुह्यतीवान्तर्मुदीता दूरतां गता ।  
नोज्ज्वला करुणोदेति दूरादायाति नीचता ॥ 1.26.20 ॥  
धीरताऽधीरतामेति पातोत्पातपरो जनः ।  
सुलभो दुर्जनाश्लेषो दुर्लभः सत्समागमः ॥ 1.26.21 ॥  
आगमापायिनो भावा भावना भवबन्धनी ।  
नीयते केवलं क्वापि नित्यं भूतपरम्परा ॥ 1.26.22 ॥  
दिशोऽपि हि न दृश्यन्ते देशोऽप्यन्यापदेशभाक् ।  
शैला अपि विशीर्यन्ते कैवास्था मादृशे जने ॥ 1.26.23 ॥  
अद्यते सत्तयापि द्यौर्भुवनं चापि भुज्यते ।  
धरापि याति वैधुर्यं कैवास्था मादृशे जने ॥ 1.26.24 ॥  
शुष्यन्त्यपि समुद्राश्च शीर्यन्ते तारका अपि ।  
सिद्धा अपि विनश्यन्ति कैवास्था मादृशे जने ॥ 1.26.25 ॥  
दानवा अपि दीर्यन्ते ध्रुवोऽप्यध्रुवजीवितः ।  
अमरा अपि मार्यन्ते कैवास्था मादृशे जने ॥ 1.26.26 ॥  
शक्रोऽप्याक्रम्यते वक्रैर्यमोऽपि हि नियम्यते ।  
वायुरप्येत्यवायुत्वं कैवास्था मादृशे जने ॥ 1.26.27 ॥  
सोमोऽपि व्योमतां याति मार्तण्डोऽप्येति खण्डताम् ।  
मग्नतामग्निरप्येति कैवास्था मादृशे जने ॥ 1.26.28 ॥  
परमेष्ठ्यपि निष्ठावान्ह्रियते हरिरप्यजः ।  
भवोऽप्यभावमायाति कैवास्था मादृशे जने ॥ 1.26.29 ॥  
कालः संकाल्यते येन नियतिश्चापि नीयते ।  
खमप्यालीयतेऽनन्तं कैवास्था मादृशे जने ॥ 1.26.30 ॥  
अश्राव्यावाच्यदुर्दर्शतत्त्वेनाज्ञातमूर्तिना ।  
भुवनानि विडम्ब्यन्ते केनचिद्भ्रमदायिना ॥ 1.26.31 ॥  
अहंकारकलामेत्य सर्वत्रान्तरवासिना ।  
न सोऽस्ति त्रिषु लोकेषु यस्तेनेह न बाध्यते ॥ 1.26.32 ॥  
शिलाशैलकवप्रेषु साश्वभूतो दिवाकरः ।  
वनपाषाणवन्नित्यमवशः परिचोद्यते ॥ 1.26.33 ॥  
धरागोलकमन्तस्थसुरासुरासुरगणास्पदम् ।  
वेष्ट्यते धिष्ण्यचक्रेण पक्वाक्षोटमिव त्वचा ॥ 1.26.34 ॥  
दिवि देवा भुवि नराः पातालेषु च भोगिनः ।  
कल्पिताः कल्पमात्रेण नीयन्ते जर्जरां दशाम् ॥ 1.26.35 ॥  
कामश्च जगदीशानरणलब्धपराक्रमः ।  
अक्रमेणैव विक्रान्तो लोकमाक्रम्य वल्गति ॥ 1.26.36 ॥  
वसन्तो मत्तमातङ्गो मदैः कुसुमवर्षणैः ।  
आमोदितककुपूचक्रश्चेतो नयति चापलम् ॥ 1.26.37 ॥  
अनुरक्ताङ्गनालोललोचनालोकिताकृति ।  
स्वस्थीकर्तुं मनः शक्तो न विवेको महानपि ॥ 1.26.38 ॥  
परोपकारकारिण्या परार्तिपरितप्तया ।  
बुद्ध एव सुखी मन्ये स्वात्मशीतलया धिया ॥ 1.26.39 ॥  
उत्पन्नध्वंसिनः कालवडवानलपातिनः ।  
संख्यातुं केन शक्यन्ते कल्लोला जीविताम्बुधौ ॥ 1.26.40 ॥  
सर्व एव नरा मोहाद्दुराशापाशपाशिनः ।  
दोषिगुल्मकसारङ्गा विशीर्णा जन्मजङ्गले ॥ 1.26.41 ॥  
संक्षीयते जगति जन्मपरम्परासु  
लोकस्य तैरिह कुकर्मभिरायुरेतत् ॥  
आकाशपादपलताकृतपाशकल्पं  
येषां फलं नहि विचारविदोऽपि विद्मः ॥ 1.26.42 ॥  
अद्योत्सवोऽयमृतुरेष तथेह यात्रा  
ते बन्धवः सुखमिदं सविशेषभोगम् ।  
इत्थं मुधैव कलयन्सुविकल्पजाल-  
मालोलपेलवमतिर्गलतीह लोकः ॥ 1.26.43 ॥

इत्यार्षे श्रीवासिष्ठमाहारामायणे वाल्मीकीये वैराग्यप्रकरणे दैवदुर्विलासवर्णनं नाम षड्विंशः सर्गः ॥ 26 ॥  
  -------------\*\*\*\*\*\*\*\*\*\*\*\*\*\*\*---------------

  सप्तविंशः सर्गः 27

श्रीराम उवाच ।  
अन्यच्च ताताऽतितरामरम्ये  
मनोरमे चेह जगत्स्वरूपे ।  
न किंचिदायाति तदर्थजातं  
येनातिविश्रान्तिमुपैति चेतः ॥ 1.27.1 ॥  
बाल्ये गते कल्पितकेलिलोले  
मनोमृगे दारदरीषु जीर्णे ।  
शरीरके जर्जरतां प्रयाते  
विदूयते केवलमेव लोकः ॥ 1.27.2 ॥  
जरातुषाराभिहतां शरीर-  
सरोजिनीं दूरतरे विमुच्य ।  
क्षणाद्गते जीवितचञ्चरीके  
जनस्य संसारसरोऽवशुष्कम् ॥ 1.27.3 ॥  
यदा यदा पाकमुपैति नूनं  
तदा तदेयं रतिमातनोति ।  
जराभराऽनल्पनवप्रसूना  
विजर्जरा कायलता नराणाम् ॥ 1.27.4 ॥  
तृष्णानदी सारतरप्रवाह-  
ग्रस्ताखिलानन्तपदार्थजाता ।  
तटस्थसंतोषसुवृक्षमूल-  
निकाषदक्षा वहतीह लोके ॥ 1.27.5 ॥  
शारीरनौश्चर्मनिबन्धबद्धा  
भवाम्बुधावालुलिता भ्रमन्ती ।  
प्रलोड्यते पञ्चभिरिन्द्रियाख्यै-  
रधोभवन्ती मकरैरधीरा ॥ 1.27.6 ॥  
तृष्णालताकाननचारिणोऽमी  
शाखाशतं काममहीरुहेषु ।  
परिभ्रमन्तः क्षपयन्ति कालं  
मनोमृगा नो फलमाप्नुवन्ति ॥ 1.27.7 ॥  
कृच्छ्रेषु दूरास्तविषादमोहाः  
स्वास्थ्येषु नोत्सिक्तमनोभिरामाः ।  
सुदुर्लभाः संप्रति सुन्दरीभि-  
रनाहतान्तः करणा महान्तः ॥ 1.27.8 ॥  
तरन्ति मातङ्गघटातरङ्गं  
रणाम्बुधिं ये मयि ते न शूराः ।  
शूरास्त एवेह मनस्तरङ्गं  
देहेन्द्रियाम्भोधिमिमं तरन्ति ॥ 1.27.9 ॥  
अक्लिष्टपर्यन्तफलाभिरामा  
न दृश्यते कस्यचिदेव काचित् ।  
क्रियादुराशाहतचित्तवृत्ति-  
र्यामेत्य विश्रान्तिमुपैति लोकः ॥ 1.27.10 ॥  
कीर्त्या जगद्दिक्कुहरं प्रतापैः  
श्रिया गृहं सत्त्वबलेन लक्ष्मीम् ।  
ये पूरयन्त्यक्षतधैर्यबन्धा  
न ते जगत्यां सुलभा महान्तः ॥ 1.27.11 ॥  
अप्यन्तरस्थं गिरिशैलभित्ते-  
र्वज्रालयाभ्यन्तरसंस्थितं वा ।  
सर्वं समायान्ति ससिद्धिवेगाः  
सर्वाः श्रियः सन्ततमापदश्च ॥ 1.27.12 ॥  
पुत्राश्च दाराश्च धनं च बुद्ध्या  
प्रकल्प्यते तात रसायनाभम् ।  
सर्वं तु तन्नोपकरोत्यथान्ते  
यत्रातिरम्या विषमूर्च्छनैव ॥ 1.27.13 ॥  
विषादयुक्तो विषमामवस्था  
मुपागतः कायवयोवसाने ।  
भावान्स्मरन्स्वानिह धर्मरिक्तान्  
जन्तुर्जरावानिह दह्यतेऽन्तः ॥ 1.27.14 ॥  
कामार्थधर्माप्तिकृतान्तराभिः  
क्रियाभिरादौ दिवसानि नीत्वा ।  
चेतश्चलद्बर्हिणपिच्छलोलं  
विश्रान्तिमागच्छतु केन पुंसः ॥ 1.27.15 ॥  
पुरोगतैरप्यनवाप्तरूपै-  
स्तरङ्गिणीतुङ्गतरङ्गकल्पैः ।  
क्रियाफलैर्दैववशादुपेतै-  
र्विडम्ब्यते भिन्नरुचिर्हि लोकः ॥ 1.27.16 ॥  
इमान्यमूनीति विभावितानि  
कार्याण्यपर्यन्तमनोरमाणि ।  
जनस्य जायाजनरञ्जनेन  
जवाज्जरान्तं जरयन्ति चेतः ॥ 1.27.17 ॥  
पर्णानि जीर्णानि यथा तरूणां  
समेत्य जन्माशु लयं प्रयान्ति ।  
तथैव लोकाः स्वविवेकहीनाः  
समेत्य गच्चन्ति कुतोऽप्यहोभिः ॥ 1.27.18 ॥  
इतस्ततो दूरतरं विहृत्य  
प्रविश्य गेहं दिवसावसाने ।  
विवेकिलोकाश्रयसाधुकर्म  
रिक्तेऽह्नि रात्रौ क उपैति निद्राम् ॥ 1.27.19 ॥  
विद्राविते शत्रुजने समस्ते  
समागतायामभितश्च लक्ष्म्याम् ।  
सेव्यन्त एतानि सुखानि याव-  
त्तावत्समायाति कुतोऽपि मृत्युः ॥ 1.27.20 ॥  
कुतोऽपि संवर्धिततुच्छरूपै-  
र्भावैरमीभिः क्षणनष्टदृष्टैः ।  
विलोड्यमाना जनता जगत्यां  
नवेत्युपायातमहो न पातम् ॥ 1.27.21 ॥  
प्रियासुभिः कालमुखं क्रियन्ते  
जनैडकास्ते हतकर्मबद्धाः ।  
यैः पीनतामेव बलादुपेत्य  
शरीरबाधेन न ते भवन्ति ॥ 1.27.22 ॥  
अजस्रमागच्छति सत्वरैव-  
मनारतं गच्छति सत्वरैव ।  
कुतोऽपि लोला जनता जगत्यां  
तरङ्गमाला क्षणभङ्गुरेव ॥ 1.27.23 ॥  
प्राणापहारैकपरा नराणां  
मनो मनोहारितया हरन्ति ।  
रक्तच्छदाश्चञ्चलषट्‌पदाक्ष्यो  
विषद्रुमालोललताः स्त्रियश्च ॥ 1.27.24 ॥  
इतोऽन्यतश्चोपगता मुधैव  
समानसंकेतनिबद्धभावा ।  
यात्रासमासंगसमा नराणां  
कलत्रमित्रव्यवहारमाया ॥ 1.27.25 ॥  
प्रदीपशान्तिष्विव भुक्तभूरि-  
दशास्वतिस्नेहनिबन्धनीषु ।  
संसारमालासु चलाचलासु  
न ज्ञायते तत्त्वमतात्त्विकीषु ॥ 1.27.26 ॥  
संसारसंरम्भकुचक्रिकेयं  
प्रावृट्रपयोबुद्बुदभङ्गुरापि ।  
असावधानस्य जनस्य बुद्धौ  
चिरस्थिरप्रत्ययमातनोति ॥ 1.27.27 ॥  
शोभोज्ज्वला दैववशाद्विनष्टा  
गुणाः स्थिताः संप्रति जर्जरत्वे ।  
आश्वासनादूरतरं प्रयाता  
जनस्य हेमन्त इवाम्बुजस्य ॥ 1.27.28 ॥  
पुनः पुनर्दैववशादुपेत्य  
स्वदेहभारेण कृतोपकारः ।  
विलूयते यत्र तरुः कुठारै-  
राश्वासने तत्र हि कः प्रसङ्गः ॥ 1.27.29 ॥  
मनोरमस्याप्यतिदोषवृत्ते-  
रन्तर्विघाताय समुत्थितस्य ।  
विषद्रुमस्येव जनस्य सङ्गा-  
दासाद्यते संप्रति मूर्च्छनैव ॥ 1.27.30 ॥  
कास्ता दृशो यासु न सन्ति दोषाः  
कास्ता दिशो यासु न दुः खदाहः ।  
कास्ताः प्रजा यासु न भङ्गुरत्वं  
कास्ताः क्रिया यासु न नाम माया ॥ 1.27.31 ॥  
कल्पाभिधानक्षणजीविनो हि  
कल्पौघसंख्याकलने (1) विरिञ्चयाः ।  
(1. विरिञ्चया इति पाठः.)  
अतः कलाशालिनि कालजाले  
लघुत्वदीर्घत्वधियोऽप्यसत्याः ॥ 1.27.32 ॥  
सर्वत्र पाषाणमया महीध्रा  
मृदा मही दारुभिरेव वृक्षाः ।  
मांसैर्जनाः पौरुषबद्धभावा  
नापूर्वमस्तीह विकारहीनम् ॥ 1.27.33 ॥  
आलोक्यते चेतनयाऽनुविद्धा  
पयोनुबद्धोऽस्तनयो नभः स्थाः ।  
पृथग्विभागेन पदार्थलक्ष्म्या  
एतज्जगन्नेतरदस्ति किंचित् ॥ 1.27.34 ॥  
चमत्कृतिश्चेह मनस्विलोक-  
चेतश्चमत्कारकरी नराणाम् ।  
स्वप्नेऽपि साधो विषयं कदाचि-  
त्केषांचिदभ्येति न चित्ररूपा ॥ 1.27.35 ॥  
अद्यापि यातेऽपि च कल्पनाया  
आकाशवल्लीफलवन्महत्त्वे ।  
उदेति नो लोभलवाहताना-  
मुदारवृत्तान्तमयी कथैव ॥ 1.27.36 ॥  
आदातुमिच्छन्पदमुत्तमानां  
स्वचेतसैवापहतोऽद्य लोकः ।  
पतत्यशङ्कं पशुरद्रिकूटा-  
दानीलवल्लीफलवाञ्छयैव ॥ 1.27.37 ॥  
अवान्तरन्यस्तनिरर्थकांश-  
च्छायालतापत्रफलप्रसूनाः ।  
शरीर एव क्षतसंपदश्च  
श्वभ्रद्रुमा अद्यतना नराश्च ॥ 1.27.38 ॥  
क्वचिज्जना मार्दवसुन्दरेषु  
क्वचित्कठोरेषु च संचरन्ति ।  
देशान्तरालेषु निरन्तरेषु  
वनान्तखण्डेष्विव कृष्णसाराः ॥ 1.27.39 ॥  
धातुर्नवानि दिवसं प्रति भीषणानि  
रम्याणि वा विलुलितान्ततमाकुलानि ।  
कार्याणि कष्टफलपाकहतोयानि  
विस्मापयन्ति न शवस्य मनांसि केषाम् ॥ 1.27.40 ॥  
जनः कामासक्तो विविधकुकलाचेष्टनपरः  
स तु स्वप्नेऽप्यस्मिञ्जगति सुलभो नाद्य सुजनः ।  
क्रिया दुः खासङ्गाऽविधुरविधुरा नूनमखिला  
न जाने नेतव्या कथमिव दशा जीवितमयी ॥ 1.27.41 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे निः श्रेयसविरोधिभावानित्यताप्रतिपादनं नाम सप्तविंशतितमः सर्गः ॥ 27 ॥  
  -------------\*\*\*\*\*\*\*\*\*\*\*\*\*\*--------------

  अष्टाविंशः सर्गः 28

श्रीराम उवाच ।  
यच्चेदं दृश्यते किंचिज्जगत्स्थावरजंगमम् ।  
तत्सर्वमस्थिरं ब्रह्मन्स्वप्नसंगमसंनिभम् ॥ 1.28.1 ॥  
शुष्कसागरसंकाशो निखातो योऽद्य दृश्यते ।  
स प्रातरभ्रसंवीतो नगः संपद्यते मुने ॥ 1.28.2 ॥  
यो वनव्यूहविस्तीर्णो विलीढगगनो (1) महान् ।  
(1. गगनोऽचलः इति पाठः.)  
दिनैरेव स यात्युर्वीसमतां कूपतां च वा ॥ 1.28.3 ॥  
यदङ्गमद्य संवीतं कौशेयस्रग्विलेपनैः ।  
दिगम्बरं तदेव श्वो दूरे विशरिताऽवटे ॥ 1.28.4 ॥  
यत्राद्य नगरं दृष्टं विचित्राचारचञ्चलम् ।  
तत्रैवोदेति दिवसैः संशून्यारण्यधर्मता ॥ 1.28.5 ॥  
यः पुमानद्य तेजस्वी मण्डलान्यधितिष्ठति ।  
स भस्मकूटतां राजन्दिवसैरधिगच्छति ॥ 1.28.6 ॥  
अरण्यानी महाभीमा या नभोमण्डलोपमा ।  
पताकाच्छादिताकाशा सैव संपद्यते पुरी ॥ 1.28.7 ॥  
या लतावलिता भीमा भात्यद्य विपिनावली ।  
दिवसैरेव सा याति पुनर्मरुमहीपदम् ॥ 1.28.8 ॥  
सलिलं स्थलतां याति स्थलीभवति वारिभूः ।  
विपर्यस्यति सर्वं हि सकाष्ठाम्बुतृणं जगत् ॥ 1.28.9 ॥  
अनित्यं यौवनं बाल्यं शरीरं द्रव्यसंचयाः ।  
भावाद्भावान्तरं यान्ति तरङ्गवदनारतम् ॥ 1.28.10 ॥  
वातान्तर्दीपकशिखालोलं जगति जीवितम् ।  
तडित्स्फुरणसंकाशा पदार्थश्रीर्जगत्त्रये ॥ 1.28.11 ॥  
विपर्यासमियं याति भूरिभूतपरम्परा ।  
बीजराशिरिवाजस्रं पूर्यमाणः पुनः पुनः ॥ 1.28.12 ॥  
मनः पवनपर्यस्तभूरिभूतरजः पटा ।  
पातोत्पातपरावर्तपराभिनयभूषिता ॥ 1.28.13 ॥  
आलक्ष्यते स्थितिरियं जागती जनितभ्रमा ।  
नृत्तावेशविवृत्तेव संसारारभटीनटी ॥ 1.28.14 ॥  
गन्धर्वनगराकारविपर्यासविधायिनी ।  
अपाङ्गभङ्गुरोदारव्यवहारमनोरमा ॥ 1.28.15 ॥  
तडित्तरलमालोकमातन्वाना पुनः पुनः ।  
संसाररचना राजन्नृत्तसक्तेव राजते ॥ 1.28.16 ॥  
दिवसास्ते महान्तस्ते संपदस्ताः क्रियाश्च ताः ।  
सर्वं स्मृतिपथं यातं यामो वयमपि क्षणात् ॥ 1.28.17 ॥  
प्रत्यहं क्षयमायाति प्रत्यहं जायते पुनः ।  
अद्यापि हतरूपाया नान्तोऽस्या दग्धसंसृतेः ॥ 1.28.18 ॥  
तिर्यक्त्वं पुरुषा यान्ति तिर्यञ्चो नरतामपि ।  
देवाश्चादेवतां यान्ति किमिवेह विभो स्थिरम् ॥ 1.28.19 ॥  
रचयन्रश्मिजालेन रात्र्यहानि पुनः पुनः ।  
अतिवाह्य रविः कालो विनाशावधिमीक्षते ॥ 1.28.20 ॥  
ब्रह्मा विष्णुश्च रुद्रश्च सर्वा वा भूतजातयः ।  
नाशमेवानुधावन्ति सलिलानीव वाडवम् ॥ 1.28.21 ॥  
द्यौः क्षमा वायुराकाशं पर्वताः सरितो दिशः ।  
विनाशवाडवस्यैतत्सर्वं संशुष्कमिन्धनम् ॥ 1.28.22 ॥  
धनानि बान्धवा भृत्या मित्राणि विभवाश्च ये ।  
विनाशभयभीतस्य सर्वं नीरसतां गतम् ॥ 1.28.23 ॥  
स्वदन्ते तावदेवैते भावा जगति धीमते ।  
यावत्स्मृतिपथं याति न विनाशिकुराक्षसः ॥ 1.28.24 ॥  
क्षणमैश्वर्यमायाति क्षणमेति दरिद्रताम् ।  
क्षणं विगतरोगत्वं क्षणमागतरोगताम् ॥ 1.28.25 ॥  
प्रतिक्षणविपर्यासदायिना निहतात्मना ।  
जगद्भ्रमेण के नाम धीमन्तो हि न मोहिताः ॥ 1.28.26 ॥  
तमः पङ्कसमालब्धं क्षणमाकाशमण्डलम् ।  
क्षणं कनकनिष्यन्दकोमलालोकसुन्दरम् ॥ 1.28.27 ॥  
क्षणं जलदनीलाब्जमालावलितकोटरम् ।  
क्षणमुड्डामररवं क्षणं मूकमिव (1) स्थितम् ॥ 1.28.28 ॥  
(1. मूकमवस्थितम् इति पाठः.)  
क्षणं ताराविरचितं क्षणमर्केण भूषितम् ।  
क्षणमिन्दुकृताह्लादं क्षणं सर्वबहिष्कृतम् ॥ 1.28.29 ॥  
आगमापायपरया क्षणसंस्थितिनाशया ।  
न बिभेति हि संसारे धीरोऽपि (1) क इवानया ॥ 1.28.30 ॥  
(1. ऽधिक इव इति पाठः.)  
आपदः क्षणमायान्ति क्षणमायान्ति संपदः ।  
क्षणं जन्म क्षणं मृत्युर्मुने किमिव न क्षणम् ॥ 1.28.31 ॥  
प्रागासीदन्य एवेह जातस्त्वन्यो नरो दिनैः ।  
सदैकरूपं भगवन्किंचिदस्ति न सुस्थिरम् ॥ 1.28.32 ॥  
घटस्य पटता दृष्टा पटस्यापि घटस्थितिः ।  
न तदस्ति न यद्दृष्टं विपर्यस्यति संसृतौ ॥ 1.28.33 ॥  
तनोत्युत्पादयत्यत्ति निहत्यासृजति क्रमात् ।  
सततं रात्र्यहानीव निवर्तन्ते नरं प्रति ॥ 1.28.34 ॥  
अशूरेण हतः शूर एकेनापि हतं शतम् ।  
प्राकृताः प्रभुतां याताः सर्वमावर्त्यते जगत् ॥ 1.28.35 ॥  
जनतेयं विपर्यासमजस्रमनुगच्छति ।  
जडस्पन्दपरामर्शात्तरङ्गाणामिवावली ॥ 1.28.36 ॥  
बाल्यमल्पदिनैरेव यैवनश्रीस्ततो जरा ।  
देहेऽपि नैकरूपत्वं कास्था बाह्येषु वस्तुषु ॥ 1.28.37 ॥  
क्षणमानन्दितामेति क्षणमेति विषादिताम् ।  
क्षणं सौम्यत्वमायाति सर्वस्मिन्नटवन्मनः ॥ 1.28.38 ॥  
इतश्चान्यदितश्चान्यदितश्चान्यदयं विधिः ।  
रचयन्वस्तुनायाति खेदं लीलास्विवार्भकः ॥ 1.28.39 ॥  
चिनोत्युत्पादयत्यत्ति निहत्यासृजति क्रमात् ।  
सततं रात्र्यहानीव निवर्तन्ते नरं प्रति ॥ 1.28.40 ॥  
आविर्भावतिरोभावभागिनो भवभागिनः ।  
जनस्य स्थिरतां यान्ति नापदो न च संपदः ॥ 1.28.41 ॥  
कालः क्रीजत्ययं प्रायः सर्वमापदि पातयन् ।  
हेलाविचलिताशेषचतुराचारचञ्चुरः ॥ 1.28.42 ॥  
समविषमविपाकतो विभिन्ना-  
स्त्रिभुवनभूतपरम्पराफलौघाः ।  
समयपवनपातिताः पतन्ति  
प्रतिदिनमाततसंसृतिद्रुमेभ्यः ॥ 1.28.43 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे सर्वभावाऽविरतविपर्यासप्रतिपादनं नामाष्टाविंशः सर्गः ॥ 28 ॥  
  ----------\*\*\*\*\*\*\*\*\*\*\*\*\*\*--------------

  एकोनत्रिंशः सर्गः 29

श्रीराम उवाच ।  
इति मे दोषदावाग्निदग्धे महति चेतसि ।  
प्रस्फुरन्ति न भोगाशा मृगतृष्णाः सरः स्विव ॥ 1.29.1 ॥  
प्रत्यहं याति कटुतामेषा संसारसंस्थितिः ।  
कालपाकवशाल्लोला रसा निम्बलता यथा ॥ 1.29.2 ॥  
वृद्धिमायाति दौर्जन्यं सौजन्यं याति तानवम् ।  
करञ्जकर्कशे राजन्प्रत्यहं जनचेतसि ॥ 1.29.3 ॥  
भज्यते भुवि मर्यादा झटित्येव दिनं प्रति ।  
शुष्केव माषशिम्बीका टङ्कारकरवं विना ॥ 1.29.4 ॥  
राज्येभ्यो भोगपूगेभ्यश्चिन्तावद्भ्यो मुनीश्वर ।  
निरस्तचिन्ताकलिता वरमेकान्तशीलता ॥ 1.29.5 ॥  
नानन्दाय ममोद्यानं न सुखाय मम स्त्रियः ।  
न हर्षाय ममार्थाशा शाम्यामि मनसा सह ॥ 1.29.6 ॥  
अनित्यश्चासुखो लोकस्तृष्णा तात दुरुद्वहा ।  
चापलोपहतं चेतः कथं यास्यामि निर्वृतिम् ॥ 1.29.7 ॥  
नाभिनन्दामि मरणं नाभिनन्दामि जीवितम् ।  
यता तिष्ठामि तिष्ठामि तथैव विगतज्वरम् ॥ 1.29.8 ॥  
किं मे राज्येन किं भोगैः किमर्थेन किमीहितैः ।  
अहंकारवशादेतत्स एव गलितो मम ॥ 1.29.9 ॥  
जन्मावलिवरत्रायामिन्द्रियग्रन्थयो दृढाः ।  
ये बद्धास्तद्विमोक्षार्थं यतन्ते ये त उत्तमाः ॥ 1.29.10 ॥  
मथितं मानिनीलोकैर्मनो मकरकेतुना ।  
कोमलं खुरनिष्पेषैः कमलं करिणा यथा ॥ 1.29.11 ॥  
अद्य चेत्स्वच्छया बुद्ध्या मुनीन्द्र न चिकित्स्यते ।  
भूयश्चित्तचिकित्सायास्तत्किलावसरः कुतः ॥ 1.29.12 ॥  
विषं विषयवैषम्यं न विषं विषमुच्यते ।  
जन्मान्तरघ्ना विषया एकदेहहरं विषम् ॥ 1.29.13 ॥  
न सुखानि न दुः खानि न मित्राणि न बान्धवाः ।  
न जीवितं न मरणं बन्धाय ज्ञस्य चेतसः ॥ 1.29.14 ॥  
नद्भवामि यथा ब्रह्मन्पूर्वापरविदां वर ।  
वीतशोकभयायासो ज्ञस्तथोपदिशाशु मे ॥ 1.29.15 ॥  
वासनाजालवलिता दुः खकण्टकसंकुला (1) ।  
(1.संकटसंकुला इति पाठः.)  
निपातोत्पातबहुला भीमरूपाऽज्ञताटवी ॥ 1.29.16 ॥  
क्रकचाग्रविनिष्पेषं सोढुं शक्नोम्यहं मुने ।  
संसारव्यवहारोत्थं नाशाविषयवैशसम् ॥ 1.29.17 ॥  
इदं नास्तीदमस्तीति व्यवहाराञ्जनभ्रमः ।  
धुनोतीदं चलं चेतो रजोराशिमिवानिलः ॥ 1.29.18 ॥  
तृष्णातन्तुलवप्रोतं जीवसंचयमौक्तिकम् ।  
चिदच्छाङ्गतया नित्यं विवसच्चित्तनायकम् ॥ 1.29.19 ॥  
संसारहारमरतिः कालव्यालविभूषणम् ।  
त्रोटयाम्यहमक्रूरं वागुरामिव केसरी ॥ 1.29.20 ॥  
नीहारं हृदयाटव्यां मनस्तिमिरमाशु मे ।  
केन विज्ञानदीपेन भिन्धि तत्त्वविदांवर ॥ 1.29.21 ॥  
विद्यन्त एवेह न ते महात्मन्  
दुराधयो न क्षयमाप्नुवन्ति ।  
ये सङ्गमेनोत्तममानसानां  
निशातमांसीव निशाकरेण ॥ 1.29.22 ॥  
आयुर्वायुविघट्टिताभ्रपटलीलम्बाम्बुवद्भङ्गुरं  
भोगा मेघवितानमध्यविलसत्सौदामिनीचञ्चलाः ।  
लोलायौवनलालनाजलरयश्चेत्याकलय्य द्रुतं  
मुद्रैवाद्य दृढार्पिता ननु मया चित्ते चिरं शान्तये ॥ 1.29.23 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे सकलपदार्थानास्थाप्रतिपादनं नामैकोनत्रिंशः सर्गः ॥ 29 ॥  
  -------------\*\*\*\*\*\*\*\*\*\*\*\*\*-------------

  त्रिंशः सर्गः 30

श्रीराम उवाच ।  
एवमभ्युत्थितानर्थशतसंकटकोटरे ।  
जगदालोक्य निर्मग्नं मनो मननकर्दमे ॥ 1.30.1 ॥  
मनो मे भ्रमतीवेदं संभ्रमश्चोपजायते ।  
गात्राणि परिकम्पन्ते पत्राणीव जरत्तरोः ॥ 1.30.2 ॥  
अनाप्तोत्तमसंतोषधैर्योत्सङ्गाकुला मतिः ।  
शून्यास्पदा बिभेतीह बालेवाल्पबलेश्वरा ॥ 1.30.3 ॥  
विकल्पेभ्यो लुठन्त्येताश्चान्तः करणवृत्तयः ।  
श्वभ्रेभ्य इव सारङ्गास्तुच्छालम्बविडम्बिताः ॥ 1.30.4 ॥  
अविवेकास्पदा भ्रष्टाः कष्टे रूढा न सत्पदे ।  
अन्धकूपमिवापन्ना (1) वराकाश्चक्षुरादयः ॥ 1.30.5 ॥  
(1. अवकारा इति पाठः.)  
नावस्थितिमुपायाति न च याति यथेप्सितम् ।  
चिन्ता जीवेश्वरायत्ता (2) कान्तेव प्रियसद्मनि ॥ 1.30.6 ॥  
(2. श्वरायाता इति पाठः.)  
जर्जरीकृत्य वस्तूनि त्यजन्ती बिभ्रती तथा ।  
मार्गशीर्षान्तवल्लीव धृतिर्विधुरतां गता ॥ 1.30.7 ॥  
अपहस्तितसर्वार्थमनवस्थितिरास्थिता ।  
गृहीत्वोत्सृज्य चात्मानं भवस्थितिरवस्थिता ॥ 1.30.8 ॥  
चलिताचलितेनान्तरवष्टम्भेन मे मतिः ।  
दरिद्रा छिन्नवृक्षस्य मूलेनेव विडम्ब्यते ॥ 1.30.9 ॥  
चेतश्चञ्चलमाभोगि भुवनान्तर्विहारि च ।  
न संभ्रमं जहातीदं स्वविमानमिवामराः ॥ 1.30.10 ॥  
अतोऽतुच्छमनायासमनुपाधि गतभ्रमम् ।  
किं तत्स्थितिपदं साधो यत्र शोको न विद्यते ॥ 1.30.11 ॥  
सर्वारम्भसमारूढाः सुजना जनकादयः ।  
व्यवहारपरा एव कथमुत्तमतां गताः ॥ 1.30.12 ॥  
लग्नेनापि किलाङ्गेषु बहुधा बहुमानद ।  
कथं संसारपङ्केन पुमानिह न लिप्यते ॥ 1.30.13 ॥  
कां दृष्टिं समुपाश्रित्य भवन्तो वीतकल्मषाः ।  
महान्तो विचरन्तीह जीवन्मुक्ता महाशयाः ॥ 1.30.14 ॥  
लोभयन्तो भयायैव विषयाभोगभोगिनः ।  
भङ्गुराकारविभवाः कथमायान्ति भव्यताम् ॥ 1.30.15 ॥  
मोहमातङ्गमृदिता कलङ्ककलितान्तरा ।  
परं प्रसादमायाति शेमुषीसरसी कथम् ॥ 1.30.16 ॥  
संसार एव निवहे जनो व्यवहरन्नपि ।  
न बन्धं कथमाप्नोति पद्मपत्रे पयो यथा ॥ 1.30.17 ॥  
आत्मवत्तृणवच्चेदं सकलं कलयञ्जनः ।  
कथमुत्तमतामेति मनोमन्मथमस्पृशन् ॥ 1.30.18 ॥  
कं महापुरुषं पारमुपायातं (1) महोदधेः ।  
(1. उपयातं इति पाठः.)  
आचारेणानुसंस्मृत्य जनो याति न दुः खिताम् ॥ 1.30.19 ॥  
किं तस्यादुचितं श्रेयः किं तत्स्यादुचितं फलम् ।  
वर्तितव्यं च संसारे कथं नामासमञ्जसे ॥ 1.30.20 ॥  
तत्त्वं कथय मे किंचिद्येनास्य जगतः प्रभो ।  
वेद्मि पूर्वापरं धातुश्चेष्टितस्यानवस्थितेः ॥ 1.30.21 ॥  
हृदयाकाशशशिनश्चेतसो मलमार्जनम् ।  
यथा मे जायते ब्रह्मंस्तथा निर्विघ्नमाचर ॥ 1.30.22 ॥  
किमिह स्यादुपादेयं किंवा हेयमथेतरत् ।  
कथं विश्रान्तिमायातु चेतश्चपलमद्रिवत् ॥ 1.30.23 ॥  
केन पावनमन्त्रेण दुः संसृतिविषूचिका ।  
शाम्यतीयमनायासमायासशतकारिणी ॥ 1.30.24 ॥  
कथं शीतलतामन्तरानन्दतरुमञ्जरीम् ।  
पूर्णचन्द्र इवाक्षीणां (2) भृशमासादयाम्यहम् ॥ 1.30.25 ॥  
(2. भृशं साक्षाद्दया इति पाठः.)  
प्राप्यान्तः पूर्णतां पूर्णो न शोचामि यथा पुनः ।  
सन्तो भवन्तस्तत्त्वज्ञास्तथेहोपदिशन्तु माम् ॥ 1.30.26 ॥  
अनुत्तमानन्दपदप्रधान-  
विश्रान्तिरिक्तं सततं महात्मन् ।  
कदर्थयन्तीह भृशं विकल्पाः  
श्वानो वने देहमिवाल्पजीवम् (3) ॥ 1.30.27 ॥  
(3. आत्मजीवं इति पाठः.)

इत्यार्षे श्रीवासिष्ठमहारामायणे वाल्मीकीये वैराग्यप्रकरणे प्रयोजनकथनं नाम त्रिंशः सर्गः ॥ 30 ॥  
  ------------\*\*\*\*\*\*\*\*\*\*\*\*\*\*-------------

  एकत्रिंशः सर्गः 31

श्रीराम उवाच ।  
प्रोच्चवृक्षचलत्पत्रलम्बाम्बुलवभङ्गुरे ।  
आयुषीशानशीतांशुकलामृदुनि देहके ॥ 1.31.1 ॥  
केदारविरटद्भेककण्ठत्वक्कोणभङ्गुरे ।  
वागुरावलये जन्तोः सुहृत्सुजनसंगमे ॥ 1.31.2 ॥  
वासनावातवलिते कदाशातडिति स्फुटे ।  
मोहोग्रमिहिकामेघे घनं स्फूर्जति गर्जति ॥ 1.31.3 ॥  
नृत्यत्युत्ताण्डवं चण्डे लोले लोभकलापिनि ।  
सुविकासिनि सास्फोटे ह्यनर्थकुटद्रुमे ॥ 1.31.4 ॥  
क्रूरे कृतान्तमार्जारे सर्वभूताखुहारिणि ।  
अश्रान्तस्यन्दसंचारे (1) कुतोऽप्युपरिपातिनि ॥ 1.31.5 ॥  
(1. स्पन्द इति पाठः.)  
क उपायो गतिः का वा का चिन्ता कः समाश्रयः ।  
केनेयमशुभोदर्का न भवेज्जीविताटवी ॥ 1.31.6 ॥  
न तदस्ति पृथिव्यां वा दिवि देवेषु वा क्वचित् ।  
सुधियस्तुच्छमप्येतद्यन्नयन्ति न रम्यताम् ॥ 1.31.7 ॥  
अयं हि दग्धसंसारो नीरन्ध्रकलनाकुलः ।  
कथं सुस्वादुतामेति नीरसो मूढतां विना ॥ 1.31.8 ॥  
आशाप्रतिविपाकेन क्षीरस्नानेन रम्यताम् ।  
उपैति पुष्पशुभ्रेण मधुनेव वसुंधरा ॥ 1.31.9 ॥  
अपमृष्टमलोदेति क्षालनेनामृतद्यतिः ।  
मनश्चन्द्रमसः केन तेन कामकलङ्कितात् ॥ 1.31.10 ॥  
दृष्टसंसारगतिना दृष्टादृष्टविनाशिना ।  
केनेव व्यवहर्तव्यं संसारवनवीथिषु ॥ 1.31.11 ॥  
रागद्वेषमहारोगा भोगपूगा विभूतयः ।  
कथं जन्तुं न बाधन्ते संसारार्णवचारिणम् ॥ 1.31.12 ॥  
कथं च धीरवर्याग्नौ पततापि न दह्यते ।  
पावके पारदेनेव रसेन रसशालिना ॥ 1.31.13 ॥  
यस्मात्किल जगत्यस्मिन्व्यवहारक्रिया (2) विना ।  
(2. क्रियां विना इति पाठः.)  
न स्थितिः संभवत्यब्धौ पतितस्याजला यथा ॥ 1.31.14 ॥  
रागद्वेषविनिर्मुक्ता सुखदुः खविवर्जिता ।  
कृशानोर्दाहहीनेव शिखा नास्तीह सत्क्रिया ॥ 1.31.15 ॥  
मनोमननशालिन्याः सत्ताया भुवनत्रये ।  
क्षयो युक्तिं विना नास्ति ब्रूत तामलमुत्तमाम् ॥ 1.31.16 ॥  
व्यवहारवतो युक्त्या दुः खं नायाति मे यया ।  
अथवा व्यवहारस्य ब्रूत तां युक्तिमुत्तमाम् ॥ 1.31.17 ॥  
तत्कथं केन वा किं वा कृतमुत्तमचेतसा ।  
पूर्वं येनैति विश्रामं परमं पावनं मनः ॥ 1.31.18 ॥  
यथा जानासि भगवंस्तथा मोहनिवृत्तये ।  
ब्रूहि मे साधवो येन नूनं निर्दुः खतां गताः ॥ 1.31.19 ॥  
अथवा तादृशी युक्तिर्यदि ब्रह्मन्न विद्यते ।  
न वक्ति मम वा कश्चिद्विद्यमानामपि स्फुटम् ॥ 1.31.20 ॥  
स्वयं चैव न चाप्नोमि तां विश्रान्तिमनुत्तमाम् ।  
तदहं त्यक्तसर्वेहो निरहंकारतां गतः ॥ 1.31.21 ॥  
न भोक्ष्ये न पिबाम्यम्बु नाहं परिदधेऽम्बरम् ।  
करोमि नाहं व्यापारं स्नानदानाशनादिकम् ॥ 1.31.22 ॥  
न च तिष्ठामि कार्येषु संपत्स्वापद्दशासु च (1) ।  
(1. संपत्स्वापत्सु चैव हि इति पाठः।)  
न किंचिदपि वाञ्छामि देहत्यागादृते मुने ॥ 1.31.23 ॥  
केवलं विगताशङ्को निर्ममो गतमत्सरः ।  
मौन एवेह तिष्ठामि लिपिकर्मस्विवार्पितः ॥ 1.31.24 ॥  
अथ क्रमेण संत्यज्य प्रश्वासोच्छ्वाससंविदः ।  
संनिवेशं त्यजामीममनर्थं देहनामकम् ॥ 1.31.25 ॥  
नाहमस्य न मे नान्यः शाम्याम्यस्नेहदीपवत् ।  
सर्वमेव परित्यज्य त्यजामीदं कलेवरम् ॥ 1.31.26 ॥  
श्रीवाल्मीकिरिवुचा ।  
इत्युक्तवानमलशीतकराभिरामो  
रामो महत्तरविचारविकासिचेताः ।  
तूष्णीं बभूव पुरतो महतां घनानां  
केकारवं श्रमवशादिव नीलकण्ठः ॥ 1.31.27 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे राघवप्रश्रो नामैकत्रिंशः सर्गः ॥ 31 ॥












  द्वात्रिंशः सर्गः 32

श्रीवाल्मीकिरुवाच ।  
वदत्येवं मनोमोहविनिवृत्तिकरं वचः ।  
रामे राजीवपत्राक्षे तस्मिन्राजकुमारके ॥ 1.32.1 ॥  
सर्वे बभूवुस्तत्रस्था विस्मयोत्फुल्ललोचनाः ।  
भिन्नाम्बरा देहरुहैर्गिरः श्रोतुमिवोद्धुरैः ॥ 1.32.2 ॥  
विरागवासनापास्तसमस्तभववासनाः ।  
मुहूर्तममृताम्भोधिवीचीविलुलिता इव ॥ 1.32.3 ॥  
ता गिरो रामभद्रस्य तस्य चित्रार्पितैरिव ।  
संश्रुताः श्रृणुकैरन्तरानन्दपदपीवरैः ॥ 1.32.4 ॥  
वसिष्ठविश्वामित्राद्यैर्मुनिभिः संसदि स्थितैः ।  
जयन्तधृष्टिप्रमुखैर्मन्त्रिभिर्मन्त्रकोविदैः ॥ 1.32.5 ॥  
नृपैर्दशरथप्रख्यैः पौरैः पारशवादिभिः ।  
सामन्तै राजपुत्रैश्च ब्राह्मणैर्ब्रह्मवादिभिः ॥ 1.32.6 ॥  
तथा भृत्यैरमात्यैश्च पञ्जरस्थैश्च पक्षिभिः ।  
क्रीडामृगैर्गतस्पन्दैस्तुरङ्गैस्त्यक्तचर्वणैः ॥ 1.32.7 ॥  
कौसल्याप्रमुखैश्चैव निजवातायनस्थितैः ।  
संशान्तभूषणारावैरस्पन्दैर्वनितागणैः ॥ 1.32.8 ॥  
उद्यानवल्लीनिलयैर्विटङ्कनिलयैरपि ।  
अक्षुब्दपक्षततिभिर्विहङ्गैर्विरतारवैः ॥ 1.32.9 ॥  
सिद्धैर्नभश्चरैश्चैव तथा गन्धर्वकिन्नरैः ।  
नारदव्यासपुलहप्रमुखैर्मुनिपुङ्गवैः ॥ 1.32.10 ॥  
अन्यैश्च देवदेवेशविद्याधरमहोरगैः ।  
रामस्य ता विचित्रार्था महोदारा गिरः श्रुताः ॥ 1.32.11 ॥  
अथ तूष्णीं स्थितवति रामे राजीवलोचने ।  
तस्मिन्रघुकुलाकाशशशाङ्के शशिसुन्दरे ॥ 1.32.12 ॥  
साधुवादगिरा सार्धं सिद्धसार्थसमीरिता ।  
वितानकसमा व्योम्नः पौष्पी वृष्टिः पपात ह ॥ 1.32.13 ॥  
मन्दारकोशविश्रान्तभ्रमरद्वन्द्वनादिनी ।  
मधुरामोदसौन्दर्यमुदितोन्मदमानवा ॥ 1.32.14 ॥  
व्योमवातविनुन्नेव तारकाणां परम्परा ।  
पतितेव धरापीठे स्वर्गस्त्रीहसितच्छटा ॥ 1.32.15 ॥  
(1) वृष्यमूककचन्मेघलवावलिरिव च्युता ।  
(1. वृष्टमूक इति पाठः.)  
हैयगवीनपिण्डानामीरितेव परम्परा ॥ 1.32.16 ॥  
हिमवृष्टिरिवोदारा मुक्ताहारचयोपमा ।  
ऐन्दवी रश्मिमालेव क्षीरोर्मीणामिवाततिः ॥ 1.32.17 ॥  
किञ्चल्काम्भोजवलिता भ्रमद्भृङ्गकदम्बका ।  
सीत्कारगायदामोदिमधुरानिललोलिता ॥ 1.32.18 ॥  
प्रभ्रमत्केतकीव्यूहा प्रस्फुरत्कैरवोत्करा ।  
प्रपतत्कुन्दवलया चलत्कुवलयालया ॥ 1.32.19 ॥  
आपूरिताङ्गणरसा गृहाच्छादनचत्वरा ।  
उद्ग्रीवपुरवास्तव्यनरनारीविलोकिता ॥ 1.32.20 ॥  
निरभ्रोत्पलंसंकाशव्योमवृष्टिनाकुला ।  
अदृष्टपूर्वा सर्वस्य जनस्य जनितस्मया ॥ 1.32.21 ॥  
अदृश्याम्बरसिद्धौघकरोत्करसमीरिता ।  
सा मुहूर्तचतुर्भागं पुष्पवृष्टिः पपात ह ॥ 1.32.22 ॥  
आपूरितसभालोके शान्ते कुसुमवर्षणे ।  
इमं सिद्धगणालापं शुश्रुवुस्ते सभागताः ॥ 1.32.23 ॥  
आकल्पं सिद्धसेनासु भ्रमद्भिरभितोदिवम् ।  
अपूर्वमिदमस्माभिः श्रुतं श्रुतिरसायनम् ॥ 1.32.24 ॥  
यदनेन किलोदारमुक्तं रघुकुलेन्दुना ।  
वीतरागतया तद्धि वाक्पतेरप्यगोचरम् ॥ 1.32.25 ॥  
अहो बत महत्पुण्यमद्यास्माभिरिदं श्रुतम् ।  
वचो राममुखोद्भूतं महाह्लादकरं धियः ॥ 1.32.26 ॥  
उपशमामृतसुन्दरमादरा-  
दधिगतोत्तमतापदमेष यत् ।  
कथितवानुचितं रघुनन्दनः  
सपदि तेन वयं प्रतिबोधिताः ॥ 1.32.27 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे नभश्चरसाधुवादो नाम द्वात्रिंशः सर्गः ॥ 32 ॥  
  ------------\*\*\*\*\*\*\*\*\*\*\*\*\*---------------

  त्रयस्त्रिंशः सर्गः 33

सिद्धा ऊचुः ।  
पावनस्यास्य वचसः प्रोक्तस्य रघुकेतुना ।  
निर्णयं श्रोतुमुचितं वक्ष्यमाणं महर्षिभिः ॥ 1.33.1 ॥  
नारदव्यासपुलहप्रमुखा मुनिपुङ्गवाः ।  
आगच्छताश्वविघ्नेन सर्व एव महर्षयः ॥ 1.33.2 ॥  
(1) पतामः परितः पुण्यामेतां दाशरथीं सभाम् ।  
(1. यतामः इति पाठः.)  
नीरन्ध्रां कनकोद्द्योतां पद्मिनीमिव षट्‌पदाः ॥ 1.33.3 ॥  
श्रीवाल्मीकिरुवाच ।  
(2) इत्युक्ता सा समस्तैव व्योमवासनिवासिनी ।  
(2. इत्युक्ता, सिद्धैरिति शेषः.)  
तां पपात सभां तत्र दिव्या मुनिपरम्परा ॥ 1.33.4 ॥  
अग्रस्थितमनुत्सृष्टरणद्वीणं मुनीश्वरम् ।  
पयः पीनघनश्यामं व्यासमेव किलान्तरा ॥ 1.33.5 ॥  
भृग्वङ्गिरः पुलस्त्यादिमुनीनायकमण्डिता ।  
च्यवनोद्दालकोशीरशरलोमादिमालिता ॥ 1.33.6 ॥  
परस्परपरामर्शदुः संस्थानमृगाजिना ।  
लोलाक्षमालावलया सुकमण्डलुधारिणी ॥ 1.33.7 ॥  
तारावलिरिव व्योम्नि तेजः प्रसरपाटला ।  
सूर्यावलिरिवान्योन्यं भासिताननमण्डना ॥ 1.33.8 ॥  
रत्नावलिरिवान्योन्यं नानावर्णकृताङ्गिका ।  
मुक्तावलिरिवान्योन्यं कृतशोभातिशायिनी ॥ 1.33.9 ॥  
कौमुदीवृष्टिरन्येव द्वितीयेवार्कमण्डली ।  
संभृतेवातिकालेन पूर्णचन्द्रपरम्परा ॥ 1.33.10 ॥  
ताराजाल इवाम्भोदो (3) व्यासो यत्र विराजते ।  
(3. अम्भोधौ इति पाठः.)  
तारौघ इव शीतांशुर्नारदोऽत्र विराजते ॥ 1.33.11 ॥  
देवेष्विव सुराधीशः पुलस्त्योऽत्र विराजते ।  
आदित्य इव देवानामङ्गिरास्तु विराजते ॥ 1.33.12 ॥  
अथास्यां सिद्धसेनायां पतन्त्यां नभसो रसाम् ।  
उत्तस्थौ मुनिसंपूर्णा तदा दाशरथी सभा ॥ 1.33.13 ॥  
मिश्रीभूता विरेजुस्ते नभश्चरमहीचराः ।  
परस्परवृताङ्गाभा भासयन्तो दिशो दश ॥ 1.33.14 ॥  
वेणुदण्डावृतकरा लीलाकमलधारिणः ।  
दूर्वाङ्कुराक्रान्तशिखाः सचूडामणिमूर्धजाः ॥ 1.33.15 ॥  
जटाजूटैश्च कपिला मौलिमालितमस्तकाः ।  
प्रकोष्ठगाक्षवलया मल्लिकावलयान्विताः ॥ 1.33.16 ॥  
चीरवल्कलसंवीताः स्नक्कौशेयावगुण्ठिताः ।  
विलोलमेखलापाशाश्चलन्मुक्ताकलापिनः ॥ 1.33.17 ॥  
वसिष्ठविश्वामित्रौ तान्पूजयामासतुः क्रमात् ।  
अर्घ्यैः पाद्यैर्वचोभिश्च सर्वानेव नभश्चरान् ॥ 1.33.18 ॥  
वसिष्ठविश्वामित्रौ ते पूजयामासुरादरात् ।  
अर्घ्यैः पाद्यैर्वचोभिश्च नभश्चरमहागणाः ॥ 1.33.19 ॥  
सर्वादरेण सिद्धौघं पूजयामास भूपतिः ।  
सिद्धौघो भूपतिं चैव कुशलप्रश्रवार्तया ॥ 1.33.20 ॥  
तैस्तैः प्रणयसंरम्भैरन्योन्यं प्राप्तसत्क्रियाः ।  
उपाविशन्विष्टरेषु नभश्चरमहीचराः ॥ 1.33.21 ॥  
वचोभिः पुष्पवर्षेण साधुवादेन चाभितः ।  
रामं ते पूजयामासुः पुरः प्रणतमास्थितम् ॥ 1.33.22 ॥  
आसांचक्रे च तत्रासौ राज्यलक्ष्मीविराजितः ।  
विश्वामित्रो वसिष्ठश्च् वामदेवोऽथ मन्त्रिणः ॥ 1.33.23 ॥  
नारदो देवपुत्रश्च व्यासश्च मुनिपुङ्गवः ।  
मरीचिरथ दुर्वासा मुनिराङ्गिरसस्तथा ॥ 1.33.24 ॥  
क्रतुः पुलस्त्यः पुलहः शरलोमा मुनीश्वरः ।  
वात्स्यायनो भरद्वाजो वाल्मीकिर्मुनिपुङ्गवः ॥ 1.33.25 ॥  
उद्दालक ऋचीकश्च शर्यातिश्च्यवनस्तथा ॥ 1.33.26 ॥  
एते चान्ये च बहवो वेदवेदाङ्गपारगाः ।  
ज्ञातज्ञेया महात्मान आस्थितास्तत्र नायकाः ॥ 1.33.27 ॥  
वसिष्ठविश्वामित्राभ्यां सह ते नारदादयः ।  
इदमूचुरनूचाना राममानमिताननम् ॥ 1.33.28 ॥  
अहो बत कुमारेण कल्याणगुणशालिनी ।  
वागुक्ता परमोदारा वैराग्यरसगर्भिणी ॥ 1.33.29 ॥  
परिनिष्ठितवक्तव्यं सबोधमुचितं स्फुटम् ।  
उदारं प्रियामार्यार्हमविह्वलमपि स्फुटम् ॥ 1.33.30 ॥  
अभिव्यक्तपदं स्पष्टमिष्टं स्पष्टं च तुष्टिमत् ।  
करोति राघवप्रोक्तं वचः कस्य न विस्मयम् ॥ 1.33.31 ॥  
शतादेकतमस्यैव सर्वोदारचमत्कृतिः ।  
ईप्सितार्थार्पणैकान्तदक्षा भवति भारती ॥ 1.33.32 ॥  
कुमार त्वां विना कस्य विवेकफलशालिनी ।  
परं विकासमायाति प्रज्ञाशरलतातता ॥ 1.33.33 ॥  
प्रज्ञादीपशिखा यस्य रामस्येव हृदि स्थिता ।  
प्रज्वलत्यसमालोककारिणी स पुमान्स्मृतः ॥ 1.33.34 ॥  
रक्तमांसास्थियन्त्राणि बहून्यतितराणि च ।  
पदार्थानभिकर्षन्ति नास्ति तेषु सचेतनः ॥ 1.33.35 ॥  
जन्ममृत्युजरादुः खमनुयान्ति पुनः पुनः ।  
विमृशन्ति न संसारं पशवः परिमोहिताः ॥ 1.33.36 ॥  
कथंचित्क्वचिदेवैको दृश्यते विमलाशयः ।  
पूर्वापरविचारार्हो यथायमरिमर्दनः ॥ 1.33.37 ॥  
अनुत्तमचमत्कारफलाः सुभगमूर्तयः ।  
भव्या हि विरला लोके सहकारद्रुमा इव ॥ 1.33.38 ॥  
सम्यग्दृशष्टजगद्यात्रा स्वविवेकचमत्कृतिः ।  
अस्मिन्मान्यमतावन्तरियमद्यैव दृश्यते ॥ 1.33.39 ॥  
सुभगाः सुलभारोहाः फलपल्लवशालिनः ।  
जायन्ते तरवो देशे न तु चन्दनपादपाः ॥ 1.33.40 ॥  
वृक्षाः प्रतिवनं सन्ति नित्यं सफलपल्लवाः ।  
नत्वपूर्वचमत्कारो लवङ्गः सुलभः सदा ॥ 1.33.41 ॥  
ज्योत्स्नोव शीता शशिनः सुतरोरिव मञ्जरी ।  
पुष्पादामोदलेखेव दृष्टा रामाच्चमत्कृतिः ॥ 1.33.42 ॥  
अस्मिन्नुद्दामदौरात्म्यदैवनिर्माणनिर्मिते ।  
द्विजेन्द्रा दग्धसंसारे सारो ह्यत्यन्तदुर्लभः ॥ 1.33.43 ॥  
यतन्ते सारसंप्राप्तौ ये यशोनिधयो धियः ।  
धन्या धुरि सतां गण्यास्त एव पुरुषोत्तमाः ॥ 1.33.44 ॥  
न रामेण समोऽस्तीह दृष्टो लोकेषु कश्चन ।  
विवेकवानुदारात्मा न भावी चेति नो मतिः ॥ 1.33.45 ॥  
सकललोकचमत्कृतिकारिणो-  
ऽप्यभिमतं यदि राघवचेतसः ।  
फलति नो तदिमे वयमेव हि  
स्फुटतरं मुनयो हतबुद्धयः ॥ 1.33.46 ॥

इत्यार्षे श्रीवासिष्ठमहारामायणे वाल्मीकीये वैराग्यप्रकरणे नभश्चरमहीचरसंमेलनं नाम त्रयस्त्रिंशः सर्गः ॥ 33 ॥  
  समाप्तमिदं वैराग्यप्रकरणम् ।  
  -------\*\*\*\*\*\*-------




  योगवासिष्ठः ।  
 श्रीवासिष्ठमहारामायणतात्पर्यप्रकाशाख्यव्याख्यासंवलितः ।

  मुमुक्षुव्यवहारप्रकरणं द्वितीयम् ।  
प्रथमः सर्गः 1  
वाल्मीकिरुवाच ।  
इति नादेन महता वचस्युक्ते सभागतैः ।  
राममग्रगतं प्रीत्या विश्वामित्रोऽभ्यभाषत ॥ 2.1.1 ॥  
न राघव तवास्त्यन्यज्ज्ञेयं ज्ञानवतां वर ।  
स्वयैव सूक्ष्मया बुद्ध्या सर्वं विज्ञातवानसि ॥ 2.1.2 ॥  
केवलं मार्जनामात्रं मनागेवोपयुज्यते ।  
स्वभावविमले नित्यं स्वबुद्धिमुकुरे तव ॥ 2.1.3 ॥  
भगवद्व्यासपुत्रस्य शुकस्येव मतिस्तव ।  
विश्रान्तिमात्रमेवान्तर्ज्ञातज्ञेयाप्यपेक्षते ॥ 2.1.4 ॥  
श्रीराम उवाच ।  
भगवद्व्यासपुत्रस्य शुकस्य भगवन्कथम् ।  
ज्ञेयेऽप्यादौ न विश्रान्तं विश्रान्तं च धिया पुनः ॥ 2.1.5 ॥  
विश्वामित्र उवाच ।  
आत्मोदन्तसमं राम कथ्यमानमिदं मया ।  
श्रृणु व्यासात्मजोदन्तं जन्मनामन्तकारणम् ॥ 2.1.6 ॥  
योऽयमञ्जनशैलाभो निविष्टो हेमविष्टरे ।  
पार्श्वे तव पितुर्व्यासो भगवान्भास्करद्युतिः ॥ 2.1.7 ॥  
अस्याभूदिन्दुवदनस्तनयो नयकोविदः ।  
शुको नाम महाप्राज्ञो यज्ञो मूर्त्येव सुस्थितः ॥ 2.1.8 ॥  
प्रविचारयतो लोकयात्रामलमिमां हृदि ।  
तवेव किल तस्यापि विवेक उदभूदयम् ॥ 2.1.9 ॥  
तेनासौ स्वविवेकेन स्वयमेव महामनाः ।  
प्रविचार्य चिरं चारु यत्सत्यं तदवाप्तवान् ॥ 2.1.10 ॥  
स्वयं प्राप्ते परे वस्तुन्यविश्रान्तमनाः स्थितः ।  
इदं वस्त्विति विश्वासं नासावात्मन्युपाययौ ॥ 2.1.11 ॥  
केवलं विररामास्य चेतो विगतचापलम् ।  
भोगेभ्यो भूरिभङ्गेभ्यो धाराभ्य इव चातकः ॥ 2.1.12 ॥  
एकदा सोऽमलप्रज्ञो मेरावेकान्तसुस्थितम् ।  
पप्रच्छ पितरं भक्त्या कृष्णद्वैपायनं मुनिम् ॥ 2.1.13 ॥  
संसाराडम्बरमिदं कथमभ्युत्थितं मुने ।  
कथं च प्रशमं याति कियत्कस्य कदेति वा ॥ 2.1.14 ॥  
इति पृष्टेन मुनिना व्यासेनाखिलमात्मजे ।  
यथावदमलं प्रोक्तं वक्तव्यं विदितात्मना ॥ 2.1.15 ॥  
आऽज्ञासिषं पूर्वमेतदहमित्यथ तत्पितुः ।  
स शुकः शुभया बुद्ध्या न वाक्यं बह्वमन्यत ॥ 2.1.16 ॥  
व्यासोऽपि भगवान्बुद्ध्वा पुत्राभिप्रायमीदृशम् ।  
प्रत्युवाच पुनः पुत्रं नाहं जानामि तत्त्वतः ॥ 2.1.17 ॥  
जनको नाम भूपालो विद्यते वसुधातले ।  
यथावद्वेत्त्यसौ वेद्यं तस्मात्सर्वमवाप्स्यसि ॥ 2.1.18 ॥  
पित्रेत्युक्ते शुकः प्रायात्सुमेरोर्वसुधातले ।  
विदेहनगरीं प्राप जनकेनाभिपालिताम् ॥ 2.1.19 ॥  
आवेदितोऽसौ याष्टीकैर्जनकाय महात्मने ।  
द्वारि व्याससुतो राजञ्शुकोऽत्र स्थितवानिति ॥ 2.1.20 ॥  
जिज्ञासार्थं (1) शुकस्यासावास्तामेवेत्यवज्ञया ।  
(1. शुकस्याज्ञायास्तां इति पाठः.)  
उक्त्वा बभूव जनकस्तूष्णीं सप्त दिनान्यथ ॥ 2.1.21 ॥  
ततः प्रवेशयामास जनकः शुकमङ्गणम् ।  
तत्राहानि स सप्तैव तथैवावसदुन्मनाः ॥ 2.1.22 ॥  
अथ प्रवेशयामास जनकोऽन्तः पुरं शुकम् ।  
राजा न दृश्यते तावदिति सप्त दिनानि च ॥ 2.1.23 ॥  
तत्रोन्मदाभिः कान्ताभिर्भोजनैर्भोगसंचयैः ।  
जनको लालयामास शुकं शशिसमाननम् ॥ 2.1.24 ॥  
ते भोगास्तानि दुः खानि व्यासपुत्रस्य तन्मनः ।  
नाजह्रुर्मन्दपवना बद्धपीठमिवाचलम् ॥ 2.1.25 ॥  
केवलं सुसमः स्वस्थो मौनी मुदितमानसः ।  
अतिष्ठत्स शुकस्तत्र संपूर्ण इव चन्द्रमाः ॥ 2.1.26 ॥  
परिज्ञातस्वभावं तं शुकं स जनको नृपः ।  
आनीतं मुदितात्मानमवलोक्य ननाम ह ॥ 2.1.27 ॥  
निः शेषितजगत्कार्य प्राप्ताखिलमनोरथ ।  
किमीप्सितं तवेत्याशु कृतस्वागतमाह तम् ॥ 2.1.28 ॥  
श्रीशुक उवाच ।  
संसाराडम्बरमिदं कथमभ्युत्थितं गुरो ।  
कथं प्रशममायाति यथावत्कथयाशु मे ॥ 2.1.29 ॥  
विश्वामित्र उवाच ।  
जनकेनेति पृष्टेन शुकस्य कथितं तदा ।  
तदेव यत्पुरा प्रोक्तं तस्य पित्रा महात्मना ॥ 2.1.30 ॥  
श्रीशुक उवाच ।  
स्वयमेव मया पूर्वमेतज्ज्ञातं विवेकतः ।  
एतदेव च पृष्टेन पित्रा मे समुदाहृतम् ॥ 2.1.31 ॥  
भवताप्येष एवार्थः कथितो वाग्विदां वर ।  
एष एव च वाक्यार्थः शास्त्रेषु परिदृश्यते ॥ 2.1.32 ॥  
यथायं स्वविकल्पोत्थः स्वविकल्पपरिक्षयात् ।  
क्षीयते दग्धसंसारो निः सार इति निश्चयः ॥ 2.1.33 ॥  
तत्किमेतन्महाबाहो सत्यं ब्रूहि ममाचलम् ।  
त्वत्तो विश्रान्तिमाप्नोमि चेतसा भ्रमता जगत् ॥ 2.1.34 ॥  
जनक उवाच ।  
नातः परतरः कश्चिन्निश्चयोऽस्त्यपरो मुने ।  
स्वयमेव त्वया ज्ञातं गुरुतश्च पुनः श्रुतम् ॥ 2.1.35 ॥  
अविच्छिन्नचिदात्मैकः पुमानस्तीह नेतरत् ।  
स्वसंकल्पवशाद्वद्धो निः संकल्पश्च मुच्यते ॥ 2.1.36 ॥  
तेन त्वया स्फुटं ज्ञातं ज्ञेयं यस्य महात्मनः ।  
भोगेभ्यो विरतिर्जाता (1) दृश्यात्प्राक्सकलादिह ॥ 2.1.37 ॥  
(1. दृश्याद्वा इति पाठः.)  
तव बाल महावीर मतिर्विरतिमागता ।  
भोगेभ्यो दीर्घरोगेभ्यः किमन्यच्छ्रोतुमिच्छसि ॥ 2.1.38 ॥  
न तथा पूर्णता जाता सर्वज्ञानमहानिधेः ।  
तिष्ठतस्तपसि स्फारे पितुस्तव यथा तव ॥ 2.1.39 ॥  
व्यासादधिक एवाहं व्यासशिष्योऽसि तत्सुतः ।  
भोगेच्छातानवेनेह मत्तोऽप्यत्यधिको भवान् ॥ 2.1.40 ॥  
प्राप्तं प्राप्तव्यमखिलं भवता पूर्णचेतसा ।  
न दृश्ये पतसि ब्रह्मन्मुक्तस्त्वं भ्रान्तिमुत्सृज ॥ 2.1.41 ॥  
अनुशिष्टः स इत्येवं जनकेन महात्मना ।  
अतिष्ठत्स शुकस्तूष्णीं स्वच्छे परमवस्तुनि ॥ 2.1.42 ॥  
वीतशोकभयायासो निरीहश्छिन्नसंशयः ।  
जगाम शिखरं मेरोः समाध्यर्थमनिन्दितम् ॥ 2.1.43 ॥  
तत्र वर्षसहस्राणि निर्विकल्पसमाधिना ।  
दश स्थित्वा शशामासावात्मन्यस्नेहदीपवत् ॥ 2.1.44 ॥  
व्यपगतकलनाकलङ्कशुद्धः  
स्वयममलात्मनि पावने पदेऽसौ ।  
सलिलकण इवाम्बुधौ महात्मा  
विगलितवासनमेकतां जगाम ॥ 2.1.45 ॥

इत्यार्षे श्रीवासिष्ठमहारामायणे वाल्मीकीये (2) (2.मोक्षोपाये इत्यधिकं क्वत्विल्लभ्यते.) ममुक्षुव्यवहारप्रकरणे शुकनिर्याणं नाम प्रथमः सर्गः ॥ 1 ॥  
  -----------\*\*\*\*\*\*\*\*\*\*\*\*-------------

  द्वितीयः सर्गः 2

विश्वामित्र उवाच ।  
तस्य व्यासतनूजस्य मलमात्रोपमार्जनम् ।  
यथोपयुक्तं ते राम तावदेवोपयुज्यते ॥ 2.2.1 ॥  
ज्ञेयमेतेन विज्ञातमशेषेण मुनीश्वराः ।  
स्वदन्तेऽस्मै न यद्भोगा रोगा इव सुमेधसे ॥ 2.2.2 ॥  
ज्ञातज्ञेयस्य मनसो नूनमेतद्धि लक्षणम् ।  
न स्वदन्ते समग्राणि भोगवृन्दानि यत्पुनः ॥ 2.2.3 ॥  
भोगभावनया याति बन्धो दार्ढ्यमवस्तुजः ।  
तयोपशान्तया याति बन्धो जगति तानवम् ॥ 2.2.4 ॥  
वासनातानवं राम मोक्ष इत्युच्यते बुधैः ।  
पदार्थवासनादार्ढ्यं बन्ध इत्यभिधीयते ॥ 2.2.5 ॥  
स्वात्मतत्त्वाभिगमनं भवति प्रायशो नृणाम् ।  
मुने विषयवैरस्यं कदर्थादुपजायते ॥ 2.2.6 ॥  
सम्यक्पश्यति यस्तज्ज्ञो ज्ञातज्ञेयः स पण्डितः ।  
न स्वदन्ते बलादेव तस्मै भोगा महात्मने ॥ 2.2.7 ॥  
यशः प्रभृतिना यस्मै हेतुनैव विना पुनः ।  
भुवि भोगा न रोचन्ते स जीवन्मुक्त उच्यते ॥ 2.2.8 ॥  
ज्ञेयं यावन्न विज्ञातं तावत्तावन्न जायते ।  
विषयेष्वरतिर्जन्तोर्मरुभूमौ लता यथा ॥ 2.2.9 ॥  
अतएव हि विज्ञातज्ञेयं (1) विद्दि रघूद्वहम् ।  
(1. विज्ञातं ज्ञेयं पाठः.)  
(2) यदेनं रञ्जयन्त्येता न रम्या भोगभूमयः ॥ 2.2.10 ॥  
(2. येनेदं इति पाठः.)  
रामो यदन्तर्जानाति तद्वस्त्वित्येव सन्मुखात् ।  
आकर्ण्य चित्तविश्रान्तिमाप्नोत्येव मुनीश्वराः ॥ 2.2.11 ॥  
केवलं केवलीभावविश्रान्तिं समपेक्षते ।  
रामबुद्धिः शरल्लक्ष्मीः खलु विश्रमणं यथा ॥ 2.2.12 ॥  
अत्रास्य चित्तविश्रान्त्यै राघवस्य महात्मनः ।  
युक्तिं कथयतु श्रीमान्वसिष्ठो भगवानयम् ॥ 2.2.13 ॥  
रघूणामेष सर्वेषां प्रभुः कुलगुरुः सदा ।  
सर्वज्ञः सर्वसाक्षी च त्रिकालामलदर्शनः ॥ 2.2.14 ॥  
वसिष्ठ भगवन्पूर्वं कच्चित्स्मरसि यत्स्वयम् ।  
आवयोर्वैरशान्त्यर्थं श्रेयसे च महाधियाम् ॥ 2.2.15 ॥  
निषधाद्रेर्मुनीनां च सानौ सरलसंकुले ।  
उपदिष्टं भगवता ज्ञानं पद्मभुवा बहु ॥ 2.2.16 ॥  
येन युक्तिमता ब्रह्मन्ज्ञानेनेयं हि वासना ।  
सांसारी नूनमायाति शमं श्यामेव भास्वता ॥ 2.2.17 ॥  
तदेव युक्तिमज्ज्ञेयं रामायान्तेनिवासिने ।  
ब्रह्मन्नुपदिशाशु त्वं येन विश्रान्तिमेष्यति ॥ 2.2.18 ॥  
कदर्थाना च नैवैषा रामो हि गतकल्पषः ।  
निर्मले मुकुरे वक्रमयत्नेनैव बिम्बति ॥ 2.2.19 ॥  
तज्ज्ञानं स च शास्त्रार्थस्त्वद्वैदग्ध्यमनिन्दितम् ।  
सच्छिष्याय विरक्ताय साधो (1) यदुपदिश्यते ॥ 2.2.20 ॥  
(1. यत्किंचिदुपदिश्यते इति पाठः.)  
अशिष्यायाविरक्ताय यत्किंचिदुपदिश्यते ।  
तत्प्रयात्यपवित्रत्वं गोक्षीरं श्वदृताविव ॥ 2.2.21 ॥  
वीतरागभयक्रोधा निर्माना गलितैनसः ।  
वदन्ति त्वादृशा यत्र तत्र विश्राम्यतीह धीः ॥ 2.2.22 ॥  
इत्युक्ते गाधिपुत्रेण व्यासनारदपूर्वकाः ।  
मुनयस्ते तमेवार्थं साधुसाध्वित्यपूजयन् ॥ 2.2.23 ॥  
अथोवाच महातेजा राज्ञः पार्श्वे व्यवस्थितः ।  
ब्रह्मेव ब्रह्मणः पुत्रो वसिष्ठो भगवान्मुनिः ॥ 2.2.24 ॥  
श्रीवसिष्ठ उवाच ।  
मुने यदादिशसि मे तदविघ्नं करोम्यहम् ।  
कः समर्थः समर्थोऽपि सतां लङ्घयितुं वचः ॥ 2.2.25 ॥  
अहं हि राजपुत्राणां रामादीनां मनस्तमः ।  
ज्ञानेनापनयाम्याशु दीपेनेव निशातमः ॥ 2.2.26 ॥  
स्मराम्यखण्डितं सर्वं संसारभ्रमशान्तये ।  
निषधाद्रौ पुरा प्रोक्तं यज्ज्ञानं पद्मजन्मना ॥ 2.2.27 ॥  
वाल्मीकिरुवाच ।  
इति निगदितवानसौ महात्मा  
परिकरबन्धकृहीतवक्तृतेजाः ।  
अकथयदिदमज्ञतोपशान्त्यै  
परमपदैकविबोधनं वसिष्ठः ॥ 2.2.28 ॥

इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे विश्वामित्रवाक्यं नाम द्वितीयः सर्गः ॥ 2 ॥  
  ----------\*\*\*\*\*\*\*\*\*\*\*\*\*-------------

  तृतीयः सर्गः 3

श्रीवसिष्ठ उवाच ।  
पूर्वमुक्तं भगवता यज्ज्ञानं पद्मजन्मना ।  
सर्गादौ लोकशान्त्यर्थं तदिदं कथयाम्यहम् ॥ 2.3.1 ॥  
श्रीराम उवाच ।  
कथयिष्यसि विस्तीर्णां भगवन्मोक्षसंहिताम् ।  
इमं तावत्क्षणं जातं संशयं मे निवारय ॥ 2.3.2 ॥  
पिता शुकस्य सर्वज्ञो गुरुर्व्यासो महामतिः ।  
विदेहमुक्तो न कथं कथं मुक्तः सुतोऽस्य सः ॥ 2.3.3 ॥  
श्रीवसिष्ठ उवाच ।  
परमार्कप्रकाशान्तस्त्रिजगत्त्रसरेणवः ।  
उत्पत्योत्पत्य लीना ये न संख्यामुपयान्ति ते ॥ 2.3.4 ॥  
वर्तमानाश्च याः सन्ति त्रालोक्यगणकोटयः ।  
शक्यन्ते ताश्च संख्यातुं नैव काश्चन केनचित् ॥ 2.3.5 ॥  
भविष्यन्ति पराम्भोधौ जगत्सर्गतरङ्गकाः ।  
तांश्च वै परिसंख्यातुं सा कथैव न विद्यते ॥ 2.3.6 ॥  
श्रीराम उवाच ।  
या भूता या भविष्यन्त्यो जगत्सर्गपरम्पराः ।  
तासां विचारणा युक्ता वर्तमानास्तु का इव ॥ 2.3.7 ॥  
श्रीवसिष्ठ उवाच ।  
तिर्यक्पुरुषदेवादेर्यो नाम स विनश्यति ।  
यस्मिन्नेव प्रदेशेऽसौ तदैवेदं प्रपश्यति ॥ 2.3.8 ॥  
आतिवाहिकनाम्नान्तः स्वहृद्येव जगत्त्रयम् ।  
व्योम्नि चित्तशरीरेण व्योमात्मानुभवत्यजः ॥ 2.3.9 ॥  
एवं मृता म्रियन्ते च मरिष्यन्ति च कोटयः ।  
भूतानां यां जगन्त्याशामुदितानि पृथक्पृथक् ॥ 2.3.10 ॥  
संकल्पनिर्माणमिव मनोराज्यविलासवत् ।  
इन्द्रजालामाल इव कथार्थप्रतिभासवत् ॥ 2.3.11 ॥  
दुर्वातभूकम्प इव त्रस्तबालपिशाचवत् ।  
मुक्तालीवामले व्योम्नि नौस्पन्दतरुयानवत् ॥ 2.3.12 ॥  
स्वप्नसंवित्तिपुरवत्स्मृतिजातखपुष्पवत् ।  
जगत्संसरणं स्वान्तर्मृतोऽनुभवति स्वयम् ॥ 2.3.13 ॥  
तत्रातिपरिणामेन तदेव घनतां गतम् ।  
इहलोकोऽयमित्येव जीवाकाशे विजृम्भते ॥ 2.3.14 ॥  
पुनस्तत्रैव जन्मेहामरणाद्यनुभूतिमान् ।  
परं लोकं कल्पयति मृतस्तत्र तथा पुनः ॥ 2.3.15 ॥  
तदन्तरन्ये पुरुषास्तेषामन्तस्तथेतरे (1) ।  
(1. तथा परे इति पाठः.)  
संसार इति भान्तीमे कदलीदलपीठवत् ॥ 2.3.16 ॥  
न पृथ्वादिमहाभूतगणा न च जगत्क्रमाः ।  
मृतानां सन्ति तत्रापि तथाप्येषआं जगद्भ्रमाः ॥ 2.3.17 ॥  
अविद्यैव ह्यनन्तेयं नानाप्रसरशालिनी ।  
जडानां सरिदादीर्घा तरत्सर्गतरङ्गिणी ॥ 2.3.18 ॥  
परमार्थाम्बुधौ स्फारे राम सर्गतरङ्गकाः ।  
भूयोभूयोऽनुवर्तन्ते त एवान्ये च भूरिशः ॥ 2.3.19 ॥  
सर्वतः सदृशाः केचित्कुलक्रममनोगुणैः ।  
केचिदर्धेन सदृशाः केचिच्चातिविलक्षणाः ॥ 2.3.20 ॥  
इमं व्यासमुनिं तत्र द्वात्रिंशं संस्मराम्यहम् ।  
यथासंभवविज्ञानदृशा संदृश्यमानया ॥ 2.3.21 ॥  
द्वादशाल्पधियस्तत्र कुलाकारेहितैः समाः ।  
दश सर्वे समाकाराः शिष्टाः कुलविलक्षणाः ॥ 2.3.22 ॥  
अद्याप्यन्ये भविष्यन्ति व्यासवाल्मीकयस्तथा ।  
भृग्वङ्गिरः पुलस्त्याश्च तथैवाप्यन्यथैव च ॥ 2.3.23 ॥  
नराः सुरर्षिदेवानां गणाः संभूय भूरिशः ।  
उत्पद्यन्ते विलीयन्ते कदाचिच्च पृथक्पृथक् ॥ 2.3.24 ॥  
ब्राह्मी द्वासप्ततिस्त्रेता आसीदस्ति भविष्यति ।  
स एवान्यश्च लोकाश्च त्वं चाहं चेति वेद्म्यहम् ॥ 2.3.25 ॥  
क्रमेणास्य मुनेरित्थं व्यासस्याद्भुतकर्मणः ।  
संलक्ष्यतेऽवतारोऽयं दशमो दीर्घदर्शिनः ॥ 2.3.26 ॥  
अभूम व्यासवाल्मीकियुक्ता वयमनेकशः ।  
अभूम वयमेवेमे बहुशश्च पृथक्पृथक् ॥ 2.3.27 ॥  
अभूम वयमेवेमे सदृशा इतरे विदः ।  
अभूम वयमेवेमे नानाकाराः समाशयाः ॥ 2.3.28 ॥  
भाव्यमद्याप्यनेनेह ननु वाराष्टकं पुनः ।  
भूयोऽपि भारतं नाम सेतिहासं करिष्यति ॥ 2.3.29 ॥  
कृत्वा वेदविभागं च नीत्वानेन कुलप्रथाम् ।  
ब्रह्मत्वं च तथा कृत्वा भाव्यं वैदेहमोक्षणम् ॥ 2.3.30 ॥  
वीतशोकभयः शान्तनिर्वाणो गतकल्पनः ।  
जीवन्मुक्तो जितमना व्यासोऽयमिति वर्णितः ॥ 2.3.31 ॥  
वित्तबन्धुवयः कर्मविद्याविज्ञानचेष्टितैः ।  
समानि सन्ति भूतानि कदाचिन्नतु तानि तु ॥ 2.3.32 ॥  
क्वचित्सर्गशतैस्तानि (1) भवन्ति न भवन्ति वा ।  
(1. क्वचिदिति पूर्वोत्तरान्वयि.)  
कदाचिदपि मायेयमित्थमन्तविवर्जिता ॥ 2.3.33 ॥  
यच्छतीयं विपर्यासं भूरिभूतपरम्परा ।  
बीजराशिरिवाजस्रं पूर्यमाणः पुनः पुनः ॥ 2.3.34 ॥  
तेनैव संनिवेशेन तथान्येन पुनः पुनः ।  
सर्गाकाराः प्रवर्तन्ते तरङ्गाः कालवारिधेः ॥ 2.3.35 ॥  
आश्वस्तान्तः करणः  
शान्तविकल्पः स्वरूपसारमयः ।  
परमशमामृततृप्त-  
स्तिष्ठति विद्वान्निरावरणः ॥ 2.3.36 ॥

इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे भूयोभूयः सर्गानुवर्णनं नाम तृतीयः सर्गः ॥ 3 ॥  
  ------------\*\*\*\*\*\*\*\*\*\*\*\*------------

  चतुर्थः सर्गः 4

श्रीवसिष्ठ उवाच ।  
सौम्याम्बुत्वे तरङ्गत्वे सलिलस्याम्बुता यथा ।  
समैवाब्धौ तथाऽदेहसदेहमुनिमुक्तता ॥ 2.4.1 ॥  
सदेहा वास्त्वदेहा वा मुक्तता विषये न च ।  
अनास्वादितभोगस्य कुतो भोज्यानुभूतयः ॥ 2.4.2 ॥  
जीवन्मुक्तं मुनिश्रेष्ठं केवलं हि पदार्थवत् ।  
पश्यामः पुरतो नास्य पुनर्विघ्नोऽन्तराशयम् ॥ 2.4.3 ॥  
सदेहादेहमुक्तानां भेदः को बोधरूपिणाम् ।  
यदेवाम्बुतरङ्गत्वे सौम्यत्वेऽपि तदेव तत् ॥ 2.4.4 ॥  
न मनागपि भेदोऽस्ति सदेहादेहमुक्तयोः ।  
सस्पन्दोऽप्यथवाऽस्पन्दो वायुरेव यथानिलः ॥ 2.4.5 ॥  
सदेहा वा विदेहा वा मुक्तता न प्रमास्पदम् ।  
अस्माकमपि तस्यास्ति स्वैकतास्त्यविभागिनी ॥ 2.4.6 ॥  
तस्मात्प्रकृतमेवेदं श्रृणु श्रवणभूषणम् ।  
मयोपदिश्यमानं त्वं ज्ञानमज्ञान्ध्यनाशनम् ॥ 2.4.7 ॥  
सर्वमेवेह हि सदा संसारे रघुनन्दन ।  
सम्यक्प्रयुक्तात्सर्वेण पौरुषात्समवाप्यते ॥ 2.4.8 ॥  
इद हीन्दोरिवोदेति शीतलाह्लादनं हृदि ।  
परिस्पन्दफलप्राप्तौ पौरुषादेव नान्यतः ॥ 2.4.9 ॥  
पौरुषं स्पन्दफलवद्दृष्टं प्रत्यक्षतो नयत् ।  
कल्पितं मोहितैर्मन्दैर्दैवं किंचिन्न विद्यते ॥ 2.4.10 ॥  
साधूपदिष्टमार्गेण यन्मनोङ्गविचेष्टितम् ।  
तत्पौरुषं (1) तत्सफलमन्यदुन्मत्तचेष्टितम् ॥ 2.4.11 ॥  
(1. तत्साफल्यम् इति पाठः.)  
यो यमर्थं प्रार्थयते तदर्थं चेहते क्रमात् ।  
अवश्यं स तमाप्नोति न चेदर्धान्निवर्तते ॥ 2.4.12 ॥  
पौरुषेण प्रयत्नेन त्रैलोक्यैश्वर्यसुन्दराम् ।  
कश्चित्प्राणिविशेषो हि (2) शक्रतां समुपागतः ॥ 2.4.13 ॥  
(2. वृषतां इति पाठः. वृषा=इन्द्रः.)  
पौरुषेणैव यत्नेन सहसाम्भोरुहास्पदम् ।  
कश्चिदेव चिदुल्लासो ब्रह्मतामधितिष्ठति ॥ 2.4.14 ॥  
सारेण पुरुषार्थेन स्वेनैव गरुडध्वजः ।  
कश्चिदेव पुमानेव पुरुषोत्तमतां गतः ॥ 2.4.15 ॥  
पौरुषेणैव यत्नेन ललनावलिताकृतिः (3) ।  
(3.वलिताकृतिम् इति पाठः.)  
शरीरी कश्चिदेवेह गतश्चन्द्रार्धचूडताम् ॥ 2.4.16 ॥  
प्राक्तनं चैहिकं चेति द्विविधं विद्धि पौरुषम् ।  
प्राक्तनोऽद्यतनेनाशु पुरुषार्थेन जीयते ॥ 2.4.17 ॥  
यत्नवद्भिर्दृढाभ्यासैः (4) प्रज्ञोत्साहसमन्वितैः ।  
(4. प्रजोत्साह इति पाठः.)  
मेरवोऽपि निगीर्यन्ते कैव प्राक्पौरुषे कथा ॥ 2.4.18 ॥  
शास्त्रनियन्त्रितपौरुष-  
परमा पुरुषस्य पुरुषता या स्यात् ।  
अभिमतफलभरसिद्ध्यै  
भवति हि सैवान्यथा त्वनर्थाय ॥ 2.4.19 ॥  
कस्यांचित्स्वमात्मदुः स्थितिवशात्पुंसो दशायां शनै-  
रङ्गुल्यग्रनिपीडितैकचुलुकादावापबिन्दुर्बहुः ।  
कस्यांचिज्जलराशिपर्वतपुरद्वीपान्तरालीकृता  
भर्तव्योचितसंविभागकरणे पृथ्वी न पृथ्वी भवेत् ॥ 2.4.20 ॥

इत्यार्षे श्रीवासिष्ठमहारामायणे वालमीकीये मुमुक्षुव्यवहारप्रकरणे पौरुषप्रकरणं नाम चतुर्थः सर्गः ॥ 4 ॥  
  ------------\*\*\*\*\*\*\*\*\*\*\*\*\*--------------

  पञ्चः सर्गः 5

श्रीवसिष्ठ उवाच ।  
प्रवृत्तिरेव प्रथमं यथाशास्त्रविहारिणाम् ।  
प्रभेव वर्णभेदानां साधनी सर्वकर्मणाम् ॥ 2.5.1 ॥  
मनसा वाञ्छ्यते यच्च यथाशास्त्रं न कर्मणा ।  
साध्यते मत्तलीलासौ मोहनी नार्थसाधनी ॥ 2.5.2 ॥  
यथा संयतते (1) येन तथा तेनानुभूयते ।  
(1. संयत्यते इति पाठः.)  
स्वकर्मैवेति चास्तेऽन्या व्यतिरिक्ता न दैवदृक् ॥ 2.5.3 ॥  
उच्छास्त्रं शास्त्रितं चेति द्विविधं पौरुषं स्मृतम् ।  
तत्रोच्छास्त्रमनर्थाय परमार्थाय शास्त्रितम् ॥ 2.5.4 ॥  
द्वौ हुडाविव युध्येते पुरुषार्थौ समासमौ ।  
प्राक्तनश्चैहिकश्चैव शाम्यत्यत्राल्पवीर्यवान् ॥ 2.5.5 ॥  
अतः पुरुषयत्नेन यतितव्यं यथा तथा ।  
पुंसा तन्त्रेण सद्योगाद्येनाश्वद्यतनो जयेत् ॥ 2.5.6 ॥  
द्वौ हुडाविव युध्येते पुरुषार्थौ समासमौ ।  
आत्मीयश्चान्यदीयश्च जयत्यतिबलस्तयोः ॥ 2.5.7 ॥  
अनर्थः प्राप्यते यत्र शास्त्रितादपि पौरुषात् ।  
अनर्थकर्तृ बलवत्तत्र ज्ञेयं स्वपौरुषम् ॥ 2.5.8 ॥  
परं पौरुषमाश्रित्य दन्तैर्दन्तान्विचूर्णयन् ।  
शुभेनाऽशुभमुद्युक्तं प्राक्तनं पौरुषं जयेत् ॥ 2.5.9 ॥  
प्राक्तनः पुरुषार्थोऽसौ मां नियोजयतीति धीः ।  
बलादधस्पदीकार्या प्रत्यक्षादधिका न सा ॥ 2.5.10 ॥  
तावत्तावत्प्रयत्नेन यतितव्यं सुपौरुषम् ।  
प्राक्तनं पौरुषं यावदशुभं शाम्यति स्वयम् ॥ 2.5.11 ॥  
दोषः शाम्यत्यसंदेहं प्राक्तनोऽद्यतनैर्गुणैः ।  
दृष्टान्तोऽत्र ह्यस्तनस्य दोषस्याद्य गुणैः क्षयः ॥ 2.5.12 ॥  
असद्दैवमधः कृत्वा नित्यमुद्रिक्तया धिया ।  
संसारोत्तरणं भूत्यै यतेताऽऽधातुमात्मनि ॥ 2.5.13 ॥  
न गन्तव्यमनुद्योगैः साम्यं पुरुषगर्दभैः ।  
उद्योगस्तु यथाशास्त्रं लोकद्वितयसिद्धये ॥ 2.5.14 ॥  
संसारकुहरादस्मान्निर्गन्तव्यं स्वयं बलात् ।  
पौरुषं यत्नमाश्रित्य हरिणेवारिपञ्जरात् ॥ 2.5.15 ॥  
प्रत्यहं प्रत्यवेक्षेत देहं नश्वरमात्मनः ।  
संत्यजेत्पशुभिस्तुल्यं श्रयेत्सत्पुरुषोचितम् ॥ 2.5.16 ॥  
किंचित्कान्तान्नपानादिकलिलं कोमलं गृहे ।  
व्रणे कीट इवास्वाद्य वयः कार्यं न भस्मसात् ॥ 2.5.17 ॥  
शुभेन पौरुषेणाशु शुभमासाद्यते फलम् ।  
अशुभेनाशुभं नित्यं दैवं नाम न किंचन ॥ 2.5.18 ॥  
प्रत्यक्षमानमुत्सृज्य योऽनुमानमुपैत्यसौ ।  
स्वभुजाभ्यामिमौ सर्पाविति प्रेक्ष्य पलायते ॥ 2.5.19 ॥  
दैवं संप्रेरयति मामिति दग्धधियां मुखम् ।  
अदृष्टश्रेष्ठदृष्टीनां दृष्ट्वा लक्ष्मीर्निवर्तते ॥ 2.5.20 ॥  
तस्मात्पुरुषयत्नेन विवेकं पूर्वमाश्रयेत् ।  
आत्मज्ञानमहार्थानि शास्त्राणि प्रविचारयेत् ॥ 2.5.21 ॥  
चित्ते चिन्तयतामर्थं यथाशास्त्रं निजेहितैः ।  
असंसाधयतामेव मूढानां धिग्दुरीप्सितम् ॥ 2.5.22 ॥  
पौरुषं च नवानन्तं न यत्नमभिवाच्छ्यते ।  
न यत्नेनापि महता प्राप्यते (1) रत्नमश्मतः ॥ 2.5.23 ॥  
(1. तैलमश्मनः इति पाठः.)  
यथा घटः परिमितो यथा परिमितः पटः ।  
नियतः परिमाणस्थः पुरुषार्थस्तथैव च ॥ 2.5.24 ॥  
स च सच्छास्त्रसत्सङ्गसदाचारैर्निजं फलम् ।  
ददातीति स्वभावोऽयमन्यथा नार्थसिद्धये ॥ 2.5.25 ॥  
स्वरूपं पौरुषस्यैतदेवं व्यवहरन्नरः ।  
याति निष्फलयत्नत्वं न कदाचन कश्चन ॥ 2.5.26 ॥  
दैन्यदारिद्र्यदुः खार्ता अप्यन्ये पुरुषोत्तमाः ।  
पौरुषेणैव यत्नेन याता देवेन्द्रतुल्यताम् ॥ 2.5.27 ॥  
आबाल्यादलमभ्यस्तैः शास्त्रसत्यसङ्गमादिभिः ।  
गुणैः पुरुषयत्नेन स्वार्थः संप्राप्यते यतः ॥ 2.5.28 ॥  
इति प्रत्यक्षतो दृष्टमनुभूतं श्रुतं कृतम् ।  
दैवात्तमिति (1) मन्यन्ते ये हतास्ते कुबुद्धयः ॥ 2.5.29 ॥  
(1.दैवोत्थमिति पाठः.)  
आलस्यं यदि न भवेज्जगत्यनर्थः  
को न स्याद्बहुधनको बहुश्रुतो वा ।  
आलस्यादियमवनिः ससागरान्ता  
संपूर्णा नरपशुभिश्च निर्धनैश्च ॥ 2.5.30 ॥  
बाल्ये गतेऽविरतकल्पितकेलिलोले  
दोर्दण्डण्डितवयः (2) प्रभृति प्रयत्नात् ।  
(2. मण्डनवयः इति पाठः.)  
सत्सङ्गमैः पदपदार्थविशुद्धबुद्धिः  
कुर्यान्नरः (3) स्वगुणदोषविचारणानि ॥ 2.5.31 ॥  
(3. सुगुण इति पाठः.)  
वाल्मीकिरुवाच ।  
इत्युक्तवत्यथ मुनौ दिवसो जगाम  
सायंतनाय विधयेऽस्तमिनो जगाम ।  
स्नातुं सभा कृतनमस्करणा जगाम  
श्यामाक्षये रविकरेण (4) सहाजगाम ॥ 2.5.32 ॥  
(4. रविकरैश्च इति पाठः.)  
इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे पौरुषस्थापनं नाम पञ्चमः सर्गः ॥ 5 ॥  
    
  -----------\*\*\*\*\*\*\*\*\*\*\*\*\*--------------

  प्रथमो दिवसः ।  
  षष्ठः सर्गः 6

श्रीवसिष्ठ उवाच ।  
तस्मात्प्राक्पौरुषाद्दैवं नान्यत्तत्प्रोज्झ्य दूरतः ।  
साधुसंगमसच्छास्त्रैर्जीवमुत्तारयेद्बलात् ॥ 2.6.1 ॥  
यथा यथा प्रयत्नः स्याद्भवेदाशु फलं तथा ।  
इति पौरुषमेवास्ति दैवमस्तु तदेव च ॥ 2.6.2 ॥  
दुः खाद्यथा दुः खकाले हा कष्टमिति कथ्यते ।  
हाकष्टशब्दपर्यायस्तथा हा दैवमित्यपि ॥ 2.6.3 ॥  
प्राक्स्वकर्मेतराकारं (5) दैवं नाम न विद्यते ।  
(5. प्राक्सकर्म इति पाठः.)  
बालः प्रबलपुंसेव तज्जेतुमिह शक्यते ॥ 2.6.4 ॥  
ह्यस्तनो दुष्ट आचार आचारेणाद्य चारुणा ।  
यथाशु शुभतामेति प्राक्तनं कर्म तत्तथा ॥ 2.6.5 ॥  
तज्जयाय यतन्ते ये न लोभलवलम्पटाः ।  
ते दीनाः प्राकृता मूढाः स्थिता दैवपरायणाः ॥ 2.6.6 ॥  
पौरुषेण कृतं कर्म दैवाद्यदभिनश्यति (1) ।  
(1. द्यदपि इति पाठः.)  
तत्र नाशयितुर्ज्ञेयं पौरुषं बलवत्तरम् ॥ 2.6.7 ॥  
यदेकवृन्तफलयोरथैकं शून्यकोटरम् ।  
तत्र प्रयत्नः स्फुरितस्तथा तद्रससंविदः ॥ 2.6.8 ॥  
यत्प्रयान्ति जगद्भावाः संसिद्धा अपि संक्षयम् ।  
क्षयकारकयत्नस्य ह्यत्र ज्ञेयं महद्बलम् ॥ 2.6.9 ॥  
द्वौ हुडाविव युध्येते पुरुषार्थौ परस्परम् ।  
य एव बलवांस्तत्र स एव जयति क्षणात् ॥ 2.6.10 ॥  
भिक्षुको मङ्गलेभेन नृपो यत्क्रियते बलात् ।  
तदमात्येभपौराणां प्रयत्नस्य बलं महत् ॥ 2.6.11 ॥  
पौरुषेणान्नमाक्रम्य यथा दन्तेन चूर्ण्यते ।  
अन्यः पौरुषमाश्रित्य तथा शूरेण चूर्ण्यते ॥ 2.6.12 ॥  
अन्नभूता हि महतां लघवो यत्नशालिनाम् ।  
यथेष्टं विनियोज्यन्ते तेन कर्मसु लोष्टवत् ॥ 2.6.13 ॥  
शक्तस्य पौरुषं दृश्यमदृश्यं वापि यद्भवेत् ।  
तद्दैवमित्यशक्तेन बुद्धमात्मन्यबुद्धिना ॥ 2.6.14 ॥  
भूतानां बलवद्भूतं यन्न दैवमिति स्थितम् ।  
तत्तेषामप्यधिष्ठातृ सतामेतत्स्फुटं मिथः ॥ 2.6.15 ॥  
शास्त्रामात्येभपौराणामविकल्पा स्वभावधीः ।  
या सा भिक्षुकराज्यस्य कर्तृ धर्तृ प्रजास्थितेः ॥ 2.6.16 ॥  
भिक्षुको मङ्गलेभेन नृपो यत्क्रियते क्वचित् ।  
प्राक्तनं पौरुषं तत्र बलवद्वापि कारणम् ॥ 2.6.17 ॥  
ऐहिकः प्राक्तनं हन्ति प्राक्तनोऽद्यतनं बलात् ।  
सर्वदा पुरुषस्पन्दस्तत्रानुद्वेगवाञ्जयी ॥ 2.6.18 ॥  
द्वयोरद्यतनस्यैव प्रत्यक्षाद्बलिता भवेत् ।  
दैवं जेतुं (2) यतो यत्नैर्बालो यूनेव शक्यते ॥ 2.6.19 ॥  
(2. जेतुमतः इति पाठः.)  
मेघेन नीयते यद्वद्वत्सरो पार्जिता कृषिः ।  
मेघस्य पुरुषार्थोऽसौ जयत्यधिकयत्नवान् ॥ 2.6.20 ॥  
क्रमेणोपार्जितेऽप्यर्थे नष्टे कार्या न खेदिता ।  
न बलं यत्र मे शक्तं तत्र का परिदेवना ॥ 2.6.21 ॥  
यन्न शक्नोमि तस्यार्थे यदि दुः खं करोम्यहम् ।  
तदमारितमृत्योर्मे युक्तं प्रत्यहरोदनम् ॥ 2.6.22 ॥  
देशकालक्रियाद्रव्यवशतो विस्फुरन्त्यमी ।  
सर्व एव जगद्भावा जयत्यधिकयत्नवान् ॥ 2.6.23 ॥  
तस्मात्पौरुषमाश्रित्य सच्छास्त्रैः सत्समागमैः ।  
प्रज्ञाममलतां नीत्वा संसारजलधिं तरेत् ॥ 2.6.24 ॥  
प्राक्तनश्चैहिकश्चेमौ पुरुषार्थौ फलद्द्रुमौ ।  
संजातौ पुरुषारण्ये जयत्यभ्यधिकस्तयोः ॥ 2.6.25 ॥  
कर्म यः प्राक्तनं तुच्छं न निहन्ति शुभेहितैः ।  
अज्ञो जन्तुरनीशोऽसावात्मनः सुखदुः खयोः ॥ 2.6.26 ॥  
ईश्वरप्रेरितो गच्छेत्स्वर्गं नरकमेव वा ।  
स सदैव पराधीनः पशुरेव न संशयः ॥ 2.6.27 ॥  
यस्तूदारचमत्कारः सदाचारविहारवान् ।  
स निर्याति जगन्मोहान्मृगेन्द्रः पञ्जरादिव ॥ 2.6.28 ॥  
कश्चिन्मां प्रेरयत्येवमित्यनर्थकुकल्पने ।  
यः (1) स्थितोऽदृष्टमुत्सृज्य त्याज्योऽसौ दूरतोऽधमः ॥ 2.6.29 ॥  
(1. स्थितो दृष्टं इति पाठः.)  
व्यवहारसहस्राणि यान्युपायान्ति यान्ति च ।  
यथाशास्त्रं विहर्तव्यं तेषु त्यक्त्वा सुखासुखे ॥ 2.6.30 ॥  
यथाशास्त्रमनुच्छिन्नां मर्यादां स्वामनुज्झतः ।  
उपतिष्ठन्ति सर्वाणि रत्नान्यम्बुनिधाविव ॥ 2.6.31 ॥  
स्वार्थप्रापककार्यैकप्रयत्नपरता बुधैः ।  
प्रोक्ता पौरुषशब्देन सा सिद्ध्यै शास्त्रयन्त्रिता ॥ 2.6.32 ॥  
क्रियया स्पन्दधर्मिण्या स्वार्थसाधकता स्वयम् ।  
साधुसंगमसच्छास्त्रतीक्ष्णयोन्नीयते धिया ॥ 2.6.33 ॥  
अनन्तं समतानन्दं परमार्तं विदुर्बुधाः ।  
स येभ्यः प्राप्यते नित्यं ते सेव्याः शास्त्रसाधवः ॥ 2.6.34 ॥  
देवलोकादिहागत्य लोकद्वयहितं भवेत् ।  
प्राक्तनं पौरुषं तद्वै दैवशब्देन कथ्यते ॥ 2.6.35 ॥  
तद्युक्तमेतदेतस्मिन्नास्ति नापवदामहे ।  
मूढैः प्रकल्पितं दैवं मन्यन्ते ये क्षयं गताः ॥ 2.6.36 ॥  
नित्यं स्वपौरुषादेव लोकद्वयहितं भवेत् ।  
ह्यस्तनी दुष्क्रियाभ्येति शोभां सत्क्रियया यथा ॥ 2.6.37 ॥  
अद्यैवं प्राक्तनी तस्माद्यत्नाद्यः कार्यवान्भवेत् ।  
करामलकवद्दृष्टं पौरुषादेव तत्फलम् ।  
मूढः प्रत्यक्षमुत्सृज्य दैवमोहे निमज्जति ॥ 2.6.38 ॥  
सकलकारणकार्यविवर्जितं  
निजविकल्पबलादुपकल्पितम् ।  
तदनपेक्ष्य हि दैवमसन्मयं  
श्रय शुभाशय पौरुषमात्मनः ॥ 2.6.39 ॥  
शास्त्रैः सदाचरविजृम्भितदेशधर्मैर्य-  
त्कल्पितं फलमतीव चिरप्ररूढम् ।  
तस्मिन्हृदि स्फुरति चोपनमेति चित्त-  
मङ्गावली तदनु पौरुषमेतदाहुः ॥ 2.6.40 ॥  
बुद्ध्वैव पौरुषफलं पुरुषत्वमेत-  
दात्मप्रयत्नपरतैव सदैव कार्या ।  
तेया ततः सफलतां परमामथासौ  
सच्छास्त्रसाधुजनपण्डितसेवनेन ॥ 2.6.41 ॥  
दैवपौरुषविचारचारुभि-  
श्चेदमाचरितमात्मपौरुषम् ।  
नित्यमेव जयतीति भावितैः  
कार्य आर्यजनसेवयोद्यमः ॥ 2.6.42 ॥  
जन्मप्रबन्धमयमामयमेष जीवो  
बुद्ध्वैहिकं सहजपौरुषमेव सिद्ध्यै ।  
शान्तिं नयत्ववितथेन वरौषधेन  
मृष्टेन तुष्टपरमण्डितसेवनेन ॥ 2.6.43 ॥

इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे दैवनिराकरणं नाम षष्ठः सर्गः ॥ 6 ॥  
  -------------\*\*\*\*\*\*\*\*\*\*------------

  सप्तमः सर्गः 7

श्रीवसिष्ठ उवाच ।  
प्राप्य व्याधिविनिर्मुक्तं देहमल्पाधिवेदनम् ।  
तथात्मनि समादध्याद्यथा भूयो न जायते ॥ 2.7.1 ॥  
दैवं पुरुषकारेण यो निवर्तितुमिच्छति ।  
इह वामुत्र जगति स संपूर्णाभिवाञ्छितः ॥ 2.7.2 ॥  
ये समुद्योगमुत्सृज्य स्थिता दैवपरायणाः ।  
ते धर्ममर्थं कामं च नाशयन्त्यात्मविद्विषः ॥ 2.7.3 ॥  
संवित्स्पन्दो मनः स्पन्द ऐन्द्रियस्पन्द एव च ।  
एतानि परुषार्थस्य रूपाण्येभ्यः फलोदयः ॥ 2.7.4 ॥  
यथा संवेदनं चेतस्तथा (1) तत्स्पन्दमृच्छति ।  
(1. चैतत्तथा इति पाठः.)  
तथैव कायश्चलति तथैव फलभोक्तृता ॥ 2.7.5 ॥  
आबालमेतत्संसिद्धं यत्र यत्र यथा यथा ।  
दैवं तु न क्वचिद्दृष्टमतो जगति पौरुषम् ॥ 2.7.6 ॥  
पुरुषार्थेन देवानां गुरुरेव बृहस्पतिः ।  
शुक्रो दैत्येन्द्रगुरुतां पुरुषार्थेन चास्थितः ॥ 2.7.7 ॥  
दैन्यदारिद्र्यदुः खार्ता अपि साधो नरोत्तमाः ।  
पौरुषेणैव यत्नेन याता देवेन्द्रतुल्यताम् ॥ 2.7.8 ॥  
महान्तो विभवास्वादैर्नानाश्चर्यसमाश्रयाः ।  
पौरुषेणैव दोषेण नरकातिथितां गताः ॥ 2.7.9 ॥  
भावाभावसहस्रेषु दशासु विविधासु च ।  
स्वपौरुषवशादेव निवृत्ता भूतजातयः ॥ 2.7.10 ॥  
शास्त्रतो गुरुतश्चैव स्वतश्चेति त्रिसिद्धयः ।  
सर्वत्र पुरुषार्थस्य न दैवस्य कदाचन ॥ 2.7.11 ॥  
अशुभेषु समाविष्टं सुभेष्वेवावतारयेत् ।  
प्रयत्नाच्चित्तमित्येष सर्वशास्त्रार्थसंग्रहः ॥ 2.7.12 ॥  
यच्छ्रेयो यतदुच्छं च यदपायविवर्जितम् ।  
तत्तदाचर यत्नेन पुत्रेति गुरवः स्थिताः ॥ 2.7.13 ॥  
यथा यथा प्रयत्नो मे फलमाशु तथा तथा ।  
इत्यहं पौरुषादेव फलभाङ्‌ नतु दैवतः ॥ 2.7.14 ॥  
पौरुषाद्दृश्यते सिद्धिः पौरुषाद्धीमतां क्रमः ।  
दैवमाश्वासनामात्रं (2) दुः खे पेलवबुद्धिषु ॥ 2.7.15 ॥  
(2. दुः खपेलव इति पाठः.)  
प्रत्यक्षप्रमुखैर्नित्यं प्रमाणैः पौरुषक्रमः ।  
फलितो दृश्यते लोके देशान्तरगमादिकः ॥ 2.7.16 ॥  
भोक्ता तृप्यति नाभोक्ता गन्ता गच्छति नागतिः ।  
वक्ता वक्ति न चावक्ता पौरुषं सफलं नृणाम् ॥ 2.7.17 ॥  
पौरुषेण दुरन्तेभ्यः संकटेभ्यः सुबुद्धयः ।  
समुत्तरन्त्ययत्नेन न तु मोघतयानया ॥ 2.7.18 ॥  
यो यो यथा प्रयतते स स तत्तत्फलैकभाक् ।  
न तु तूष्णीं स्थितेनेह केनचित्प्राप्यते फलम् ॥ 2.7.19 ॥  
शुभेन पुरुषार्थेन शुभमासाद्यते फलम् ।  
अशुभेनाशुभं राम यथेच्छसि तथा कुरु ॥ 2.7.20 ॥  
पुरुषार्थात्फलप्राप्तिर्देशकालवशादिह ।  
प्राप्ता चिरेण शीघ्रं वा यासौ दैवमिति स्मृता ॥ 2.7.21 ॥  
न दैवं दृश्यते दृष्ट्या न च लोकान्तरे स्थितम् ।  
उक्तं दैवाभिधानेन स्वर्लोके कर्मणः फलम् ॥ 2.7.22 ॥  
पुरुषो जायते लोके वर्धते जीर्यते पुनः ।  
न तत्र दृश्यते दैवं जरायौवनबाल्यवत् ॥ 2.7.23 ॥  
अर्थप्रापककार्यैकप्रयत्नपरता बुधैः ।  
प्रोक्ता पौरुषशब्देन सर्वमासाद्यतेऽनया ॥ 2.7.24 ॥  
देशाद्देशान्तरप्राप्तिर्हस्तस्य द्रव्यधारणम् ।  
व्यापारश्च तथाङ्गानां पौरुषेण न दैवतः ॥ 2.7.25 ॥  
अनर्थप्राप्तिकार्यैकप्रयत्नपरता तु या ।  
प्रोक्ता प्रोन्मत्तचेष्टेति न किंचित्प्राप्यतेऽनया ॥ 2.7.26 ॥  
क्रियया स्पन्दधर्मिण्या स्वार्थसाधकता स्वयम् ।  
साधुसंगमसच्छास्त्रतीक्ष्णयोन्नीयते धिया ॥ 2.7.27 ॥  
अनन्तसमतानन्दं परमार्थं स्वकं विदुः ।  
स येभ्यः प्राप्यते यत्नात्सेव्यास्ते शास्त्रसाधवः ॥ 2.7.28 ॥  
सच्छास्त्रादिगुणो मत्या सच्छास्त्रादिगुणान्मतिः ।  
विवर्धेते मिथोऽभ्यासात्सरोब्जाविव कालतः ॥ 2.7.29 ॥  
आबाल्यादलमभ्यस्तैः शास्त्रसत्संगमादिभिः ।  
गुणैः पुरुषयत्नेन स्वार्थः संपद्यते हितः ॥ 2.7.30 ॥  
पौरुषेण जिता दैत्याः स्थापिता भुवनिक्रियाः ।  
रचितानि जगन्तीह विष्णुना न च दैवतः ॥ 2.7.31 ॥  
जगति पुरुषकारकारणेऽस्मिन्  
कुरु रघुनाथ चिरं तथा प्रयत्नम् ।  
व्रजसि तरुसरीसृपाभिधानां  
सुभग यथा न दशामशङ्क एव ॥ 2.7.32 ॥

इत्यार्षे श्रीवासिष्ठमहारामायणे वाल्मीकीये (2) (2. पुराणेतिहासेषु इति पाठः.) मुमुक्षुव्यवहारप्रकरणे पौरुषप्राधान्यसमर्थनं नाम सप्तमः सर्गः ॥ 7 ॥  
  --------------\*\*\*\*\*\*\*\*\*\*\*\*\*-------------

  अष्टमः सर्गः 8

श्रीवसिष्ठ उवाच ।  
नाकृतिर्न च कर्माणि न स्पन्दो न पराक्रमः ।  
तन्मिथ्याज्ञानवद्रूढं दैवं नाम किमुच्यते ॥ 2.8.1 ॥  
स्वकर्मफलसंप्राप्ताविदमित्थमितीति याः ।  
गिरस्ता दैवनाम्नैताः प्रसिद्धिं समुपागताः ॥ 2.8.2 ॥  
तत्रैव मूढमतिभिर्दैवमस्तीति निश्चयः ।  
आत्तो दुरवबोधेन रज्ज्वामिव भुजंगमः ॥ 2.8.3 ॥  
ह्यस्तनी दुष्क्रियाभ्येति शोभां सत्क्रियया यथा ।  
अद्यैवं प्राक्तनी तस्माद्यत्नात्सत्कार्यवान्भवेत् ॥ 2.8.4 ॥  
मूढानुमानसंसिद्धं दैवं यस्यास्ति दुर्मतेः ।  
दैवाद्दाहोऽस्ति नैवेति गन्तव्यं तेन पावके ॥ 2.8.5 ॥  
दैवमेवेह चेत्कर्तृ पुंसः किमिव चेष्टया ।  
स्नानदानासनोच्चारान्दैवमेव करिष्यति ॥ 2.8.6 ॥  
किंवा शास्त्रोपदेशेन मूकोऽयं पुरुषः किल ।  
संचार्यते तु दैवेन किं कस्येहोपदिश्यते ॥ 2.8.7 ॥  
न च निस्पन्दता लोके दृष्टेह शवतां विना ।  
स्पन्दा च्च फलसंप्राप्तिस्तस्माद्दैवं निरर्थकम् ॥ 2.8.8 ॥  
न चामूर्तेन दैवेन मूर्तस्य सहकर्तृता ।  
पुंसः संदृश्यते काचित्तस्माद्दैवं निरर्थकम् ॥ 2.8.9 ॥  
मिथोऽङ्गानि समासाद्य दूयोरेकैककर्तृता ।  
हस्तादीनां हतत्वे ह न दैवेन क्वचित्कृतम् ॥ 2.8.10 ॥  
मनोबुद्धिवदप्येतद्दैवं नेहानुभूयते ।  
आगोपालं कृतप्रज्ञैस्तेन दैवमसत्सदा ॥ 2.8.11 ॥  
पृथक्चेद्बुद्धिरन्योऽर्थः सैव चेत्कान्यता तयोः ।  
कल्पनायां प्रमाणं चेत्पौरुषं किं न कल्प्यते ॥ 2.8.12 ॥  
नामूर्तेस्तेन सङ्गोऽस्ति नभसेव वपुष्मतः ।  
मूर्तं च दृश्यते लग्नं तस्माद्दैवं न विद्यते ॥ 2.8.13 ॥  
निवियोक्रथ भूतानामस्त्यन्यच्चेज्जगत्त्रये ।  
शेरते भूतवृन्दानि दैवं सर्वं करिष्यति ॥ 2.8.14 ॥  
दैवेन त्वभियुक्तोऽहं तत्करोमीदृशं स्थितम् ।  
समाश्वासनवागेषा न दैवं परमार्थतः ॥ 2.8.15 ॥  
मूढैः प्रकल्पितं दैवं तत्परास्ते क्षयं गताः ।  
प्राज्ञास्तु पौरुषार्थेन पदमुत्तमतां गताः ॥ 2.8.16 ॥  
ये शूरा ये च विक्रान्ता ये प्राज्ञ ये च पण्डिताः ।  
तैस्तैः किमिव लोकेऽस्मिन्वद दैवं प्रतीक्ष्यते ॥ 2.8.17 ॥  
कालविद्भिर्विनिर्णीता यस्यातिचिरजीविता ।  
स चेज्जीवति संछिन्नशिरास्तद्दैवमुत्तमम् ॥ 2.8.18 ॥  
कालविद्भिर्विनिर्णीतं पाण्डित्यं यस्य राघव ।  
अनध्यापित एवासौ तज्ज्ञश्चेद्दैवमुत्तमम् ॥ 2.8.19 ॥  
विश्वामित्रेण मुनिना दैवमुत्सृज्य दूरतः ।  
पौरुषेणैव संप्राप्तं ब्राह्मण्यं राम नान्यथा ॥ 2.8.10 ॥  
अस्माभिरपरै राम पुरुषैर्मुनितां गतैः ।  
पौरुषेणैव संप्राप्ता चिरं गगनगामिता ॥ 2.8.21 ॥  
उत्साद्य देवसंघातं चक्रुस्त्रिभुवनोदरे ।  
पौरुषेणैव यत्नेन साम्राज्यं दानवेश्वराः ॥ 2.8.22 ॥  
आलूनशीर्णमाभोगि जगदाजह्रुरोजसा ।  
पौरुषेणैव यत्नेन दानवेभ्यः सुरेश्वराः ॥ 2.8.23 ॥  
राम पौरुषयुक्त्या च सलिलं धार्यतेऽनया ।  
चिरं करण्डके चारु न दैवं तत्र कारणम् ॥ 2.8.24 ॥  
भरणादानसंरम्भविभ्रमश्रभूमिषु ।  
शक्तता दृश्यते राम न दैवस्यैषधेरिव ॥ 2.8.25 ॥  
सकलकारणकार्यविवर्जितं  
निजविकल्पवशादुपकल्पितम् ।  
त्वमनपेक्ष्य हि दैवमसन्मयं  
श्रय शुभाशय पौरुषमुत्तमम् ॥ 2.8.26 ॥

इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे दैवनिराकरणं नामाष्टमः सर्गः ॥ 8 ॥

  नवमः सर्गः 9

श्रीराम उवाच ।  
भगवन्सर्वधर्मज्ञ प्रतिष्ठामलमागतम् ।  
यल्लोके तद्वद ब्रह्मन्दैवं नाम किमुच्यते ॥ 2.9.1 ॥  
श्रीवसिष्ठ उवाच ।  
पौरुषं सर्वकार्याणां कर्तृ राघव नेतरत् ।  
फलभोक्तृ च सर्वत्र न दैवं तत्र कारणम् ॥ 2.9.2 ॥  
दैवं न किंचित्कुरुते न भुङ्क्ते न च विद्यते ।  
न दृश्यते नाद्रियते केवलं कल्पनेदृशी ॥ 2.9.3 ॥  
सिद्धस्य पौरुषेणेह फलस्य फलशालिना ।  
शुभाशुभार्थसंपत्तिर्दैवशब्देन कथ्यते ॥ 2.9.4 ॥  
पौरुषोपनता नित्यमिष्टानिष्टस्य वस्तुनः ।  
प्राप्तिरिष्टाप्यनिष्टा वा दैवशब्देन कथ्यते ॥ 2.9.5 ॥  
भावी (1) त्ववश्यमेवार्थः पुरुषार्थैकसाधनः ।  
(1. भावी पौरुषजः.)  
यः सोऽस्मिल्ँलोकसंघाते दैवशब्देन कथ्यते ॥ 2.9.6 ॥  
ननु राघव लोकस्य कस्यचित्किंचिदेव हि ।  
दैवमाकाशरूपं हि करोति न करोति च ॥ 2.9.7 ॥  
पुरुषार्थस्य सिद्धस्य शुभाशुभफलोदये ।  
इदमित्थं स्थितमिति योक्तिस्तद्दैवमुच्यते ॥ 2.9.8 ॥  
इत्थं मामाभवद्बुद्धिरित्थं मे निश्चयो ह्यभूत् ।  
इति कर्मफलप्राप्तौ योक्तिस्दद्दैवमुच्यते ॥ 2.9.9 ॥  
इष्टानिष्टफलप्राप्ताविदमित्यस्य वाचकम् ।  
आश्वासनामात्रवचो दैवमित्येव कथ्यते ॥ 2.9.10 ॥  
श्रीराम उवाच ।  
भगवन्सर्वधर्मज्ञ यत्प्राक्कर्मोपसंचितम् ।  
(2) तद्दैवं दैवमित्युक्तमपमृष्टं कथं त्वया ॥ 2.9.11 ॥  
(2. तदेतद्दैवमित्युक्तं इति पाठः.)  
श्रीवसिष्ठ उवाच ॥  
साधु राघव जानासि श्रृणु वक्ष्यामि तेऽखिलम् ।  
दैवं नास्तीति ते येन स्थिरा बुद्धिर्भविष्यति ॥ 2.9.12 ॥  
या मनोवासना पूर्वं बभूव किल भूरिशः ।  
सैवेयं कर्मभावेन नृणां परिणतिं गता ॥ 2.9.13 ॥  
जन्तुर्यद्वासनो राम (1) तत्कर्ता भवति क्षणात् ।  
(1. तत्कर्मा इति पाठः.)  
अन्यकर्मान्यभावश्चेत्येतन्नैवोपपद्यते ॥ 2.9.14 ॥  
ग्रामगो ग्राममाप्नोति पत्तनार्थी च पत्तनम् ।  
यो यो यद्वासनस्तत्र स स प्रयतते सदा ॥ 2.9.15 ॥  
यदेव तीव्रसंवेगाद्दृढं कर्म कृतं पुरा ।  
तदेव दैवशब्देन पर्यायेणेह कथ्यते ॥ 2.9.16 ॥  
एवं कर्मस्थकर्माणि कर्मप्रौढा स्ववासना ।  
वासना मनसो नान्या मनो हि पुरुषः स्मृतः ॥ 2.9.17 ॥  
यद्दैवं तानि कर्माणि क्रम साधो मनो हि तत् ।  
मनो हि पुरुषस्तस्माद्दैवं नास्तीति निश्चयः ॥ 2.9.18 ॥  
एष एव मनोजन्तुर्यद्यत्प्रयतते हितम् ।  
कृतं तत्तदवाप्नोति स्वत एव हि दैवतः ॥ 2.9.19 ॥  
मनश्चित्तं वासना च कर्म दैवं च निश्चयः ।  
राम दुर्निश्चयस्यैताः संज्ञाः सद्भिरुदाहृताः ॥ 2.9.20 ॥  
एवंनामा हि पुरुषो दृढभावनया यथा ।  
नित्यं प्रयतते राम फलमाप्नोत्यलं तथा ॥ 2.9.21 ॥  
एवं पुरुषकारेण सर्वमेव रघूद्वह ।  
प्राप्यते नेतरेणेह (2) तस्मात्स शुभदोऽस्तु ते ॥ 2.9.22 ॥  
(2. नचिरेणेह इति पाठः.)  
श्रीराम उवाच ।  
प्राक्तनं वासनाजालं नियोजयति मां यथा ।  
मुने तथैव तिष्ठामि कृपणः किं करोम्यहम् ॥ 2.9.23 ॥  
श्रीवसिष्ठ उवाच ।  
अत एव हि राम त्वं श्रेयः प्राप्नोषि शाश्वतम् ।  
स्वप्रयत्नोपनीतेन पौरुषेणैव नान्यथा ॥ 2.9.24 ॥  
द्विविधो वासनाव्यूहः शुभश्चैवाशुभश्च ते ।  
प्राक्तनो विद्यते राम द्वयोरेकतरोऽथ वा ॥ 2.9.25 ॥  
वासनौघेन शुद्धेन तत्र चेदद्य नीयसे ।  
तत्क्रमेण शुभेनैव पदं प्राप्स्यसि शाश्वतम् ॥ 2.9.26 ॥  
अथ चेदशुभो भावस्त्वां योजयति संकटे ।  
प्राक्तनस्तदसौ यत्नाज्जेतव्यो भवता बलात् ॥ 2.9.27 ॥  
प्राज्ञश्चेतनमात्रस्त्वं न देहस्त्वं जडात्मकः ।  
अन्येन (3) चेतसा तत्ते चेत्यत्वं क्वेव विद्यते ॥ 2.9.28 ॥  
(3. चेत्से तत्त्वं इति पाठः.)  
अन्यस्त्वां चेतयति चेत्तं चेतयति कोऽपरः ।  
क इमं चेतयेत्तस्मादनवस्था न वास्तवी ॥ 2.9.29 ॥  
शुभाशुभाभ्यां मार्गाभ्यां वहन्ती वासनासरित् ।  
पौरुषेण प्रयत्नेन योजनीया शुभे पथि ॥ 2.9.30 ॥  
अशुभेषु समाविष्टं शुभेष्वेवावतारय ।  
स्वं मनः पुरुषार्थेन बलेन बलिनां वर ॥ 2.9.31 ॥  
अशुभाच्चालितं याति शुभं तस्मादपीतरत् ।  
जन्तोश्चित्तं तु शिशुवत्तस्मात्तच्चालयेद्बलात् ॥ 2.9.32 ॥  
समता सांत्वनेनाशु न द्रागिति शनैः शनैः ।  
पौरुषेणैव यत्नेन पालयेच्चित्तबालकम् ॥ 2.9.33 ॥  
वासनौघस्त्वया पूर्वमभ्यासेन घनीकृतः ।  
शुभो वाप्यशुभो वापि शुभमद्य घनीकुरु ॥ 2.9.34 ॥  
प्रागभ्यासवशाद्याता यदा ते वासनोदयम् ।  
तदाभ्यासस्य साफल्यं विद्धि त्वमरिमर्दन ॥ 2.9.35 ॥  
इदानीमपि ते याति घनतां वासनानघ ।  
अभ्यासवशतस्तस्माच्छुभाभ्यासमुपाहर ॥ 2.9.36 ॥  
पूर्वे चेद्धनतां याता नाभ्यासात्तव वासना ।  
वर्धिष्यते तु नेदानीमपि तात सुखी भव ॥ 2.9.37 ॥  
संदिग्धायामपि भृशं शुभामेव समाहर ।  
अस्यां तु वासनावृद्धौ शुभाद्दोषो न कश्चन ॥ 2.9.38 ॥  
यद्यदभ्यस्यते लोके तन्मयेनैव भूयते ।  
इत्याकुमारं प्राज्ञेषु दृष्टं संदेहवर्जितम् ॥ 2.9.39 ॥  
शुभवासनया युक्तस्तदत्र भव भूतये ।  
परं पौरुषमाश्रित्य विजित्येन्द्रियपञ्चकम् ॥ 2.9.40 ॥  
अव्युत्पन्नमना यावद्भवानज्ञाततत्पदः ।  
गुरुशास्त्रप्रमाणैस्तु निर्णीतं तावदाचर ॥ 2.9.41 ॥  
ततः पक्वकषायेण नूनं विज्ञातवस्तुना ।  
शुभोप्यसौ त्वया त्याज्यो वासनौघो निराधिना ॥ 2.9.42 ॥  
यदतिसुभगमार्यसेवितं त-  
च्छुभमनुसृत्य मनोज्ञभावबुद्ध्या ।  
अधिगमय पदं सदा विशोकं  
तदनु तदप्यवमुच्य साधु तिष्ठ ॥ 2.9.43 ॥

इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे कर्मविचारो नाम नवमः सर्गः ॥ 9 ॥

  दशमः सर्गः 10

श्रीवसिष्ठ उवाच ।  
यथास्थितं ब्रह्मतत्त्वं सत्तानियतिरुच्यते ।  
सा विनेतुर्विनेतृत्वं सा विनेयविनेयता ॥ 2.10.1 ॥  
अतः पौरुषमाश्रित्य श्रेयसे नित्यबान्धवम् ।  
एकाग्रं कुरु तच्चित्तं शृणु चोक्तमिदं मम ॥ 2.10.2 ॥  
अवान्तरनिपातीनि स्वारूढानि मनोरथम् ।  
पौरुषेणेन्द्रियाण्याशु संयम्य समतां नय ॥ 2.10.3 ॥  
इहामुत्र च सिद्ध्यर्थं पुरुषार्थफलप्रदाम् ।  
मोक्षोपायमयीं वक्ष्ये संहितां सारनिर्मिताम् ॥ 2.10.4 ॥  
अपुनर्ग्रहणायान्तस्त्यक्त्वा संसारवासनाम् ।  
संपूर्णौ शमसंतोषावादायोदारया धिया ॥ 2.10.5 ॥  
सपूर्वापरवाक्यार्थविचारविषयाहतम् ।  
मनः समरसं कृत्वा सानुसंधानमात्मनि ॥ 2.10.6 ॥  
सुखदुः खक्षयकरं महानन्दैककारणम् ।  
मोक्षोपायमिमं राम वक्ष्यमाणं मया शृणु ॥ 2.10.7 ॥  
इमां मोक्षकथां श्रुत्वा सह सर्वैर्विवेकिभिः ।  
परं यास्यसि निर्दुः खं नाशो यत्र न विद्यते ॥ 2.10.8 ॥  
इदमुक्तं पुराकल्पे ब्रह्मणा परमेष्ठिना ।  
सर्वदुः खक्षयकरं परमाश्वासनं धियः ॥ 2.10.9 ॥  
श्रीराम उवाच ।  
केनोक्तं कारणेनेदं ब्रह्मन्पूर्वं स्वयंभुवा ।  
कथं च भवता प्राप्तमेतत्कथय मे प्रभो ॥ 2.10.10 ॥  
श्रीवसिष्ठ उवाच ।  
अस्त्यनन्तविलासात्मा सर्वगः सर्वसंश्रयः ।  
चिदाकाशोऽविनाशात्मा प्रदीपः सर्वजन्तुषु ॥ 2.10.11 ॥  
स्पन्दास्पन्दसमाकारात्ततो विष्णुरजायत ।  
स्यन्दमानरसापूरात्तरङ्गः सागरादिव ॥ 2.10.12 ॥  
सुमेरुकर्णिकात्तस्य दिग्दलाद्धृदयाम्बुजात् ।  
तारकाकेसरवतः परमेष्ठी व्यजायत ॥ 2.10.13 ॥  
वेदवेदार्थविद्देवमुनिमण्डलमण्डितः ।  
सोऽसृजत्सकलं सर्गं विकल्पौघं यथा मनः ॥ 2.10.14 ॥  
जम्बूद्वीपस्य कोणेऽस्मिन्वर्षे भारतनामनि ।  
ससर्ज जनसर्गौघं ह्याधिव्याधिपरिप्लुतम् ॥ 2.10.15 ॥  
भावाभावविषण्णाङ्गमुत्पातध्वंसतत्परम् ।  
सर्गेऽस्मिन्भूतजातीनां (1) नानाव्यसनसंकुलम् ॥ 2.10.16 ॥  
(1. सर्वभूतानां इति पाठः.)  
जनस्यैतस्य दुः खं तद्दृष्ट्वा सकललोककृत् ।  
जगाम करुणामीशः पुत्रदुः खात्पिता यथा ॥ 2.10.17 ॥  
क एतेषां हताशानां दुः खस्यान्तो हतायुषाम् ।  
स्यादिति क्षणमेकाग्रं चिन्तयामास भूतये ॥ 2.10.18 ॥  
इति संचिन्त्य भगवान्ससर्ज स्वयमीश्वरः ।  
तपो धर्मं च दानं च सत्यं तीर्थानि चैव हि ॥ 2.10.19 ॥  
एतत्सृष्ट्वा पुनर्देवश्चिन्तयामास भूतकृत् ।  
पुंसां नानेन सर्गस्य दुः खस्यान्त इति स्वयम् ॥ 2.10.20 ॥  
निर्वाणं नाम परमं सुखं येन पुनर्जनः ।  
न जायते न म्रियते तज्ज्ञानादेव लभ्यते ॥ 2.10.21 ॥  
संसारोत्तरणे जन्तोरुपायो ज्ञानमेव हि ।  
तपो दानं तथा तीर्थमनुपायाः प्रकीर्तिताः ॥ 2.10.22 ॥  
तत्तावद्दुः खमोक्षार्थं जनस्यास्य (2) हतात्मनः ।  
(2. महात्मनः इति पाठः.)  
प्रत्यग्रं तरणोपायमाशु प्रकटयाम्यहम् ॥ 2.10.23 ॥  
इति संचिन्त्य भगवान्ब्रह्मा कमलसंस्थितः ।  
मनसा परिसंकल्प्य मामुत्पादितवानिमम् ॥ 2.10.24 ॥  
कुतोऽप्युत्पन्न एवाशु ततोऽहं समुपस्थितः ।  
पितुस्तस्य पुनः शीघ्रमूर्मिरूर्मेरिवानघ (3) ॥ 2.10.25 ॥  
(3. मूर्तिरूर्मेः इति पाठः.)  
कमण्डलुधरो नाथः सकमण्डलुना मया ।  
साक्षमालः साक्षमालं स प्रणम्याभिवादितः ॥ 2.10.26 ॥  
एहि पुत्रेति मामुक्त्वा स स्वाब्जस्योत्तरे दले ।  
शुक्लाभ्र इव शीतांशुं योजयामास पाणिना ॥ 2.10.27 ॥  
मृगकृत्तिपरीधानो मृगकृत्तिनिजाम्बरम् ।  
मामुवाच पिता ब्रह्मा सुहंसः सारसं यथा ॥ 2.10.28 ॥  
मुहूर्तमात्रं ते पुत्र चेतो वानरचञ्चलम् ।  
अज्ञानमभ्याविशतु शशः शशधरं यथा ॥ 2.10.29 ॥  
इति तेनाशु शप्तः सन्विचारसमनन्तरम् ।  
अहं विस्मृतवान्सर्वं स्वरूपममलं किल ॥ 2.10.30 ॥  
अथाहं दीनतां यातः स्थितोऽसंबुद्धया धिया ।  
दुः खशोकाभिसंतप्तो जातो जन इवाधनः ॥ 2.10.31 ॥  
कष्टं संसारनामायं दोषः कथमिहागतः ।  
इति चिन्तितवानन्तस्तूष्णीमेव व्यवस्थितः ॥ 2.10.32 ॥  
अथाभ्यधात्स मां तातः पुत्र किं दुः खवानसि ।  
दुः खोपघातं मां पृच्छ सुखी नित्यं भविष्यसि ॥ 2.10.33 ॥  
ततः पृष्टः स भगवान्मया सकललोककृत् ।  
हेमपद्मदलस्थेन संसारव्याधिभेषजम् ॥ 2.10.34 ॥  
कथं नाथ महादुः खमयः संकार आगतः ।  
कथं च क्षीयते जन्तोरिति पृष्टेन तेन मे ॥ 2.10.35 ॥  
तज्ज्ञानं सुबहु प्रोक्तं यज्ज्ञात्वा पावनं परम् ।  
अहं पितुरभिप्रायः किलाधिक इव स्थितः ॥ 2.10.36 ॥  
ततो विदितवेद्यं मां निजां प्रकृतिमास्थितम् ।  
स उवाच जगत्कर्ता वक्ता सकलकारणम् ॥ 2.10.37 ॥  
शापेनाज्ञपदं नीत्वा पृच्छकस्त्वं मया कृतः ।  
पुत्रास्य ज्ञानसारस्य समस्तजनसिद्धये ॥ 2.10.38 ॥  
इदानीं शान्तशापस्त्वं परं बोधमुपागतः ।  
संस्थितोऽहमिवैकात्माऽकनकं कनकादिवत् ॥ 2.10.39 ॥  
गच्छेदानीं महीपृष्ठे जम्बूद्वीपान्तरस्थितम् ।  
साधो भरतवर्षं त्वं लोकानुग्रहहेतुना ॥ 2.10.40 ॥  
तत्र क्रियाकाण्डपरास्त्वया पुत्र महाधिया ।  
उपदेश्याः क्रियाकाण्डक्रमेण क्रमशालिना ॥ 2.10.41 ॥  
विरक्तचित्ताश्च तथा महाप्राज्ञा विचारिणः ।  
उपदेश्यास्त्वया साधो ज्ञानेनानन्ददायिना ॥ 2.10.42 ॥  
इति तेन नियुक्तोऽहं पित्रा कमलयोनिना ।  
इह राघव तिष्ठामि यावद्भूतपरम्परा ॥ 2.10.43 ॥  
कर्तव्यमस्ति न ममेह हि किंचिदेव  
स्थातव्यमित्यतिमना भुवि संस्थितोऽस्मि ।  
संशान्तया सततसुप्तधियेह वृत्त्या  
कार्यं करोमि न च किंचिदहं करोमि ॥ 2.10.44 ॥

इत्यारषे श्रीवासिष्ठमहारामायणे वाल्मीकीये मुमुक्षुव्यवहारप्रकरणे ज्ञानावतरणं नाम दशमः सर्गः ॥ 10 ॥

  एकादशः सर्गः 11

श्रीवसिष्ठ उवाच ।  
एतत्ते कथितं सर्वं ज्ञानावतरणं भुवि ।  
मया स्वमीहितं चैव कमलोद्भवचेष्टितम् ॥ 2.11.1 ॥  
तदिदं परमं ज्ञानं श्रोतुमद्य (1) तवानघ ।  
(1. श्रोतुं मम इति पाठः.)  
भृशमुत्कण्ठितं चेतो महतः सुकृतोदयात् ॥ 2.11.2 ॥  
श्रीराम उवाच ।  
कथं ब्रह्मन्भगवतो लोके ज्ञानावतारणे ।  
सर्गादनन्तरं बुद्धिः प्रवृत्ता परमेष्ठिनः ॥ 2.11.3 ॥  
श्रीवसिष्ठ उवाच ।  
परमे ब्रह्मणि ब्रह्मा स्वभाववशतः स्वयम् ।  
जातः स्पन्दमयो नित्यमूर्मिरम्बुनिधाविव ॥ 2.11.4 ॥  
दृष्ट्वैवमातुरं सर्गं सर्गस्य सकलां गतिम् ।  
भूतभव्यभविष्यस्थां ददर्श परमेश्वरः ॥ 2.11.5 ॥  
सक्रियाक्रमकालस्य कृतादेः क्षय आगते ।  
मोहमालोच्य लोकानां कारुण्यमगमत्प्रभुः ॥ 2.11.6 ॥  
ततो मामीश्वरः सृष्ट्वा ज्ञानेनायोज्य चासकृत् ।  
विससर्ज महीपीठं लोकस्याज्ञानशान्तये ॥ 2.11.7 ॥  
यथाहं प्रहितस्तेन तथान्ये च महर्षयः ।  
सनत्कुमारप्रमुखा नारदाद्याश्च भूरिशः ॥ 2.11.8 ॥  
क्रियाक्रमेण पुण्येन तथा ज्ञानक्रमेण च ।  
मनोमोहामयोन्नद्धमुद्धर्तुं लोकमीरिताः ॥ 2.11.9 ॥  
महर्षिभिस्ततस्तैस्तैः क्षीणे कृतयुगे पुरा ।  
क्रमात्क्रियाक्रमे शुद्धे पृथिव्यां तनुतां गते ॥ 2.11.10 ॥  
क्रियाक्रमविधानार्थं मर्यादानियमाय च ।  
पृथग्देशविभागेन भूपालाः परिकल्पिताः ॥ 2.11.11 ॥  
बहूनि स्मृत्तिशास्त्राणि यज्ञशास्त्राणि चावनौ ।  
धर्मकामार्थसिद्ध्यर्थं कल्पितान्युचितान्यथ ॥ 2.11.12 ॥  
कालचक्रे वहत्यस्मिंस्ततो विगलिते क्रमे ।  
प्रत्यहं भोजनपरे जने शाल्यर्जनोन्मुखे ॥ 2.11.13 ॥  
द्वन्द्वानि संप्रवृत्तानि विषयार्थं महीभुजाम् ।  
दण्ड्यतां संप्रयातानि भूतानि भुवि भूरिशः ॥ 2.11.14 ॥  
ततो युद्धं विना भूपा महीं पालयितुं क्षमाः ।  
न समर्थास्तदा याताः प्रजाभिः सह दैन्यताम् ॥ 2.11.15 ॥  
तेषां दैन्यापनोदार्थं सम्यग्दृष्टिक्रमाय च ।  
ततोऽस्मदादिभिः प्रोक्ता महत्यो ज्ञानदृष्टयः ॥ 2.11.16 ॥  
अध्यात्मविद्या तेनेयं पूर्वं राजसु वर्णिता ।  
तदनु प्रसृता लोके राजविद्येत्युदाहृता ॥ 2.11.17 ॥  
राजविद्या राजगुह्यमध्यात्मज्ञानमुत्तमम् ।  
ज्ञात्वा राघव राजानः परां निर्दुः खतां गताः ॥ 2.11.18 ॥  
अथ राजस्वतीतेषु बहुष्वमलकीर्तिषु ।  
अस्माद्दशरथाद्राम जातोऽद्य त्वमिहावनौ ॥ 2.11.19 ॥  
तव चातिप्रसन्नेऽस्मिञ्जातं मनसि पावनम् ।  
निर्निमित्तमिदं चारु वैराग्यमरिमर्दन ॥ 2.11.20 ॥  
सर्वस्यैव हि सर्वस्य साधोरपि विवेकिनः ।  
निमित्तपूर्वं वैराग्यं जायते राम राजसम् ॥ 2.11.21 ॥  
इदं त्वपूर्वमुत्पन्नं चमत्कारकरं सताम् ।  
तवानिमित्तं वैराग्यं सात्त्विकं स्वविवेकजम् ॥ 2.11.22 ॥  
बीभत्सं विषयं दृष्ट्वा को नाम न विरज्यते ।  
सतामुत्तमवैराग्यं विवेकादेव जायते ॥ 2.11.23 ॥  
ते माहन्तो महाप्राज्ञा निमित्तेन विनैव हि ।  
वैराग्यं जायते येषां तेषां ह्यमलमानसम् ॥ 2.11.24 ॥  
स्वविवेकचमत्कारपरामर्शविरक्तया ।  
राजते हि धिया जन्तुर्युवेव वरमालया ॥ 2.11.25 ॥  
परामृश्य विवेकेन संसाररचनामिमाम् ।  
वैराग्यं येऽधिगच्छन्ति त एव पुरुषोत्तमाः ॥ 2.11.26 ॥  
स्वविवेकवशादेव विचार्येदं पुनः पुनः ।  
इन्द्रजालं परित्याज्यं सबाह्याभ्यन्तरं बलात् ॥ 2.11.27 ॥  
श्मशानमापदं दैन्यं दृष्ट्वा को न विरज्यते ।  
तद्वैराग्यं परं श्रेयः स्वतो यदभिजायते ॥ 2.11.28 ॥  
अकृत्रिमविरागत्वं महत्त्वमलमागतः ।  
योग्योऽसि ज्ञानसारस्य बीजस्येव मृदुस्थलम् ॥ 2.11.29 ॥  
प्रसादात्परमेशस्य नाथस्य परमात्मनः ।  
त्वादृशस्य शुभा बुद्धिर्विवेकमनुधावति ॥ 2.11.30 ॥  
क्रियाक्रमेण महता तपसा नियमेन च ।  
दानेन तीर्थयात्राभिश्चिरकालं विवेकतः ॥ 2.11.31 ॥  
दुष्कृते क्षयमापन्ने परमार्थविचारणे ।  
काकतालीययोगेन बुद्धिर्जन्तोः प्रवर्तते ॥ 2.11.32 ॥  
क्रियापरास्तावदलं चक्रावर्तिभिरावृताः ।  
भ्रमन्तीह जना यावन्न पश्यन्ति परं पदम् ॥ 2.11.33 ॥  
यथाभूतमिदं दृष्ट्वा संसारं तन्मयीं धियम् ।  
परित्यज्य परं यान्ति निरालाना गजा इव ॥ 2.11.34 ॥  
विषमेयमनन्तेह राम संसारसंसृतिः ।  
देहयुक्तो महाजन्तुर्विना ज्ञानं न पश्यति ॥ 2.11.35 ॥  
ज्ञानयुक्तिप्लवेनैव संसाराब्धिं सुदुस्तरम् ।  
महाधियः समुत्तीर्णा निमेषेण रघूद्वह ॥ 2.11.36 ॥  
तामिमां ज्ञानयुक्तिं त्वं संसाराम्भोधितारिणीम् ।  
श्रृणुष्वावहितो बुद्ध्या नित्यावहितया तया ॥ 2.11.37 ॥  
यस्मादनन्तसंरम्भा जागत्यो दुः खभीतयः ।  
चिरायान्तर्दहन्त्येता विना युक्तिमनिन्दिताम् ॥ 2.11.38 ॥  
शीतवातातपादीनि द्वन्द्वदुः खानि राघव ।  
ज्ञानशक्तिं विना केन सह्यतां यान्ति साधुषु ॥ 2.11.39 ॥  
आपतन्ति प्रतिपदं यथाकालं दहन्ति च ।  
दुः खचिन्ता नरं मूढं तृणमग्निशिखा इव ॥ 2.11.40 ॥  
प्राज्ञं विज्ञातविज्ञेयं सम्यग्दर्शनमाधयः ।  
न दहन्ति वनं वर्षासिक्तमग्निशिखा इव ॥ 2.11.41 ॥  
आधिव्याधिपरावर्ते संसारमरुमारुते ।  
क्षुभितेऽपि न तत्त्वज्ञे भज्यते कल्पवृक्षवत् ॥ 2.11.42 ॥  
तत्त्वं ज्ञातुमतो यत्नाद्धीमानेव हि धीमता ।  
प्रामाणिकः प्रबुद्धात्मा प्रष्टव्यः प्रणयान्वितम् ॥ 2.11.43 ॥  
प्रामाणिकस्य पृष्टस्य वक्तुरुत्तमचेतसः ।  
यत्नेन वचनं ग्राह्यमंशुकेनेव कुङ्कुमम् ॥ 2.11.44 ॥  
अतत्त्वज्ञमनादेयवचनं वाग्विदां वर ।  
यः पृच्छति नरं तस्मान्नास्ति मूढतरोऽपरः ॥ 2.11.45 ॥  
प्रामाणिकस्य तज्ज्ञस्य वक्तुः पृष्टस्य यत्नतः ।  
नानुतिष्ठति यो वाक्यं नान्यस्तस्मान्नराधमः ॥ 2.11.46 ॥  
अज्ञतातज्ज्ञते पूर्वं वक्तुर्निर्णीय कार्यतः ।  
यः करोति नरः प्रश्रं प्रच्छकः स महामतिः ॥ 2.11.47 ॥  
अनिर्णीय प्रवक्तारं बालः प्रश्रं करोति यः ।  
अधमः प्रच्छकः स स्यान्न महार्थस्य भाजनम् ॥ 2.11.48 ॥  
पूर्वापरसमाधानक्षमबुद्धावनिन्दिते ।  
पृष्टं प्राज्ञेन वक्तव्यं नाधमे पशुधर्मिणि ॥ 2.11.49 ॥  
प्रामाणिकार्थयोग्यत्वं प्रच्छकस्याविचार्य च ।  
यो वक्ति तमिह प्राज्ञाः प्राहुर्मूढतरं नरम् ॥ 2.11.50 ॥  
त्वमतीव गुणश्लाघी प्रच्छको रघुनन्दन ।  
अहं च वक्तुं जानामि समो योगोऽयमावयोः ॥ 2.11.51 ॥  
यदहं वच्मि तद्यित्नात्त्वया शब्दार्थकोविद ।  
एतद्वस्त्विति निर्णीय हृदि कार्यमखण्डितम् ॥ 2.11.52 ॥  
महानसि विरक्तोऽसि तत्त्वज्ञोऽसि जनस्थितौ ।  
त्वयि चोक्तं लगत्यन्तः कुङ्कुमाम्बु यथांशुके ॥ 2.11.53 ॥  
उक्तावधानपरमा परमार्थविवेचिनी ।  
विशत्यर्थं तव प्रज्ञा जलमध्यमिवार्कभाः ॥ 2.11.54 ॥  
यद्यद्वच्मि तदादेयं हृदि कार्यं प्रयत्नतः ।  
नोचेत्प्रष्टव्य एवाहं न त्वयेह निरर्थकम् ॥ 2.11.55 ॥  
मनो हि चपलं राम संसारवनमर्कटम् ।  
संशोध्य हृदि यत्नेन श्रोतव्या परमार्थगीः ॥ 2.11.56 ॥  
अविवेकिनमज्ञानमसज्जनरतिं जनम् ।  
चिरं दूरतरे कृत्वा पूजनीया हि साधवः ॥ 2.11.57 ॥  
नित्यं सज्जनसंपर्काद्विवेक उपजायते ।  
विवेकपादपस्यैव भोगमोक्षौ फले स्मृतौ ॥ 2.11.58 ॥  
मोक्षद्वारे द्वारपालाश्चत्वारः परिकीर्तिताः ।  
शमो विचारः संतोषश्चतुर्थः साधुसंगमः ॥ 2.11.59 ॥  
एते सेव्याः प्रयत्नेन चत्वारौ द्वौ त्रयोऽथवा ।  
द्वारमुद्धाटयन्त्येते मोक्षराजगृहे तथा ॥ 2.11.60 ॥  
एवं वा सर्वयत्नेन प्राणांस्त्यक्त्वा समाश्रयेत् ।  
एकस्मिन्वशगे यान्ति चत्वारोऽपि वशं यतः ॥ 2.11.61 ॥  
सविवेको हि शास्त्रस्य ज्ञानस्य तपसः श्रुतेः ।  
भाजनं भूषणाकारो भास्करस्तेजसामिव ॥ 2.11.62 ॥  
घनतामुपयातं हि प्रज्ञामाद्न्यमचेतसाम् ।  
याति स्थावरतामम्बु जाड्यात्पाषाणतामिव ॥ 2.11.63 ॥  
त्वं तु राघव सौजन्यगुणशास्त्रार्थदृष्टिभिः ।  
विकासितान्तः करणः स्थितः पद्म इवोदये ॥ 2.11.64 ॥  
इमां ज्ञानगिरं श्रोतुमवबोद्धुं च सन्मते ।  
अर्हस्युद्धतकर्णस्त्वं जन्तुर्वीणास्वनं यथा ॥ 2.11.65 ॥  
वैराग्याभ्यासयोगेन समसौजन्यसंपदाम् (1) ।  
(1.शमसौजन्य.)  
अर्जनां कुरुतां राम यत्र नाशो न विद्यते ॥ 2.11.66 ॥  
शास्त्रसज्जनसंसर्गपूर्वकैः सतपोदमैः ।  
आदौ संसारमुक्त्यर्थं प्रज्ञामेवाभिवर्धयेत् ॥ 2.11.67 ॥  
एतदेवास्य मौर्ख्यस्य परमं विद्धि नाशनम् ।  
यदिदं प्रेक्ष्यते शास्त्रं किंचित्संस्कृतया धिया ॥ 2.11.68 ॥  
संसारविषवृक्षोऽयमेकमास्पदमापदाम् ।  
अज्ञं संमोहयेन्नित्यं मौर्ख्यं यत्नेन नाशयेत् ॥ 2.11.69 ॥  
दुराशासर्पगत्येन मौर्ख्येण हृदि वल्गता ।  
चेतः संकोचमायाति चर्माग्नाविव योजितम् ॥ 2.11.70 ॥  
प्राज्ञे यथार्थभूतेयं वस्तुदृष्टिः प्रसीदति ।  
दृगिवेन्दौ निरम्भोदे सकलामलमण्डले ॥ 2.11.71 ॥  
पूर्वापरविचारार्थचारुचातुर्यशालिनी ।  
सविकासा मतिर्यस्य स पुमानिह कथ्यते ॥ 2.11.72 ॥  
विकसितेन सितेन तमोमुचा  
वरविचारणशीतलरोचिषा ।  
गुणवता हृदयेन विराजसे  
त्वममलेन नभः शशिना यथा ॥ 2.11.73 ॥

इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे वक्तृप्रच्छकलक्षणं नामैकादशः सर्गः ॥ 11 ॥

  द्वादशः सर्गः 12

श्रीवसिष्ठ उवाच ।  
परिपूर्णमना मान्यः प्रष्टुं जानासि राघव ।  
वेत्सि चोक्तं च तेनाहं प्रवृत्तो वक्तुमादरात् ॥ 2.12.1 ॥  
रजस्तमोभ्यां रहितां शुद्धसत्त्वानुपातिनीम् ।  
मतिमात्मनि संस्थाप्य ज्ञानं श्रोतुं स्थिरो भव ॥ 2.12.2 ॥  
विद्यते त्वयि सर्वैघ प्रच्छकस्य गुणावली ।  
वक्तुर्गुणाश्चैव (1) मयि रत्नश्रीर्जलधौ यथा ॥ 2.12.3 ॥  
(1. गुणावली च मयि इति मुद्रितपुस्तके पाठः.)  
आप्तवानसि वैराग्यं विवेकासङ्गजं सुत ।  
चन्द्रकान्त इवार्द्रत्वं लग्नचन्द्रकरोत्करः ॥ 2.12.4 ॥  
चिरमाशैशवादेव तवाभ्यासोऽस्ति सद्हुणैः ।  
शुद्धैः शुद्धस्य दीर्घैश्च पद्मस्येवातिसंततैः ॥ 2.12.5 ॥  
अतः श्रृणु कथां वक्ष्ये त्वमेवास्या हि भाजनम् ।  
न हि चन्द्रं विना शुद्धा सविकासा कुमुद्वती ॥ 2.12.6 ॥  
ये केचन समारम्भा याश्च काश्चन दृष्टयः ।  
ते च ताश्च पदे दृष्टे निः शेषं यान्ति वै शमम् ॥ 2.12.7 ॥  
यदि विज्ञानविश्रान्तिर्न भवेद्भव्यचेतसः ।  
तदस्यां संसृतौ साधुश्चिन्तामौढ्यं सहेत कः ॥ 2.12.8 ॥  
परं प्राप्य विलीयन्ते सर्वा मननवृत्तयः ।  
कल्पान्तार्कगणासङ्गत्कुलशैलशिला इव ॥ 2.12.9 ॥  
दुः सहा राम संसारविषावेशविषूचिका ।  
योगगारुडमन्त्रेण पावनेन प्रशाम्यति ॥ 2.12.10 ॥  
स च योगः सज्जनेन सह शास्त्रविचारणात् ।  
परमार्थज्ञानमन्त्रो नूनं लभ्यत एव च ॥ 2.12.11 ॥  
अवश्यमिह हि विचारे कृते सकलदुः खपरिक्षयो भवतीति मन्तव्यं नातो विचारदृष्टयोऽवहेलया द्रष्टव्याः ॥ 2.12.12 ॥  
विचारवता (2) (2. विचारवशतः इति पाठः.) पुरुषेण सकलमिदमाधिपञ्चरं (3) (3. मायिपञ्जरं इति पाठः.) सर्पेण त्वचमिव परिपक्वां संत्यज्य विगतज्वरेण शीतलान्तः करणेन विनोदादिन्द्रजालमिव जगदखिलमालोक्यते सम्यग्दर्शनवता असम्यग्दर्शनवतो हि परं दुः खमिदम् ॥ 2.12.13 ॥  
विषमो ह्यतितरां संसाररागो (4) (4. संसारोरग इति पाठः.) भोगीव दशति असिरिव च्छिनत्ति कुन्त इव वेधयति रज्जुरिवावेष्टयति पावक इव दहति रात्रिरिवान्धयति अशङ्कितपरिपतितपुरुषान्पाषाण इव विवशीकरोति हरति प्रज्ञां नाशयति स्थितिं पातयति मोहान्धकूपे तृष्णा जर्जरीकरोति न तदस्ति किंचिद्दुः खं संसारी यन्न प्राप्नोति ॥ 2.12.14 ॥  
दुरन्तेयं किल विषयविषूचिका यदि न चिकित्स्यते तन्नितरां नरकनगरनिकरफलानुबन्धिनी तत्तत्करोति ॥ 2.12.15 ॥  
यत्र शिलाशितासिशातः पात उपलताडनमग्निदाहो हिमावसेकोऽङ्गावकर्तनं चन्दनचर्चातरुवनानि घुणवृत्तान्तः परिवेषोऽङ्गपरिमार्जनमनवरतानलविचलितसमरनाराचनिपातो निदाघविनोदनं धारागृहसीकरवर्षणं शिरश्छेदः सुखनिद्रामूकीकरणमाननमुद्राबान्धुर्यं महानुपचयः ॥ 2.12.16 ॥  
तदेवंविधकष्टचेष्टासहस्रदारुणे संसारचलयन्त्रेऽस्मिन् राघव नावहेलना कर्तव्या अवश्यमेवं विचारणीयमेवं चावबोद्धव्यं यथा किल शास्त्रविचाराच्छ्रेयो भवतीति ॥ 2.12.17 ॥  
अन्यच्च रघुकुलेन्दो यदि चैते महामुनयो महर्षयश्च विप्राश्च राजानश्च ज्ञानकवचेनावगुण्ठितशरीरास्ते कथमदुः खक्षमा अपि दुः खकरीं तां तां वृत्तिपूर्विकां संसारकदर्थनामनुभवन्तः सततमेव मुदितमनसस्तिष्ठन्ति ॥ 2.12.18 ॥  
इह हि ।  
विकौतुका विगतविकल्पविप्लवा  
यथा स्थिता हरिहरपद्मजादयः ।  
नरोत्तमाः समधिगतात्मदीपका-  
स्तथा स्थिता जगति विशुद्धबुद्धयः ॥ 2.12.19 ॥  
परिक्षीणे मोहे विगलति (1) घने ज्ञानजलदे  
(1. विगलितघने इति पाठः.)  
परिज्ञाते तत्त्वे समधिगत आत्मन्यतितते ।  
विचार्यार्यैः सार्धं चलितवपुषो वै सदृशतो  
धिया दृष्टे तत्त्वे रमणमटनं जागतमिदम् ॥ 2.12.20 ॥  
अन्यच्च राघव ।  
प्रसन्नेचित्तत्त्वे हृदि शमभवे वल्गति परे  
शमाभोगीभूतास्वखिलकलनादृष्टिषु पुरः ।  
समं याति स्वान्तः करणघटनास्वादितरसं  
धिया दृष्टे तत्त्वे रमणमटनं जागतमिदम् ॥ 2.12.21 ॥  
अन्यच्च ।  
रथः स्थाणुर्देहस्तुरगरचना चेन्द्रियगतिः  
परिस्पन्दो वातो वहनकलितानन्दविषयः ।  
परोऽणुर्वा देही जगति विहरामीत्यनघया  
धिया दृष्टे तत्त्वे रमणमटनं जागतमिदम् ॥ 2.12.22 ॥

इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे तत्त्वमाहात्म्यवर्णनं नाम द्वादशः सर्गः ॥ 12 ॥

  त्रयोदशः सर्गः 13

श्रीवसिष्ठ उवाच ।  
एतां दृष्टिमवष्टभ्य दृष्टात्मानः सुबुद्धयः ।  
विचरन्तीह संसारे महान्तोऽभ्युदिता इव ॥ 2.13.1 ॥  
न शोचन्ति न वाञ्छन्ति न याचन्ते शुभाशुभम् ।  
सर्वमेव च कुर्वन्ति न कुर्वन्तीह किंचन ॥ 2.13.2 ॥  
स्वच्छमेवावतिष्ठन्ते स्वच्छं कुर्वन्ति यान्ति हि ।  
हेयोपादेयतापक्षरहिताः स्वात्मनि स्थिताः ॥ 2.13.3 ॥  
आयान्ति च न चायान्ति प्रयान्ति च न यान्ति च ।  
कुर्वन्त्यपि न कुर्वन्ति न वदन्ति वदन्ति च ॥ 2.13.4 ॥  
ये केचन समारम्भा याश्च काश्चन दृष्टयः ।  
हेयोपादेयतस्तास्ताः क्षीयन्तेऽधिगते पदे ॥ 2.13.5 ॥  
परित्यक्तसमस्तेहं मनोमधुरवृत्तिमत् ।  
सर्वतः सुखमभ्येति चन्द्रबिम्ब इव स्थितम् ॥ 2.13.6 ॥  
अपि निर्मननारम्भमव्यस्ताखिलकौतुकम् ।  
आत्मन्येव न मात्यन्तरिन्द्राविव रसायनम् ॥ 2.13.7 ॥  
न करोतीन्द्रजालानि नानुधावति वासनाम् ।  
बालचापलमुत्सृज्य पूर्वमेव विराजते ॥ 2.13.8 ॥  
एवंविधा हि वृत्तय आत्मतत्त्वावलोकनाल्लभ्यन्ते नान्यथा ॥ 2.13.9 ॥  
तस्माद्विचारेणात्मैवान्वेष्टव्य उपासनीयो ज्ञातव्यो यावज्जीवं पुरुषेण नेतरदिति ॥ 2.13.10 ॥  
स्वानुभूतेश्च शास्त्रस्य गुरोश्चैवैकवाक्यता ।  
यस्याभ्यासेन तेनात्मा सन्ततेनावलोक्यते ॥ 2.13.11 ॥  
अवहेलितशास्त्रार्थैरवज्ञातमहाजनैः ।  
कष्टामप्यापदं प्राप्तो न मूढैः समतामियात् ॥ 2.13.12 ॥  
न व्याधिर्न विषं नापत्तथा नाधिश्च भूतले ।  
खेदाय स्वशरीरस्थं मौर्ख्यमेकं यथा नृणाम् ॥ 2.13.13 ॥  
किंचित्संस्कृतबुद्धीनां श्रुतं शास्त्रमिदं यथा ।  
मौर्ख्यापहं तथा शास्त्रमन्यदस्ति न किंचन ॥ 2.13.14 ॥  
इदं श्राव्यं सुखकरं यथा दृष्टान्तसुन्दरम् ।  
अविरुद्धमशेषेण शास्त्रं वाक्यार्थबन्धुना ॥ 2.13.15 ॥  
आपदो या दुरुत्तारा याश्च तुच्छाः कुयोनयः ।  
तास्ता मौर्ख्यात्प्रसूयन्ते खदिरादिव कण्टकाः ॥ 2.13.16 ॥  
वरं शरावहस्तस्य चाण्डालागारवीथिषु ।  
भिक्षार्थमटनं राम न मौर्ख्यहतजीवितम् ॥ 2.13.17 ॥  
वरं घोरान्धकूपेषु कोटरेष्वेव भूरुहाम् ।  
अन्धकीटत्वमेकान्ते न मौर्ख्यमतिदुः खदम् ॥ 2.13.18 ॥  
इममालोकमासाद्य मोक्षोपायमयं जनः ।  
अन्धतामेति न पुनः कश्चिन्मोहतमस्यपि ॥ 2.13.19 ॥  
तावन्नयति संकोचं तृष्णा वै मानवाम्बुजम् ।  
यावद्विवेकसूर्यस्य नोदिता विमला प्रभा ॥ 2.13.20 ॥  
संसारदुः खमोक्षार्थं (1) मादृशैः सह बन्धुभिः ।  
(1. मोक्षोर्थमीदृशैः इति पाठः.)  
स्वरूपमात्मनो ज्ञात्वा गुरुशास्त्रप्रमाणतः ॥ 2.13.21 ॥  
जीवन्मुक्ताश्चरन्तीह यथा हरिहरादयः ।  
यथा ब्रह्मर्षयश्चान्ये तथा विहर राघव ॥ 2.13.22 ॥  
अनन्तानीह दुः खानि सुखं तृणलवोपमम् ।  
नातः सुखेषु बन्धीयाद्दृष्टिं दुः खानुबन्धिषु ॥ 2.13.23 ॥  
यदनन्तमनायासं तत्पदं सारसिद्धये ।  
साधनीयं प्रयत्नेन पुरुषेण विजानता ॥ 2.13.24 ॥  
त एव पुरुषार्थस्य भाजनं पुरुषोत्तमाः ।  
अनुत्तमपदालम्बि मनो येषां गतज्वरम् ॥ 2.13.25 ॥  
संभोगाशनमात्रेण राज्यादिषु सुखेषु ये ।  
संतुष्टा दुष्टमनसो विद्धि तानन्धदर्दुरान् ॥ 2.13.26 ॥  
ये शठेषु दुरन्तेषु दुष्कृतारम्भशालिषु ।  
द्विषत्सु मित्ररूपेषु भक्ता वै भोगभोगिषु ॥ 2.13.27 ॥  
ते यान्ति दुर्गमाद्दुर्गं दुः खाद्दुः खं भयाद्भयम् ।  
नरकान्नरकं मूढा मोहमन्थरबुद्धयः ॥ 2.13.28 ॥  
परस्परविनाशोक्तेः श्रेयः स्थो न कदाचन ।  
सुखदुः खदशे राम तडित्प्रसरभङ्गुरे (2) ॥ 2.13.29 ॥  
(2. तडित्प्रासरभङ्गुरे इति पाठः.)  
ये विरक्ता महात्मानः सुविविक्ता भवादृशाः ।  
पुरुषान्विद्धि तान्वन्द्यान्भोगमोक्षैकभाजनान् ॥ 2.13.30 ॥  
विवेकं परमाश्रित्य वैराग्याभ्यासयोगतः ।  
संसारसरितं घोरामिमामापदमुत्तरेत् ॥ 2.13.31 ॥  
न स्वप्तव्यं च संसारमायास्विह विजानता ।  
विषमूर्च्छनसंमोहदायिनीषु विवेकिना ॥ 2.13.32 ॥  
संसारमिममासाद्य यस्तिष्ठत्यवहेलया ।  
ज्वलितस्य गृहस्योच्चैः शेते तार्णस्य संस्तरे ॥ 2.13.33 ॥  
यत्प्राप्य न निवर्तन्ते यदासाद्य न शोचति ।  
तत्पदं शेमुषीलभ्यमस्त्येवात्र न संशयः ॥ 2.13.34 ॥  
नास्ति चेत्तद्विचारेण दोषः को भवतां भवेत् ।  
अस्ति चेत्तत्समुत्तीर्णा भविष्यथ भवार्णवात् ॥ 2.13.35 ॥  
प्रवृत्तिः पुरुषस्येह मोक्षोपायविचारणे ।  
यदा भवत्याशु तदा मोक्षभागी स उच्यते ॥ 2.13.36 ॥  
अनपायि निराशङ्कं स्वास्थ्यं विगतविभ्रमम् ।  
न विना केवलीभावाद्विद्यते भुवनत्रये ॥ 2.13.37 ॥  
तत्प्राप्तावुत्तमप्राप्तौ न क्लेश उपजायते ।  
न धनान्युपकुर्वन्ति न मित्राणि न बान्धवाः ॥ 2.13.38 ॥  
न हस्तापादचलनं न देशान्तरसंगमः ।  
न कायक्लेशवैधुर्यं न तीर्थायतनाश्रयाः ॥ 2.13.39 ॥  
पुरुषार्थैकसाध्येन वासनैकार्थकर्मणा ।  
केवलं तन्मनोमात्रजयेनासाद्यते पदम् ॥ 2.13.40 ॥  
विवेकमात्रसाध्यं तद्विचारैकान्तनिश्चयम् ।  
त्यजता दुः खजालानि नरेणैतदवाप्यते ॥ 2.13.41 ॥  
सुखसेव्यासनस्थेन तद्विचारयता स्वयम् ।  
न शोच्यते पदं प्राप्य न स भूयो हि जायते ॥ 2.13.42 ॥  
तत्समस्तसुखासारसीमान्तं साधवो विदुः ।  
तदनुत्तमनिष्पन्दं परमाहू रसायनम् ॥ 2.13.43 ॥  
क्षयित्वात्सर्वभावानां स्वर्गमानुष्ययोर्द्वयोः ।  
सुखं नास्त्येव सलिलं मृगतृष्णास्विवैतयोः ॥ 2.13.44 ॥  
अतो मनोजयश्चिन्त्यः शमसंतोषसाधनः ।  
अनन्तसमसंयोगस्तस्मादानन्द आप्यते ॥ 2.13.45 ॥  
तिष्ठता गच्छता चैव पतता भ्रमता तथा ।  
रक्षसा दानवेनापि देवेन पुरुषेण वा ॥ 2.13.46 ॥  
मनः प्रशमनोद्भूतं तत्प्राप्यं परमं सुखम् ।  
विकासिशमपुष्पस्य विवेकोच्चतरोः फलम् ॥ 2.13.47 ॥  
व्यवहारपरेणापि कार्यवृन्दमविन्दता ।  
भानुनेवाम्बरस्थेन नोज्झ्यते न च वाञ्छयते ॥ 2.13.48 ॥  
मनः प्रशान्तमत्यच्छं विश्रान्तं विगतभ्रमम् ।  
अनीहं विगताभीष्टं नाभिवाञ्छति नोज्झति ॥ 2.13.49 ॥  
मोक्षद्वारे द्वारपालानिमाञ्छृणु यथाक्रमम् ।  
येषामेकतमासक्त्या मोक्षद्वारं प्रविश्यते ॥ 2.13.50 ॥  
सुखदोषदशादीर्घा संसारमरुमण्डली ।  
जन्तोः शीतलतामेति शीतरश्मेः समप्रभा ॥ 2.13.51 ॥  
शमेनासाद्यते श्रेयः शमो हि परमं पदम् ।  
शमः शिवः शमः शान्तिः शमो भ्रान्तिनिवारणम् ॥ 2.13.52 ॥  
पुंसः प्रशमतृप्तस्य शीतलाच्छतरात्मनः ।  
शमभूषितचित्तस्य शत्रुरप्येति मित्रताम् ॥ 2.13.53 ॥  
शमचन्द्रमसा येषामाशयः समलंकृतः ।  
क्षीरोदानामिवोदेति तेषां परमशुद्धता ॥ 2.13.54 ॥  
हृत्कुशेशयकोशेषु येषां शमकुसेशयम् ।  
सतां विकसिंत ते हि द्विहृत्पद्माः समा हरेः ॥ 2.13.55 ॥  
शमश्रीः शोभते येषां मुखेन्दावकलङ्किते ।  
ते कुलीनेन्दवो वद्न्याः सौन्दर्यविजितेन्द्रियाः ॥ 2.13.56 ॥  
त्रैलोक्योदरवर्तिन्यो नानन्दाय तथा श्रियः ।  
साम्राज्यसंपत्प्रतिमा (1) यथा शमविभूतयः ॥ 2.13.57 ॥  
(1. यथाश्रम इति पाठः.)  
यानि दुः खानि या तृष्णा दुः सहा ये दुराधयः ।  
तत्सर्वं शान्तचेतः सु तमोऽर्केष्विव नश्यति ॥ 2.13.58 ॥  
मनो हि सर्वभूतानां प्रसादमधिगच्छति (2) ।  
(2. मनुगच्छति इति पाठः.)  
न तथेन्दोर्यथा शान्ते जने जनितकौतुकम् ॥ 2.13.59 ॥  
शमशालिनि सौहार्दवति सर्वेषु जन्तुषु ।  
सुजने परमं तत्त्वं स्वयमेव प्रसीदति ॥ 2.13.60 ॥  
मातरीव परं यान्ति विषमाणि मृदूनि च ।  
विश्वासमिह भूतानि सर्वाणि शमशालिनि ॥ 2.13.61 ॥  
न रसायनपानेन न लक्ष्म्यालिङ्गनेन च ।  
तथा सुखमवाप्नोति शमेनान्तर्यथा मनः ॥ 2.13.62 ॥  
सर्वाधिव्याधिचलितं (3) क्रान्तं तृष्णावरत्रया ।  
(3. व्याधिवलितं.)  
मनः शमामृतासेकैः समाश्वासय राघव ॥ 2.13.63 ॥  
यत्करोषि यदश्रासि शमशीतलया धिया ।  
तत्रातिस्वदते (4) स्वादु नेतरत्तात मानसे ॥ 2.13.64 ॥  
(4. साधु इति पाठः.)  
शमामृतरसाच्छन्नं मनो यामेति निर्वृतिम् ।  
छिन्नान्यपि तयाङ्गानि मन्ये रोहन्ति राघव ॥ 2.13.65 ॥  
न पिशाचा न रक्षांसि न दैत्या न च शत्रवः ।  
न च व्याघ्रभुजङ्गा वा द्विषन्ति शमशालिनम् ॥ 2.13.66 ॥  
सुसंनद्धसमस्ताङ्गं प्रशमामृतवर्मणा ।  
वेधयन्ति न दुः खानि शरा वज्रशिलामिव ॥ 2.13.67 ॥  
न तथा शोभते राजा अप्यन्तः पुरसंस्थितः ।  
समया स्वच्छया बुद्ध्या यथोपशमशीलया ॥ 2.13.68 ॥  
प्राणात्प्रियतरं दृष्ट्वा तुष्टिमेति न वै जनः ।  
यामायाति जनः शान्तिमवलोक्य शमाशयम् ॥ 2.13.69 ॥  
समया शमशालिन्या वृत्त्या यः साधु वर्तते ।  
अभिनन्दितया लोके जीवतीह स नेतरः ॥ 2.13.70 ॥  
अनुद्धतमनाः शान्तः साधुः कर्म करोति यत् ।  
तत्सर्वमभिनन्दन्ति तस्येमा भूतजातयः ॥ 2.13.71 ॥  
श्रुत्वा स्पृष्ट्वा च दृष्ट्वा च भुक्त्वा (5) घ्रात्वा शुभाशुभम् ।  
(5. स्नात्वा इति पाठः.)  
न हृष्यति ग्लायति यः स शान्त इति कथ्यते ॥ 2.13.72 ॥  
यः समः सर्वभूतेषु भावि काङ्क्षति नोज्झति ।  
जित्वेन्द्रियाणि यत्नेन स शान्त इति कथ्यते ॥ 2.13.73 ॥  
स्पृष्ट्वाऽवदातया बुद्ध्या यथैवान्तस्तथा बहिः ।  
दृश्यन्ते यत्र कार्याणि स शान्त इति कथ्यते ॥ 2.13.74 ॥  
तुषारकरबिम्बाभं मनो यस्य निराकुलम् ।  
मरणोत्सवयुद्धेषु स शान्त इति कथ्यते ॥ 2.13.75 ॥  
स्थितोऽपि न स्थित इव न हृष्यति न कुप्यति ।  
यः सुषुप्तसमः स्वस्थः स शान्त इति कथ्यते ॥ 2.13.76 ॥  
अमृतस्यन्दसुभगा यस्य सर्वजनं प्रति ।  
दृष्टिः प्रसरति प्रीता स शान्त इति कथ्यते ॥ 2.13.77 ॥  
योऽन्तः शीतलतां यातो यो भावेषु न मज्जति ।  
व्यवहारी न संमूढः स शान्त इति कथ्यते ॥ 2.13.78 ॥  
अप्यापत्सु दुरन्तासु कल्पान्तेषु महात्स्वपि ।  
तुच्छेऽहं न मनो यस्य स शान्त इति कथ्यते ॥ 2.13.79 ॥  
आकाशसदृशी यस्य पुंसः संव्यवहारिणः ।  
कलङ्कमेति न मतिः स शान्त इति कथ्यते ॥ 2.13.80 ॥  
तपस्विषु बहुज्ञेषु याजकेषु नृपेषु च ।  
बलवत्सु गुणाढ्येषु शमवानेव राजते ॥ 2.13.81 ॥  
शमसंसक्तमनसां महतां गुणशालिनाम् ।  
उदेति निर्वृतिश्चित्ताज्ज्योत्स्नेव सितरोचिषः ॥ 2.13.82 ॥  
सीमान्तो (1) गुणपूगानां पौरुषैकान्तभूषणम् ।  
(1. सीमन्तः इति पाठः.)  
संकटेषु भयस्थाने शमः श्रीमान्विराजते ॥ 2.13.83 ॥  
शमममृतमहार्यमार्यगुप्तं  
परमवलम्ब्य परं पदं प्रयाताः ।  
रघुतनय यथा महानुभावाः  
क्रममनुपालय सिद्धये तमेव ॥ 2.13.84 ॥

इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे शमनिरूपणं नाम त्रयोदशः सर्गः ॥ 13 ॥

  चतुर्दशः सर्गः 14

श्रीवसिष्ठ उवाच ।  
शास्त्रावबोधामलया धिया परमपूतया ।  
कर्तव्यः कारणज्ञेन विचारोऽनिशमात्मनः ॥ 2.14.1 ॥  
विचारात्तीक्ष्णतामेत्य धीः पश्यति परं पदम् ।  
दीर्घसंसाररोगस्य विचारो हि महौषधम् ॥ 2.14.2 ॥  
आपद्वनमनन्तेहापरिपल्लविताकृति ।  
विचारक्रकचच्छिन्नं नैव भूयः प्ररोहति ॥ 2.14.3 ॥  
मोहेन बन्धुनाशेषु संकटेषु (2) शमेषु च ।  
(2. भ्रमेषु च इति पाठः.)  
सर्वं व्याप्तं महाप्राज्ञ विचारो हि सतां गतिः ॥ 2.14.4 ॥  
न विचारं विना कश्चिदुपायोऽस्ति विपश्चिताम् ।  
विचारादशुभं त्यक्त्वा शुभमायाति धीः सताम् ॥ 2.14.5 ॥  
बलं बुद्धिश्च तेजश्च प्रतिपत्तिः क्रियाफलम् ।  
फलन्त्येतानि सर्वाणि विचारेणैव धीमताम् ॥ 2.14.6 ॥  
युक्तायुक्तमहादीपमभिवाञ्छितसाधकम् ।  
स्फारं विचारमाश्रित्य संसारजलधिं तरेत् ॥ 2.14.7 ॥  
आलूनहृदयाम्भोजान्महामोहमतङ्गजान् ।  
विदारयति शुद्धात्मा विचारो नाम केसरी ॥ 2.14.8 ॥  
मूढाः कालवशेनेह यद्गताः परमं पदम् ।  
तद्विचारप्रदीपस्य विजृम्भितमनुत्तमम् ॥ 2.14.9 ॥  
राज्यानि संपदः स्फारा भोगो मोक्षश्च शाश्वतः ।  
विचारकल्पवृक्षस्य फलान्येतानि राघव ॥ 2.14.10 ॥  
या विवेकविकासिन्यो मतयो महतामिह ।  
न ता विपदि मज्जन्ति तुम्बकानीव वारिणि ॥ 2.14.11 ॥  
विचारोदयकारिण्या धिया व्यवहरन्ति ये ।  
फलानामत्युदाराणां भाजनं हि भवन्ति ते ॥ 2.14.12 ॥  
मूर्खहृत्काननस्थानामाशाप्रथमरोधिनाम् ।  
अविचारकरञ्जानां मञ्जर्यो दुः खरीतयः ॥ 2.14.13 ॥  
कज्जलक्षोदमलिना मदिरामदधर्मिणी ।  
अविचारमयी निद्रा यातु ते राघव क्षयम् ॥ 2.14.14 ॥  
महापदतिदीर्घेषु सद्विचारपरो नरः ।  
न निमज्जति मोहेषु तेजोराशिस्तमः स्विव ॥ 2.14.15 ॥  
मासे सरसि स्वच्छे विचारकमलोत्करः ।  
नूनं विकसितो यस्य हिमवानिव भाति सः ॥ 2.14.16 ॥  
विचारविकला यस्य मतिर्मान्द्यमुपेयुषः ।  
तस्योदेत्यशनिश्चन्द्रान्मुधा यक्षः शिखोरिव ॥ 2.14.17 ॥  
दुः खखण्डकमस्थूलं विपन्नवलतामधुः ।  
राम दूरे परित्याज्यो निर्विवेको नराधमः ॥ 2.14.18 ॥  
ये केचन दुरारम्भा दुराचारा दुराधयः ।  
अविचारेण ते भान्ति वेतालास्तमसा यथा ॥ 2.14.19 ॥  
अविचारिणमेकान्तवनद्रुमसधर्मकम् ।  
अक्षमं साधुकार्येषु दूरे कुरु रघूद्वह ॥ 2.14.20 ॥  
विविक्तं हि मनो जन्तोराशावैवश्यवर्जितम् ।  
परां निर्वृतिमभ्येति पूर्णचन्द्र इवात्मनि ॥ 2.14.21 ॥  
विवेकितोदिता देहे सर्वं शीतलयत्यलम् ।  
अलंकरोति चात्यन्तं ज्योत्स्नेव भुवनं यथा ॥ 2.14.22 ॥  
परमार्थपताकाया धियो धवलचामरम् ।  
विचारो राजते जन्तो रजन्यामिव चन्द्रमाः ॥ 2.14.23 ॥  
विचारचारवो जीवा भासयन्तो दिशो दश ।  
भान्ति भास्करवन्नूनं भूयो भवभयापहाः ॥ 2.14.24 ॥  
बालस्य स्वमनोमोहकल्पितः प्राणहारकः ।  
रात्रौ नभसि वेतालो विचारेण विलीयते ॥ 2.14.25 ॥  
सर्व एव जगद्भावा अविचारेण चारवः ।  
अविद्यमानसद्भावा विचारविशरारवः ॥ 2.14.26 ॥  
पुंसो निजमनोमोहकल्पितोऽनल्पदुः खदः ।  
संसारचिरवेतालो विचारेण विलीयते ॥ 2.14.27 ॥  
समं सुखं निराबाधमनन्तमनपाश्रयम् ।  
विद्धीमं केवलीभावं विचारोच्चतरोः (1) फलम् ॥ 2.14.28 ॥  
(1. विचारोऽस्य तरोः इति पाठः.)  
अचलस्थितितोदारा प्रकटाभोगतेजसा ।  
तेन निष्कामतोदेति शीततेवेन्दुनोदिता ॥ 2.14.29 ॥  
स्वविचारमहौषध्या साधुश्चित्तनिषण्णया ।  
तयोत्तमत्वप्रदया नाभिवाञ्छति नोज्झति ॥ 2.14.30 ॥  
तत्पदालम्बनं चेतः स्फारमाभासमागतम् ।  
नास्तमेति न चोदेति खमिवातिततान्तरम् (2) ॥ 2.14.31 ॥  
(2. गतान्तरम् इति पाठः.)  
न ददाति न चादत्ते न चोन्नमति शाम्यति ।  
केवलं साक्षिवत्पश्यञ्जगदाभोगि तिष्ठति ॥ 2.14.32 ॥  
न च शाम्यति नाप्यन्तर्नापि बाह्येऽवतिष्ठति ।  
न च नैष्कर्म्यमादत्ते न च कर्मणि मज्जति ॥ 2.14.33 ॥  
उपेक्षते गतं वस्तु संप्राप्तमनुवर्तते ।  
न क्षुब्धो न च वाऽक्षुब्धो भाति पूर्ण इवार्णवः ॥ 2.14.34 ॥  
एवं पूर्णेन मनसा महात्मानो महाशयाः ।  
जीवन्मुक्ता जगत्यस्मिन्विहरन्तीह योगिनः ॥ 2.14.35 ॥  
उषित्वा सुचिरं कालं धीरास्ते यावदीप्सितम् ।  
ते तमन्ते परित्यज्य यान्ति केवलतां तताम् ॥ 2.14.36 ॥  
कोऽहं कस्य च संसार इत्यापद्यपि धीमता ।  
चिन्तनीयं प्रयत्नेन सप्रतीकारमात्मना ॥ 2.14.37 ॥  
कार्यसंकटसंदेहं राजा जानाति राघव ।  
निष्फलं सफलं वापि विचारेणैव नान्यथा ॥ 2.14.38 ॥  
वेदवेदान्तसिद्धान्तस्थितयः स्थितिकारणम् ।  
निर्णीयन्ते विचारेण दीपेन च भुवो निशि ॥ 2.14.39 ॥  
अनष्टमन्धकारेषु बहुतेजः (3) स्वजिह्मितम् ।  
(3. तेजस्सु जिह्मितं इति टीकाकारसम्मतः पाठः.)  
पश्यत्यपि व्यवहितं विचारश्चारुलोचनम् ॥ 2.14.40 ॥  
विवेकान्धो हि जात्यन्धः शोच्यः सर्वस्य दुर्मतिः ।  
दिव्यचक्षुर्विवेकात्मा जयत्यखिलवस्तुषु ॥ 2.14.41 ॥  
परमात्ममयी मान्या महानन्दैकसाधिनी ।  
क्षणमेकं परित्याज्या न विचारचमत्कृतिः ॥ 2.14.42 ॥  
विचारचारुपुरुषो महतामपि रोचते ।  
परिपक्वचमत्कारं सहकारफलं यथा ॥ 2.14.43 ॥  
विचारकान्तमतयो नानेकेषु पुनः पुनः ।  
लुठन्ति दुः खश्वभ्रेषु ज्ञाताध्वगतयो नराः ॥ 2.14.44 ॥  
नच रौति तथा रोगी नानर्थशतजर्जरः ।  
अविचारविनष्टात्मा यथाऽज्ञः परिरोदिति ॥ 2.14.45 ॥  
वरं कर्दममेकत्वं मलकीटकता वरम् ।  
वरमन्धगुहाहित्वं न नरस्याविचारिता ॥ 2.14.46 ॥  
सर्वानर्थनिजावासं सर्वसाधुतिरस्कृतम् ।  
सर्वदौस्थित्यसीमान्तमविचारं (1) परित्यजेत् ॥ 2.14.47 ॥  
(1. सीमन्ते इति पाठः.)  
नित्यं विचारयुक्तेन भवितव्यं महात्मना ।  
तथान्धकूपे पततां विचारो ह्यवलम्बनम् ॥ 2.14.48 ॥  
स्वयमेवात्मनात्मानमवष्टभ्य विचारतः ।  
संसारमोहजलधेस्तारयेत्स्वमनोमृगम् ॥ 2.14.49 ॥  
कोऽहं कथमयं दोषः संसाराख्य उपागतः ।  
न्यायेनेति परामर्शो विचार इति कथ्यते ॥ 2.14.50 ॥  
अन्धान्धमोहसुधनं चिरं दुः खाय केवलम् ।  
कृतं शिलाया हृदयं दुर्मतेश्चाविचारिणः ॥ 2.14.51 ॥  
भावाभावग्रहोत्सर्गदृशामिह हि राघव ।  
न विचारादृते तत्त्वं ज्ञायते साधु किंचन ॥ 2.14.52 ॥  
विचाराज्ज्ञायते तत्त्वं तत्त्वाद्विश्रान्तिरात्मनि ।  
अतो मनसि शान्तत्वं सर्वदुः खपरिक्षयः ॥ 2.14.53 ॥  
सफलतां फलते भुवि कर्मणां  
प्रकटतां किल गच्छति उत्तमाम् ।  
स्फुटविचारदृशैव विचारिता  
शमवते भवते च विरोचताम् ॥ 2.14.54 ॥

इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे विचारनिरूपणं नाम चतुर्दशः सर्गः ॥ 14 ॥

  पञ्चदशः सर्गः 15

श्रीवसिष्ठ उवाच ।  
संतोषो हि परं श्रेयः संतोषः सुखमुच्यते ।  
संतुष्टः परमभ्येति विश्राममरिसूदन ॥ 2.15.1 ॥  
संतोषैश्वर्यसुखिनां चिरविश्रान्तचेतसाम् ।  
साम्राज्यमपि शान्तानां जरत्तृणलवायते ॥ 2.15.2 ॥  
संतोषशालिनी बुद्धी राम संसारवृत्तिषु ।  
विषमास्वप्यनुद्विग्ना न कदाचन हीयते ॥ 2.15.3 ॥  
संतोषामृतपानेन ये शान्तास्तृप्तिमागताः ।  
भोगश्रीरतुला तेषामेषा प्रतिविषायते ॥ 2.15.4 ॥  
न तथा सुखयन्त्येताः पीयूषरसवीचयः ।  
यथातिमधुरास्वादः संतो षो दोषनाशनः ॥ 2.15.5 ॥  
अप्राप्तवाञ्छामुत्सृज्य संप्राप्ते समतां गतः ।  
अदृष्टखेदाखेदो यः स संतुष्ट इहोच्यते ॥ 2.15.6 ॥  
आत्मनात्मनि संतोषं यावद्याति न मानसम् ।  
उद्भवन्त्यापदस्तावल्लता इव मनोबिलात् ॥ 2.15.7 ॥  
संतोषशीतलं चेतः शुद्धविज्ञानदृष्टिभिः ।  
भृशं विकासमायाति सूर्यांशुभिरिवाम्बुजम् ॥ 2.15.8 ॥  
आशावैवश्यविवशे चित्ते संतोषवर्जिते ।  
म्लाने वक्रमिवादर्शे न ज्ञानं प्रतिबिम्बति ॥ 2.15.9 ॥  
अज्ञानघनयामिन्या संकोचं न नराम्बुजम् ।  
यात्यसावुदितो यस्य नित्यं संतोषभास्करः ॥ 2.15.10 ॥  
अकिंचनोऽप्यसौ जन्तुः साम्राज्यसुखमश्रुते ।  
आधिव्याधिविनिर्मुक्तं संतुष्टं यस्य मानसम् ॥ 2.15.11 ॥  
नाभिवाञ्छत्यसंप्राप्तं प्राप्तं भुङ्क्ते यथाक्रमम् ।  
यः सुसौम्यसमाचारः संतुष्ट इति कथ्यते ॥ 2.15.12 ॥  
संतुष्टिपरतृप्तस्य महतः पूर्णचेतसः ।  
क्षीराब्धेरिव शुद्धस्य मुखे लक्ष्मीर्विराजते ॥ 2.15.13 ॥  
पूर्णतामलमाश्रित्य स्वात्मन्येवात्मना स्वयम् ।  
पौरुषेण प्रयत्नेन तृष्णां सर्वत्र वर्जयेत् ॥ 2.15.14 ॥  
संतोषामृतपूर्णस्य शान्तशीतलया धिया ।  
स्वयं स्थैर्यं मनो याति शीतांशोरिव शाश्वतम् ॥ 2.15.15 ॥  
संतोषपुष्टमनसं भृत्या इव महर्द्धयः ।  
राजानमुपतिष्ठन्ति किंकरत्वमुपागताः ॥ 2.15.16 ॥  
आत्मनैवात्मनि स्वस्थे संतुष्टे पुरुषे स्थिते ।  
प्रशाम्यन्त्याधयः सर्वे प्रावृषीवाशु पांशवः ॥ 2.15.17 ॥  
नित्यं शीतलया राम कलङ्कपरिभिन्नया ।  
पुरुषः शुद्धया वृत्त्या भाति पूर्णतयेन्दुवत् ॥ 2.15.18 ॥  
समतासुन्दरं वक्रं पुरुषस्यावलोकयन् ।  
तोषमेति यथा लोको न तथा धनसंचयैः ॥ 2.15.19 ॥  
समतया मतया गुणशालिनां  
पुरुषराडिह यः समलंकृतः ।  
तममलं प्रणमन्ति नभश्चरा  
अपि महामुनयो रघुनन्दन ॥ 2.15.20 ॥

इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे संतोषनिरूपणं नाम पञ्चदशः सर्गः ॥ 15 ॥

  षोडशः सर्गः 16

श्रीवसिष्ठ उवाच ।  
विशेषेण महाबुद्धे संसारोत्तरणे नृणाम् ।  
सर्वत्रोकरोतीह साधुः साधुसमागमः ॥ 2.16.1 ॥  
साधुसङ्गतरोर्जातं विवेककुसुमं सितम् ।  
रक्षन्ति ये महात्मानो भाजनं ते फलश्रियः ॥ 2.16.2 ॥  
शून्यमाकीर्णतामेति मृतिरप्युत्सवायते ।  
आपत्संपदिवाभाति विद्वज्जनसमागमे ॥ 2.16.3 ॥  
हिममापत्सरोजिन्या मोहनीहारमारुतः ।  
जयत्येको जगत्यस्मिन्साधुः साधुसमागमः ॥ 2.16.4 ॥  
परं विवर्धनं बुद्धेरज्ञानतरुशातनम् (1) ।  
(1. अज्ञानज्वरनाशनम् इति पाठः.)  
समुत्सारणमाधीनां विद्धि साधुसमागमम् ॥ 2.16.5 ॥  
विवेकः परमो दीपो जायते साधुसंगमात् ।  
मनोहरोज्ज्वलो नूनमासेकादिव गुच्छकः ॥ 2.16.6 ॥  
निरपायां निराबाधां निर्वृतिं नित्यपीवरीम् ।  
अनुत्तमां प्रयच्छन्ति साधुसङ्गविभूतयः ॥ 2.16.7 ॥  
अपि कष्टतरां प्राप्तैर्दशां विवशतां गतैः ।  
मनागपि न संत्याज्या मानवैः साधुसंगतिः ॥ 2.16.8 ॥  
साधुसंगतयो लोके सन्मार्गस्य च दीपिकाः ।  
हार्दान्धकारहारिण्यो भासो ज्ञानविवस्वतः ॥ 2.16.9 ॥  
यः स्नातः शीतसितया साधुसंगतिगङ्गया ।  
किं तस्य दानैः किं तीर्थैः किं तपोभिः किमध्वरैः ॥ 2.16.10 ॥  
नारागाश्छिन्नसंदेहा गलितग्रन्थयोऽनघ ।  
साधवो यदि विद्यन्ते किं तपस्तीर्थसंग्रहैः ॥ 2.16.11 ॥  
विश्रआन्तमनसो धन्याः प्रयत्नेन परेण हि ।  
दरिद्रेणेव मणयः प्रेक्षणीया हि साधवः ॥ 2.16.12 ॥  
सत्समागमसौन्दर्यशालिनी धीमतां मतिः ।  
कलमेवाप्सरोवृन्दे सर्वदैव विराजते ॥ 2.16.13 ॥  
तेनामलविचारस्य पदस्याग्रावचूलिता ।  
प्रथिता येन धन्येन न त्यक्ता साधुसंगतिः ॥ 2.16.14 ॥  
विच्छिन्नग्रन्थयस्तज्ज्ञाः साधवः सर्वसंमताः ।  
सर्वोपायेन संसेव्यास्ते ह्युपाया भवाम्बुधौ ॥ 2.16.15 ॥  
त एते नरकाग्नीनां संशुष्केन्धनतां गताः ।  
यैर्दृष्टा हेलया सन्तो नरकानलवारिदाः ॥ 2.16.16 ॥  
दारिद्र्यं मरणं दुः खमित्यादिविषयो भ्रमः ।  
संप्रशाम्यत्यशेषेण साधुसंगमभेषजैः ॥ 2.16.17 ॥  
संतोषः साधुसङ्गश्च विचारोऽथ शमस्तथा ।  
एत एव भवाम्भोधावुपायास्तरणे नृणाम् ॥ 2.16.18 ॥  
संतोषः परमो लाभः सत्सङ्गः परमा गतिः ।  
विचारः परं ज्ञानं शमो हि परमं सुखम् ॥ 2.16.19 ॥  
चत्वार एते विमला उपाया भवभेदने ।  
यैरभ्यस्तास्त उत्तीर्णा मोहवारिभवार्णवात् ॥ 2.16.20 ॥  
एकस्मिन्नेव वै तेषामभ्यस्ते विमलोदये ।  
चत्वारोऽपि किलाभ्यस्ता भवन्ति सुधियां वर ॥ 2.16.21 ॥  
एकोऽप्येकोऽपि सर्वेषामेषां प्रसवभूरिह ।  
सर्वसंसिद्धये तस्माद्यत्नेनैकं (1) समाश्रयेत् ॥ 2.16.22 ॥  
(1. युक्तेनैकं इति पाठः.)  
सत्समागमसंतोषविचाराः सुविचारितम् ।  
प्रवर्तन्ते शमस्वच्छे वाहनानीव सागरै ॥ 2.16.23 ॥  
विचारसंतोषशमसत्समागमशालिनि ।  
प्रवर्तन्ते श्रियो जन्तौ कल्पवृक्षाश्रिते यथा ॥ 2.16.24 ॥  
विचारशमसत्यङ्गसंतोषवति मानवे ।  
प्रवर्तन्ते प्रपूर्णेन्दौ सौन्दर्याद्या गुणा इव ॥ 2.16.25 ॥  
सत्सङ्गसंतोषशमविचारवति सन्मतौ ।  
प्रवर्तन्ते मन्त्रिवरे राजनीव जयश्रियः ॥ 2.16.26 ॥  
तस्मादेकतमं नित्यमेतेषां रघुनन्दन ।  
पौरुषेण मनो जित्वा यत्नेनाभ्याहरेद्गुणम् ॥ 2.16.27 ॥  
परं पौरुषमाश्रित्य जित्वा चित्तमतङ्गजम् ।  
यावदेको गुणो नान्तस्तावन्नास्त्युत्तमा गतिः ॥ 2.16.28 ॥  
पौरुषेण प्रयत्नेन दन्तैर्दन्तान्विचूर्णयेत् ।  
यावन्नाभिनिविष्टं ते मनो राम गुणार्जने ॥ 2.16.29 ॥  
देवो भवाथ यक्षो वा पुरुषः पादपोऽथ वा ।  
तावत्तव महाबाहो नोपायोऽस्तीह कश्चन ॥ 2.16.30 ॥  
एकस्मिन्नेव फलदे गुणे बलमुपागते ।  
क्षीयन्ते सर्व एवाशु दोषा विवशचेतसः ॥ 2.16.31 ॥  
गुणे विवृद्धे वर्धन्ते गुणा दोषजयप्रदाः ।  
दोषे विवृद्धे वर्धन्ते दोषा गुणविनाशनाः ॥ 2.16.32 ॥  
मनोमोहवने ह्यस्मिन्वेगिनी वासनासरित् ।  
शुभाशुभबृहत्कूला नित्यं वहति जन्तुषु ॥ 2.16.33 ॥  
सा हि स्वेन प्रयत्नेन यस्मिन्नेव निपात्यते ।  
कूले तेनैव वहति यथेच्छसि तथा कुरु ॥ 2.16.34 ॥  
पुरुषयत्नजवेन मनोवने  
शुभतटानुगतां क्रमशः कुरु ।  
वरमते निजभावमहानदी-  
(2) महह तेन मनागपि नोह्यसे ॥ 2.16.35 ॥  
(2. मरुहतेन इति पाठः.)

इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे सदाचारनिरूपणं नाम षोडशः सर्गः ॥ 16 ॥  
 

  सप्तदशः सर्गः 17

श्रीवसिष्ठ उवाच ।  
एवमन्तर्विवेको यः स महानिह राघव ।  
योग्यो ज्ञानगिरः श्रोतुं राजेव नयभारतीम् ॥ 2.17.1 ॥  
अवदातोऽवदातस्य विचारस्य महाशयः ।  
जडसङ्गोज्झितो योग्यः शरदिन्दोर्यथा नभः ॥ 2.17.2 ॥  
त्वमेतया खण्डितया गुणलक्ष्म्या समाश्रितः ।  
मनोमोहहरं वाक्यं वक्ष्यमाणमिदं श्रृणु ॥ 2.17.3 ॥  
पुण्यकल्पद्रुमो यस्य फलभारानतः स्थितः ।  
मुक्तये जायते जन्तोस्तस्येदं श्रोतुमुद्यमः ॥ 2.17.4 ॥  
पावनानामुदाराणां परबोधैकदायिनाम् ।  
वचसां भाजनं भूत्यै भव्यो भवति नाधमः ॥ 2.17.5 ॥  
मोक्षोपायाभिधानेयं संहिता सारसंमिता ।  
त्रिंशद्वे च सहस्राणि ज्ञाता निर्वाणदायिनी ॥ 2.17.6 ॥  
दीपे यथा विनिद्रस्य ज्वलिते संप्रवर्तते ।  
आलोकोऽनिच्छतोऽप्येवं निर्वाणमनया भवेत् ॥ 2.17.7 ॥  
स्वयं ज्ञाता श्रुता वापि भ्रान्तिशान्त्यैकसौख्यदा ।  
आप्रेक्ष्य वर्णिता सद्यो यथा स्वर्गतरङ्गिणी ॥ 2.17.8 ॥  
यथा रज्ज्वामहिभ्रान्तिर्विनश्यत्यवलोकनात् ।  
तथैतप्रेक्षणाच्छान्तिमेति संसारदुः खिता ॥ 2.17.9 ॥  
युक्तियुक्तार्थवाक्यानि कल्पितानि पृथक्पृथक् ।  
दृष्टान्तसारसूक्तानि चास्यां प्रकरणानि षट्‌ ॥ 2.17.10 ॥  
वैराग्याख्यं प्रकरणं प्रथमं परिकीर्तितम् ।  
विरागो वर्धते येन सेकेनेव मरौ तरुः ॥ 2.17.11 ॥  
((1)अनुबन्धेन सहितं दिष्टतत्त्वनिरूपणम् ।)  
(1. इदमर्धमधिकं क्वचित्.)  
सार्धं सहस्रं ग्रन्थस्य यस्मिन्हृदि विचारिते ।  
प्रकाशाच्छुद्धतोदेति मणाविव सुमार्जिते ॥ 2.17.12 ॥  
मुमुक्षुव्यवहाराख्यं ततः प्रकरणं कृतम् ।  
सहस्रमात्रं ग्रन्थस्य युक्तिग्रन्थेन सुन्दरम् ॥ 2.17.13 ॥  
स्वभावो हि मुमुक्षूणं नराणां यत्र (2) वर्ण्यते ।  
(2. वर्णितः इति पाठः.)  
अथोत्पत्तिप्रकरणं दृष्टान्ताख्यायिकामयम् ॥ 2.17.14 ॥  
सप्तग्रन्थसहस्राणि विज्ञानप्रतिपादकम् ।  
जागती द्रष्ट्टदृश्यश्रीरहंत्वमितिरूपिणी ॥ 2.17.15 ॥  
अनुत्पनैवोत्थितेव यत्रेति परिवर्ण्यते ।  
यस्मिन्श्रुते जगदिदं श्रोतान्तर्बुध्यतेऽखिलम् ॥ 2.17.16 ॥  
सास्मद्युष्मत्सविस्तारं सलोकाकाशपर्वतम् ।  
पिण्डग्रहविनिर्मुक्तं निर्भित्तिकमपर्वतम् ॥ 2.17.17 ॥  
पृथ्वादिभूतरहितं संकल्प इव पत्तनम् ।  
स्वप्नोपलम्भभावाभं मनोराज्यवदाततम् ॥ 2.17.18 ॥  
गन्धर्वनगरप्रख्यमर्थशून्योपलम्भनात् ।  
द्विचन्द्रविभ्रमाभासं मृगतृष्णाम्बुवर्तनम् ॥ 2.17.19 ॥  
नौयानलोलशैलाभं सत्यलाभविवर्जितम् ।  
चित्तभ्रमपिशाचाभं निर्बीजमपि भासुरम् ॥ 2.17.20 ॥  
कथार्थप्रतिभासाभं व्योममुक्तावलीनिभम् ।  
कटकत्वं यथा हेम्नि तरङ्गत्वं यथाम्भसि ॥ 2.17.21 ॥  
यथा नभसि नीलत्वमसदेवोत्थितं सदा ।  
अभित्तिरङ्गरहितमुपलब्धिमनोहरम् ॥ 2.17.22 ॥  
स्वप्ने वा व्योम्नि वा चित्रमर्कतृ चिरभासुरम् ।  
अवह्निरेव वह्नित्वं धत्ते चित्रानलो यथा ॥ 2.17.23 ॥  
दधात्येवं जगच्छब्दरूपार्थमसदात्मकम् ।  
तरङ्गोत्पलमालाभं दृष्टनृत्यमिवोत्थितम् ॥ 2.17.24 ॥  
चक्रचीत्कारपूर्णस्य जलराशिमिवोद्यतम् ।  
शीर्णपत्रं भ्रष्टनष्टं ग्रीष्मे वनमिवारसम् ॥ 2.17.25 ॥  
मरणव्यग्रचित्ताभं शिलागृहगुहास्पदम् ।  
अन्धकारगुहैकैकनृत्तमुन्मत्तचेष्टितम् ॥ 2.17.26 ॥  
प्रशान्ताज्ञाननीहारं विज्ञानशरदम्बरम् ।  
समुत्कीर्णमिव स्तम्भे (1) चित्रं भित्ताविवोदितम् ॥ 2.17.27 ॥  
(1. चित्तभित्ताविव इति पाठः.)  
पङ्कादिवाभिरचितं सचेतनमचेतनम् ।  
ततः स्थितिप्रकरणं चतुर्थं परिकल्पितम् ॥ 2.17.28 ॥  
त्रीणि ग्रन्थसहस्राणि व्याख्यानाक्यायिकामयम् ।  
इत्थं जगदहंभावरूपस्थितिमुपागतम् ॥ 2.17.29 ॥  
द्रष्ट्टदृश्यक्रमं प्रौढमित्यत्र परिकीर्तितम् ।  
दशदिङ्भण्डलाभोगभासुरोऽयं जगद्भ्रमः ॥ 2.17.30 ॥  
इत्थमभ्यागतो वृद्धिमिति तत्रोच्यते चिरम् ।  
उपशान्तिप्रकरणं ततः पञ्चसहस्रकम् ॥ 2.17.31 ॥  
पञ्चमं पावनं प्रोक्तं (2) युक्तिसंततिसुन्दरम् ।  
(2. मुनिसंतति इति पाठः.)  
इदं जगदहं त्वं च स इति भ्रान्तिरुत्थिता ॥ 2.17.32 ॥  
इत्थं संशाम्यतीत्यस्मिन्कथ्यते श्लोकसंग्रहैः ।  
उपशान्तिप्रकरणे श्रुते शाम्यति संसृतिः ॥ 2.17.33 ॥  
प्रभ्रष्टचित्रसेनेव किंचिल्लभ्योपलम्भना ।  
शतांशशिष्टा भवति संशान्तभ्रान्तरूपिणी (3) ॥ 2.17.34 ॥  
(3. भ्रान्तिरूपिणी इति पाठः.)  
अन्यसंकल्पचित्तस्था नगरश्रीरिवासती ।  
अलभ्यवस्तुपार्श्वस्थस्वप्नयुद्धचिरारवा ॥ 2.17.35 ॥  
शान्तसंकल्पमत्ताभ्रभीषणाशनिशब्दवत् ।  
विस्मृतस्वप्नसंकल्पनिर्माणनगरोपमा ॥ 2.17.36 ॥  
भविष्यन्नगरोद्यानप्रसूवन्ध्यामलाङ्गिका (4) ।  
(4. नगरोद्यानसोत्सवश्यामलात्मिकाः इति पाठः.)  
तस्या (5) जिह्वोच्यमानोग्रकथार्थानुभवोपमा ॥ 2.17.37 ॥  
(5. नश्यज्जिह्वोच्यमान इति पाठः.)  
अनुल्लिखितचित्रस्य चित्रव्याप्तेव भित्तिभूः ।  
परिविस्मर्यमाणार्थकल्पनानगरीनिभा ॥ 2.17.38 ॥  
सर्वर्तुमदनुत्पन्नवनस्पन्दास्फुटाकृतिः ।  
भाविपुष्पवनाकारवसन्तरसरञ्जना ॥ 2.17.39 ॥  
अन्तर्लीनतरङ्गौघसौम्यवारिसरित्समा ।  
निर्वाणाख्यं प्रकरणं ततः षष्ठमुदाहृतम् ॥ 2.17.40 ॥  
शिष्टो ग्रन्थः परीमाणं तस्य ज्ञानमहार्थदः ।  
बुद्धे तस्मिन्भवेच्छ्रेयो निर्वाणं शान्तकल्पनम् ॥ 2.17.41 ॥  
अचेत्यचित्प्रकाशात्मा विज्ञानात्मा निरामयः ।  
परमाकाशकोशाच्छः शान्तसर्वभवभ्रमः ॥ 2.17.42 ॥  
निर्वापितजगद्यात्रः कृतकर्तव्यसुस्थितः ।  
समस्तजनतारम्भवज्रस्तम्भो नभोनिभः ॥ 2.17.43 ॥  
विनिगीर्णयथासंख्यजगज्जालातितृप्तिमान् ।  
आकाशीभूतनिः शेषरूपालोकमनस्कृतिः ॥ 2.17.44 ॥  
कार्यकारणकर्तृत्वहेयादेयदृशोज्झितः ।  
सदेह इव निर्देहः ससंसारोऽप्यसंसृतिः ॥ 2.17.45 ॥  
चिन्मयो घनपाषाणजठरापीवरोपमः ।  
चिदादित्यास्तपल्ँलोकानन्धकारोपरोपमम् ॥ 2.17.46 ॥  
परप्रकाशरूपोऽपि परमान्ध्यमिवागतः ।  
रुद्धसंसृतिदुर्लीलः प्रक्षीणाशाविषूचिकः ॥ 2.17.47 ॥  
नष्टाहंकारवेतालो देहवानकलेवरः ।  
कस्मिंश्चिद्रोमकोट्यग्रे तस्येयमवतिष्ठते ।  
जगल्लक्ष्मीर्महामेरोः पुष्पे क्वचिदिवालिनी ॥ 2.17.48 ॥  
परमाणौ परमाणौ चिदाकाशः स्वकोटरे ।  
जगल्लक्ष्मीसहस्राणि धत्ते कृत्वाथ पश्यति ॥ 2.17.49 ॥  
विततता हृदयस्य महामते-  
र्हरिहराब्जजलक्षशतैरपि ।  
तुलनमेति न मुक्तिमतो यतः  
प्रविततास्ति निरुत्तमवस्तुनः ॥ 2.17.50 ॥

इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे ग्रन्थसंख्यादिवर्णनं नाम सप्तदशः सर्गः ॥ 17 ॥

continue to september02  
आसाद्यते महाज्ञानबोधः संसारशान्तिदः ।  
न भूयो जायते येन योनियन्त्रप्रपीडनम् ॥ 2.18.46 ॥  
एतावत्यपि येऽभीताः पापा भोगरसे स्थिताः ।  
स्वमातृविष्ठाकृमयः कीर्तनीया न तेऽधमाः ॥ 2.18.47 ॥  
श्रृणु तावदिदानीं त्वं कथ्यमानमिदं मया ।  
राघव ज्ञानविस्तारं बुद्धिसारतरान्तरम् ॥ 2.18.48 ॥  
यथेदं श्रूयते चास्त्रं तामापतनिकां श्रृणु ।  
विचार्यते यथार्थोऽयं यथा च परिभाषया ॥ 2.18.49 ॥  
येनेहाननुभूतेऽर्थे दृष्टेनार्थेन बोधनम् ।  
बोधोपकारफलदं तं दृष्टान्तं विदुर्बुधाः ॥ 2.18.50 ॥  
दृष्टान्तेन विना राम नापूर्वार्थोऽवबुध्यते ।  
यथा दीपं विना रात्रौ भाण्डोपस्करणं गृहे ॥ 2.18.51 ॥  
यैर्यैः काकुत्स्थ दृष्टान्तैस्त्वं मयेहावबोध्यसे ।  
सर्वे सकारणास्ते हि प्राप्यन्तु सदकारणम् ॥ 2.18.52 ॥  
उपमानोपमेयानां कार्यकारणतोदिता ।  
वर्जयित्वा परं ब्रह्म सर्वेषामेव विद्यते ॥ 2.18.53 ॥  
ब्रह्मोपदेशे दृष्टान्तो यस्तवेह हि कथ्यते ।  
एकदेशसधर्मत्वं तत्रान्तः परिगृह्यते ॥ 2.18.54 ॥  
यो यो नामेह दृष्टान्तो ब्रह्मतत्त्वावबोधने ।  
दीयते स स बोद्धव्यः (1) स्वमजातो जगद्गतः ॥ 2.18.55 ॥  
(1. स्वप्नदृष्टजगतः.)  
एवं सति निराकारे ब्रह्मण्याकारवान्कथम् ।  
दृष्टान्त इति नोद्यन्ति मूर्खवैकल्पिकोक्तयः ॥ 2.18.56 ॥  
अन्यासिद्धविरुद्धादिदृग्दृष्टान्तप्रदूषणैः ।  
स्वप्नोपमत्वाज्जगतः समुदेति न किंचन ॥ 2.18.57 ॥  
अवस्तु पूर्वापरयोर्वर्तमाने विचारितम् ।  
यथा जाग्रत्तथा स्वप्नः सिद्धमाबालमागतम् ॥ 2.18.58 ॥  
स्वप्नसंकल्पनाध्यानवरशापौषधादिभिः ।  
यथार्था इह दृष्टान्तास्तद्रूपत्वाज्जगत्स्थितेः ॥ 2.18.59 ॥  
मोक्षोपायकृता ग्रन्थकारेणान्येऽपि ये कृताः ।  
ग्रन्थास्तेष्वियमेवैका व्यवस्था बोध्यबोधने ॥ 2.18.60 ॥  
स्वप्नाभत्वं च जगतः श्रुते शास्त्रेऽवबोध्यते ।  
शीघ्रं न पार्यते वक्तुं वाक्किल क्रमवर्तिनी ॥ 2.18.61 ॥  
स्वप्नसंकल्पनाध्याननगराद्युपमं जगत् ।  
यतस्त एव दृष्टान्तास्तस्मात्सन्तीह नेतरे ॥ 2.18.62 ॥  
अकारणे कारणता यद्बोधायोपमीयते ।  
न तत्र सर्वसाधर्म्यं संभवत्युपमाश्रमैः ॥ 2.18.63 ॥  
उपमेयस्योपमानादेकांशेन सधर्मता ।  
अङ्गीकार्यावबोधाय धीमता निर्विवादिना ॥ 2.18.64 ॥  
अर्थावलोकने दीपादाभामात्रादृते किल ।  
न स्थानतैलवर्त्यादि किंचिदव्युपयुज्यते ॥ 2.18.65 ॥  
एकदेशसमर्थत्वादुपमेयावबोधनम् ।  
उपमानं करोत्यङ्ग दीपोऽर्थप्रभया यथा ॥ 2.18.66 ॥  
दृष्टान्तस्यां शमात्रेण बोध्यबोधोदये सति ।  
उपादेयतया ग्राह्यो महावाक्यार्थनिश्चयः ॥ 2.18.67 ॥  
न कुतार्किकतामेत्य नाशनीया प्रबुद्धता ।  
अनुभूत्यपलापान्तैरपवित्रैर्विकल्पितः ॥ 2.18.68 ॥  
विचारणादनुभवकारिवैरिणोऽपि  
वाड्भयं त्वनुगतमस्मदादिषु ।  
स्त्रियोक्तमप्यपपरमार्थवैदिकं  
वचो वचः प्रलपनमेव नागमः ॥ 2.18.69 ॥  
अस्माकमस्ति मतिरङ्ग तयेति सर्व-  
शास्त्रैकवाक्यकरणं फलितं यतो यः ।  
प्रातीतिकार्थमपशास्त्रनिजाङ्गपुष्टा-  
त्संवेदनादितरदस्ति ततः प्रमाणम् ॥ 2.18.70 ॥

इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे दृष्टान्तनिरूपणं नामाष्टादशः सर्गः ॥ 18 ॥

  एकोनविंशः सर्गः 19

श्रीवसिष्ठ उवाच ।  
विशिष्टांशसमर्थत्वमुपमानेषु (1) गृह्यते ।  
(1. सधर्मत्व इति पाठः.)  
को भेदः सर्वसादृश्ये तूपमानोपमेययोः ॥ 2.19.1 ॥  
दृष्टान्तबुद्धावेकात्मज्ञानशास्त्रार्थवेदनात् ।  
महावाक्यार्थसंसिद्धा (2) शान्तिर्निर्वाणमुच्यते ॥ 2.19.2 ॥  
(2. संवित्त्या इति पाठः.)  
तस्माद्दृष्टान्तदार्ष्टान्तविकल्पोल्लसितैरलम् ।  
यया कयाचिद्युक्त्या तु महावाक्यार्थमाश्रयेत् ॥ 2.19.3 ॥  
शान्तिः श्रेयः परं विद्धि तत्प्राप्तौ यत्नवान्भव ।  
भोक्तव्यमोदनं प्राप्तं किं तत्सिद्धौ विकल्पितैः ॥ 2.19.4 ॥  
अकारणैः कारणिभिर्बोधार्थमुपमीयते ।  
उपमानैस्तूपमेयैः सदृशैरेकदेशतः ॥ 2.19.5 ॥  
स्थातव्यं नेह भोगेषु विवेकरहितात्मना ।  
उपलोदरसंजातपरिपीनान्धभेकवत् ॥ 2.19.6 ॥  
दृष्टान्तैर्यत्नमाश्रित्य जेतव्यं परमं पदम् ।  
विचारणवता भाव्यं शान्तिशास्त्रार्थशालिना ॥ 2.19.7 ॥  
शास्त्रोपदेशसौजन्यप्रज्ञातज्ज्ञसमागमैः ।  
अन्तरान्तरसंपन्नधर्मार्थौपार्जनक्रियः ॥ 2.19.8 ॥  
तावद्विचारयेत्प्राज्ञो यावद्विश्रान्तिमात्मनि ।  
संप्रयात्यपुनर्नाशां शान्तिं तुर्यपदाभिधाम् ॥ 2.19.9 ॥  
तुर्यविश्रान्तियुक्तस्य (3) प्रतीपस्य भवार्णवात् ।  
(3. प्रतीपस्याऽथवा यतेरिति इति पाठः.)  
जीवतोऽजीवतश्चैव गृहस्थस्य तथा यतेः ॥ 2.19.10 ॥  
न कृतेनाकृतेनार्थो न श्रुतिस्मृतिविभ्रमैः ।  
निर्मन्दर इवाम्भोधिः स तिष्ठति यथास्थितम् ॥ 2.19.11 ॥  
एकांशेनोपमानानामुपमेयसधर्मता ।  
बोद्धव्यं बोध्यबोधाय न स्थेयं बोधचञ्चुना ॥ 2.19.12 ॥  
यया कयाचिद्युक्त्या तु बोद्धव्यं बोध्यमेव ते ।  
युक्तायुक्तं न पश्यन्ति व्याकुला बोधचञ्चवः ॥ 2.19.13 ॥  
हृदये संविदाकाशे विश्रान्तेऽनुभवात्मनि ।  
वस्तुन्यनर्थं यः प्राह बोधचञ्चुः स उच्यते ॥ 2.19.14 ॥  
अभिमानविकल्पांशैरज्ञो ज्ञप्तिं विकल्पयेत् ।  
बोधं मलिनयत्यन्तः स्वं खमब्द इवामलम् ॥ 2.19.15 ॥  
सर्वप्रमाणसत्तानां पदमब्धिरपामिव ।  
प्रमाणमेकमेवेह प्रत्यक्षं तदतः श्रृणु ॥ 2.19.16 ॥  
सर्वाक्षसारमध्यक्षं वेदनं विदुरुत्तमाः ।  
नूनं तत्प्रतिपत्सिद्धं तत्प्रत्यक्षमुदाहृतम् ॥ 2.19.17 ॥  
अनुभूतेर्वेदनस्य प्रतिपत्तेर्यथाभिधम् ।  
प्रत्यक्षमिति नामेह कृतं जीवः स एव नः ॥ 2.19.18 ॥  
स एव संवित्स पुमानहंताप्रत्ययात्मकः ।  
स ययोदेति संवित्त्या सा पदार्थ इति स्मृता ॥ 2.19.19 ॥  
ससंकल्पविकल्पाद्यैः कृतनानाक्रमभ्रमैः ।  
जगत्तया स्फुरत्यम्बु तरङ्गादितया यथा ॥ 2.19.20 ॥  
प्रागकारणमेवाशु सर्गादौ सर्गलीलया ।  
स्फुरित्वा कारणं भूतं प्रत्यक्षं स्वयमात्मनि ॥ 2.19.21 ॥  
कारणं त्वविचारोत्थजीवस्यासदपि स्थितम् ।  
सदिवास्यां जगद्रूपं प्रकृतौ व्यक्तिमागतम् ॥ 2.19.22 ॥  
स्वयमेव विचारस्तु स्वत उत्थं स्वकं वपुः ।  
नाशयित्वा करोत्याशु प्रत्यक्षं परमं महत् ॥ 2.19.23 ॥  
विचारवान्विचारोऽपि आत्मानमवगच्छति ।  
यदा तदा निरुल्लेखं परमेवावशिष्यते ॥ 2.19.24 ॥  
मनस्यनीहिते शान्ते स्वबुद्धीन्द्रियकर्मभिः ।  
नहि कश्चित्कृतैरर्थो नाकृतैरप्यभावनात् ॥ 2.19.25 ॥  
मनस्यनीहिते शान्ते न प्रवर्तन्त एव ते ।  
कर्मेन्द्रियाणि कर्मादावसंचारितयन्त्रवत् ॥ 2.19.26 ॥  
मनोयन्त्रस्य चलने कारणं वेदनं विदुः ।  
प्रणालीदारुमेषस्य रज्जुरन्तर्गता यथा ॥ 2.19.27 ॥  
रूपालोकमनस्कारपदार्थव्याकुलं जगत् ।  
विद्यते वेदनस्यान्तर्वातान्तः स्पन्दनं यथा ॥ 2.19.28 ॥  
सर्वात्मवेदनं शुद्धं यथोदेति तदात्मकम् ।  
भाति प्रसृतदिक्कालबाह्यान्तारूपदेहकम् ॥ 2.19.29 ॥  
दृष्ट्वैव दृश्यताभासं स्वरूपं धारयन्स्थितः ।  
स्वं यथा यत्र यद्रूपं प्रतिभाति तथैव तत् ॥ 2.19.30 ॥  
स सर्वात्मा यथा यत्र समुल्लासमुपागतः ।  
तिष्ठत्याशु तथा तत्र तद्रूप इव राजते ॥ 2.19.31 ॥  
सर्वात्मकतया द्रष्टुर्दृश्यत्वमिव युज्यते ।  
दृश्यत्वं द्रष्टसद्भावे दृश्यतापि न वास्तवी ॥ 2.19.32 ॥  
अकारणकमेवातो ब्रह्म सिद्धमिदं स्थितम् ।  
प्रत्यक्षमेव निर्मातृ तस्यांशास्त्वनुमादयः ॥ 2.19.33 ॥  
स्वयत्नमात्रे यदुपासको य-  
स्तद्दैवशब्दार्थमपास्य दूरे ।  
शूरेण साधो पदमुत्तमं तत्  
स्वपौरुषेणैव हि लभ्यतेऽन्तः ॥ 2.19.34 ॥  
विचारयाचार्यपरम्पराणां  
मतेन (1) सत्येन सितेन तावत् ।  
(1. सत्त्वेन इति मूलव्याख्ययोः क्वाचित्कः पाठः.)  
यावद्विशुद्धं स्वयमेव बुद्ध्या  
ह्यनन्तरूपं परमभ्युपैषि ॥ 2.19.35 ॥

इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे प्रमाणनिरूपणं नामैकोनविंशः सर्गः ॥ 19 ॥

  विंशः सर्गः 20

श्रीवसिष्ठ उवाच ।  
आर्यसंगमयुक्त्यादौ प्रज्ञां वृद्धिं नयेद्बलात् ।  
ततो महापुरुषतां महापुरुषलक्षणैः ॥ 2.20.1 ॥  
यो यो येन गुणेनेह पुरुषः प्रविराजते ।  
शिष्यते तं तमेवाशु तस्माद्बुद्धिं विवर्धयेत् ॥ 2.20.2 ॥  
महापुरुषता ह्येषा शमादिगुणशालिनी ।  
सम्यग्ज्ञानं विना राम सिद्धिमेति न कांचन ॥ 2.20.3 ॥  
ज्ञानाच्छमादयो यान्ति वृद्धिं सत्पुरुषक्रमाः ।  
श्लाघनीयाः फलेनान्तर्वृष्टेरिव नवाङ्कुराः ॥ 2.20.4 ॥  
शमादिभ्यो गुणेभ्यश्च वर्धते ज्ञानमुत्तमम् ।  
अन्नात्मकेभ्यो यज्ञेभ्यः शालिवृष्टिरिवोत्तमा ॥ 2.20.5 ॥  
गुणाः शमादयो ज्ञानाच्छमादिभ्यस्तथा ज्ञता ।  
परस्परं विवर्धन्ते ते अब्जसरसी इव ॥ 2.20.6 ॥  
ज्ञानं सत्पुरुषाचाराज्ज्ञानात्सत्पुरुषक्रमः ।  
परस्परं गतौ वृद्धिं ज्ञानसत्पुरुषक्रमौ ॥ 2.20.7 ॥  
शमप्रज्ञादिनिपुणपुरुषार्थक्रमेण च ।  
अभ्यसेत्पुरुषो धीमाञ्ज्ञानसत्पुरुषक्रमौ ॥ 2.20.8 ॥  
न यावत्सममभ्यस्तौ ज्ञानसत्पुरुषक्रमौ ।  
एकोऽपि नैतयोस्तात पुरुषस्येह सिध्यति ॥ 2.20.9 ॥  
यथा कलमरक्षिण्या गीत्या वितततालया ।  
खगोत्सादेन सहितं गीतानन्दः प्रसाध्यते ॥ 2.20.10 ॥  
ज्ञानसत्पुरुषेहाभ्यामकर्त्रा कर्तृरूपिणा ।  
तथा पुंसा निरिच्छेन सममासाद्यते पदम् ॥ 2.20.11 ॥  
सदाचारक्रमः प्रोक्तो मयैवं रघुनन्दन ।  
तथोपदिश्यते सम्यगेवं ज्ञानक्रमोऽधुना ॥ 2.20.12 ॥  
इदं यशस्यमायुष्यं पुरुषार्थफलप्रदम् ।  
तज्ज्ञादाप्ताच्च सच्छास्त्रं श्रोतव्यं किल धीमता ॥ 2.20.13 ॥  
श्रुत्वा त्वं बुद्धिनैर्मल्याद्बलाद्यास्यसि तत्पदम् ।  
यथा कतकसंश्लेषात्प्रसादं कलुषं पयः ॥ 2.20.14 ॥  
विदितवेद्यमिदं हि मनो मुने-  
र्विवशमेव हि याति परं पदम् ।  
यदवबुद्धमखण्डितमुत्तमं  
तदवबोधवशान्न जहाति हि ॥ 2.20.15 ॥

इत्यार्षे श्रीवासिष्ठमहारामायणे द्वात्रिंशत्साहस्र्यां संहितायां वाल्मीकीये मोक्षोपाये मुमुक्षुव्यवहारप्रकरणे सदाचारनिरूपणं नाम विंशतितमः सर्गः ॥ 20 ॥  
  समाप्तमिदं मुमुक्षुव्यवहारप्रकरणम् ।




  योगवासिष्ठः ।  
 श्रीवासिष्ठमहारामायणतात्पर्यप्रकाशाख्यव्याख्यासंवलितः ।  
  उत्पत्तिप्रकरणं तृतीयम् ।  
   प्रथमः सर्गः 1  
वाग्भाभिर्ब्रह्मविद्ब्रह्म भाति स्वप्न इवात्मनि ।  
यदिदंतत्स्वशब्दोत्थैर्यो यद्वेत्ति स वेत्ति तत् ॥ 3.1.1 ॥  
न्यायेनानेन लोकेऽस्मिन्सर्गे ब्रह्माम्बरे सति ।  
किमिदं कस्य कुत्रेति चोद्यमूचे निराकृतम् ॥ 3.1.2 ॥  
अहं तावद्यथाज्ञानं यथावस्तु यथाक्रमम् ।  
यथास्वभावं तत्सर्वं वच्मीदं श्रूयतां बुध ॥ 3.1.3 ॥  
स्वप्नवत्पश्यति जगच्चिन्नभोदेहवित्स्वयम् (1) ।  
(1. चिन्मयं इति पाठः.)  
स्वप्नसंसारदृष्टान्त एवाहंत्वंसमन्वितम् ॥ 3.1.4 ॥  
मुमुक्षुव्यवहारोक्तिमयात्प्रकरणात्परम् ।  
अथोत्पत्तिप्रकरणं मयेदं परिकथ्यते ॥ 3.1.5 ॥  
बन्धोऽयं दृश्यसद्भावाद्दृश्याभावेन (1) बन्धनम् ।  
न संभवति दृश्यं तु यथेदं तच्छृणु क्रमात् ॥ 3.1.6 ॥  
(1. सद्भावो दृश्याभावेन इति पाठः.)  
उत्पद्यते यो जगति स एव किल वर्धते ।  
स एव मोक्षमाप्नोति स्वर्गं वा नरकं च वा ॥ 3.1.7 ॥  
अतस्ते स्वावबोधार्थं तत्तावत्कथयाम्यहम् ।  
उत्पत्तिः संसृतावेति पूर्वमेव हि यो यथा ॥ 3.1.8 ॥  
इदं प्रकरणार्थं त्वं संक्षेपाच्छृणु राघव ।  
ततः संकथयिष्यामि विस्तरं ते यथेप्सितम् ॥ 3.1.9 ॥  
यदिदं दृश्यते सर्वं जगत्स्थावरजंगमम् ।  
तत्सुषुप्ताविव स्वप्नः कल्पान्ते प्रविनश्यति ॥ 3.1.10 ॥  
ततः स्तिमितगम्भीरं न तेजो न तमस्ततम् ।  
अनाख्यमनभिव्यक्तं सत्किंचिदवशिष्यते ॥ 3.1.11 ॥  
ऋतमात्मा परं ब्रह्म सत्यमित्यादिका बुधैः ।  
कल्पिता व्यवहारार्थं तस्य संज्ञा महात्मनः ॥ 3.1.12 ॥  
स तथाभूत एवात्मा स्वयमन्य इवोल्लसन् ।  
जीवतामुपयातीव भाविनाम्ना (2) कदर्थिताम् ॥ 3.1.13 ॥  
(2. भाविनाम इति पाठः.)  
ततः स जीवशब्दार्थकलनाकुलतां गतः ।  
मनो भवति भूतात्मा मननान्मन्थरीभवन् ॥ 3.1.14 ॥  
मनः संपद्यते तेन महतः परमात्मनः ।  
सुस्थिरादस्थिराकारस्तरङ्ग इव वारिधेः ॥ 3.1.15 ॥  
तत्स्वयं स्वैरमेवाशु संकल्पयति नित्यशः ।  
तेनेत्थमिन्द्रजालश्रीर्विततेयं वितन्यते ॥ 3.1.16 ॥  
यथा कटकशब्दार्थः पृथक्त्वार्हो न काञ्चनात् ।  
न हेम कटकात्तद्वज्जगच्छब्दार्थता परे ॥ 3.1.17 ॥  
ब्रह्मण्येवास्त्यनन्तात्म यतास्थितमिदं जगत् ।  
न जगच्छब्दकार्थेऽस्ति हेम्नीव कटकात्मता ॥ 3.1.18 ॥  
सती वाप्यसती तापनद्येव लहरी चला ।  
मनसेहेन्द्रजालश्रीर्जागती प्रवितन्यते ॥ 3.1.19 ॥  
अविद्या संसृतिर्बन्धो माया मोहो महत्तमः ।  
कल्पितानीति नामानि यस्याः सकलवेदिभिः ॥ 3.1.20 ॥  
बन्धस्य तावद्रूपं त्वं कथ्यमानमिदं श्रृणु ।  
ततः स्वरूपं मोक्षस्य ज्ञास्यसीन्दुनिभानन ॥ 3.1.21 ॥  
द्रष्टर्दृश्यस्य सत्ताङ्ग बन्ध इत्यभिधीयते ।  
द्रष्टा दृश्यबलाद्वद्धो (1) दृश्याभावे विमुच्यते ॥ 3.1.22 ॥  
(1. वशाद्बद्ध इति पाठः.)  
जगत्त्वमहमित्यादिर्मिथ्यात्मा दृश्यमुच्यते ।  
यावदेतत्संभवति तावन्मोक्षो न विद्यते ॥ 3.1.23 ॥  
नेदं नेदमिति व्यर्थप्रलापैर्नोपशाम्यति ।  
संकल्पजनकैर्दृश्यव्याधिः प्रत्युत वर्धते ॥ 3.1.24 ॥  
न च तर्कभरक्षोदैर्न तीर्थनियमादिभिः ।  
सतो दृश्यस्य जगतो यस्मादेति (2) विचारकाः ॥ 3.1.25 ॥  
(2. विचारक इति पाठः.)  
जगद्दृश्यं तु यद्यस्ति न शाम्यत्येव कस्यचित् ।  
नासतो विद्यते भावो नाभावो विद्यते सतः ॥ 3.1.26 ॥  
अचेत्यचित्स्वरूपात्मा यत्र यत्रैव तिष्ठति ।  
द्रष्टा तत्रास्य दृश्यश्रीः समुदेत्यप्यणूदरे ॥ 3.1.27 ॥  
तस्मादस्ति जगद्दृश्यं तत्प्रमृष्टमिदं मया ।  
त्यक्तं तपोध्यानजपैरिति काञ्चिकतृप्तिवत् ॥ 3.1.28 ॥  
यदि राम जगद्दृश्यमस्ति तप्रतिबिम्बति ।  
परमाणूदरेऽप्यस्मिंश्चिदादर्शे तथैव हि ॥ 3.1.29 ॥  
यत्र तत्र स्थिते तद्वद्दर्णणे प्रतिबिम्बति ।  
अद्र्यब्ध्युर्वीनदीवारि चिदादर्शे तथैव हि ॥ 3.1.30 ॥  
ततस्तत्र पुनर्दुः खं जरा मरणजन्मनी ।  
भावाभावग्रहोत्सर्गः स्थूलसूक्ष्मचलाचलः ॥ 3.1.31 ॥  
इदं प्रमार्जितं दृश्यं मया चात्राहमास्थितः ।  
एतदेवाक्षयं बीजं समाधौ संसृतिस्मृतेः ॥ 3.1.32 ॥  
सति त्वस्मिन्कुतो (3) दृश्ये निर्विकल्पसमाधिता ।  
(3. जगद्दृश्ये इति पाठः.)  
समाधौ चेतनत्वं तु तुर्यं चाप्युपपद्यते ॥ 3.1.33 ॥  
व्युत्थाने हि समाधानात्सुषुप्तान्त इवाखिलम् ।  
जगद्दुः खमिदं भाति यथास्थितमखण्डितम् ॥ 3.1.34 ॥  
प्राप्तं भवति हे राम तत्किं नाम समाधिभिः ।  
भूयोऽनर्थनिपाते हि क्षणसाम्ये हि किं सुखम् ॥ 3.1.35 ॥  
यदि वापि समाधाने निर्विकल्पे स्थितिं व्रजेत् ।  
तदक्षयसुषुप्ताभं तन्मन्येतामलं पदम् ॥ 3.1.36 ॥  
प्राप्यते सति दृश्येऽस्मिन्न च किंनाम केनचित् ।  
यत्र यत्र किलायाति चित्ततास्य जगद्भ्रमः ॥ 3.1.37 ॥  
द्रष्टाथ यदि पाषाणरूपतां भावयन्बलात् ।  
किलास्ते तत्तदन्तेऽपि भूयोऽस्योदेति दृश्यता ॥ 3.1.38 ॥  
न च पाषाणतातुल्या निर्विकल्पसमाधयः ।  
केषांचित्स्थितिमायान्ति सर्वैरित्यनुभूयते ॥ 3.1.39 ॥  
न च पाषाणतातुल्या (1) रूढिं याताः समाधयः ।  
(1. वृद्धिं याताः इति पाठः.)  
भवन्त्यग्रपदं शान्तं चिद्रूपमजमक्षयम् ॥ 3.1.40 ॥  
तस्माद्यदीदं सद्दृश्यं तन्न शाम्येत्कदाचन ।  
शाम्येत्तपोजपध्यानैर्दृश्यमित्यज्ञकल्पना ॥ 3.1.41 ॥  
आलीनवल्लरीरूपं यथा पद्माक्षकोटरे ।  
आस्ते कमलिनीबीजं तथा द्रष्टरि दृश्यधीः ॥ 3.1.42 ॥  
यथा रसः पदार्थेषु यथा तैलं तिलादिषु ।  
कुसुमेषु यथाऽऽमोदस्तथा द्रष्टरि दृश्यधीः ॥ 3.1.43 ॥  
यत्र तत्र स्थितस्यापि कर्पूरादेः सुगन्धिता ।  
यथोदेति तथा दृश्यं चिद्धातोरुदरे जगत् ॥ 3.1.44 ॥  
यथा चात्र तव स्वप्नः संकल्पश्चित्तराज्यधीः ।  
स्वानुभूत्यैव दृष्टान्तस्तथा हृद्यस्ति दृश्यभूः ॥ 3.1.45 ॥  
तस्माच्चित्तविकल्पस्थपिशाचो बालकं यथा ।  
विनिहन्त्येवमप्येतं द्रष्टारं दृश्यरूपिका ॥ 3.1.46 ॥  
यथाङ्कुरोऽन्तर्बीजस्य संस्थितो देशकालतः ।  
करोति भासुरं देहं तनोत्येवं हि दृश्यधीः ॥ 3.1.47 ॥  
द्रव्यस्य हृद्येव चमत्कृतिर्यथा  
सदोदितास्त्यस्तमितोज्झितोदरे ।  
द्रव्यस्य चिन्मात्रशरीरिणस्तथा  
स्वभावभूतास्त्युदरे जगत्स्थितिः ॥ 3.1.48 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे बन्धहेतुवर्णनं नाम प्रथमः सर्गः ॥ 1 ॥

  द्वितीयः सर्गः 2

श्रीवसिष्ठ उवाच ।  
इदमाकाशजाख्यानं शृणु श्रवणभूषणम् ।  
उत्पत्त्याख्यं प्रकरणं येन राघव (2) बुध्यसे ॥ 3.2.1 ॥  
(2. बुध्यते इति पाठः.)  
अस्ति ह्याकाशजो नाम द्विजः परमधार्मिकः ।  
ध्यानैकनिष्ठः सततं प्रजानां च हिते रतः ॥ 3.2.2 ॥  
स चिरं जीवति यदा तदा मृत्युरचिन्तयत् ।  
सर्वाण्येव क्रमेणाहं भूतान्यद्मि किलाक्षयः ॥ 3.2.3 ॥  
एनमाकाशजं विप्रं न कस्माद्भक्षयाम्यहम् ।  
अत्र मे कुण्ठिता शक्तिः खङ्गधारा इवोपले ॥ 3.2.4 ॥  
इति संचिन्त्य तं हन्तुमगच्छत्तत्पुरं तदा ।  
त्यजन्त्युद्यममुद्युक्ता न स्वकर्माणि केचन ॥ 3.2.5 ॥  
ततस्तत्सदनं यावन्मृत्युः प्रविशति स्वयम् ।  
तावदेनं दहत्यग्निः कल्पान्तज्वलनोपमः ॥ 3.2.6 ॥  
अग्निज्वालामहामालां विदार्यान्तर्गतो ह्यसौ ।  
द्विजं दृष्ट्वा समादातुं हस्तेनैच्छत्प्रयत्नतः ॥ 3.2.7 ॥  
नचाशकत्पुरो दृष्टमपि हस्तशतैर्द्विजम् ।  
बलवानप्यवष्टब्धुं संकल्पपुरुषं यथा ॥ 3.2.8 ॥  
अथागत्य यमं मृत्युरपुच्छत्संशयच्छिदम् ।  
किमित्यहं न शक्नोमि भोक्तुमाकाशजं विभो ॥ 3.2.9 ॥  
यम उवाच ।  
मृत्यो न किंचिच्छक्तस्त्वमेको मारयितुं बलात् ।  
मारणीयस्य कर्माणि तत्कर्तॄणीति नेतरत् ॥ 3.2.10 ॥  
तस्मादेतस्य विप्रस्य मारणीयस्य यत्नतः ।  
करमाण्यन्विष्य तेषां त्वं साहाय्येनैनमत्स्यसि ॥ 3.2.11 ॥  
ततः स मृत्युर्बभ्राम तत्कर्मान्वेषणादृतः ।  
मण्डलानि दिगन्तांश्च सरांसि सिरतो दिशः ॥ 3.2.12 ॥  
वनजङ्गलजालानि शैलानब्धितटानि च ।  
द्वीपान्तराण्यरण्यानि नगराणि पुराणि च ॥ 3.2.13 ॥  
ग्रामाण्यखिलराष्ट्राणि देशान्तर्गहनानि च ।  
एवं भूमण्डलं भ्रान्त्वा न कुतश्चित्स कानिचित् ॥ 3.2.14 ॥  
तान्याकाशजकर्माणि लब्धवान्मृत्युरुद्यतः ।  
वन्ध्यापुत्रमिव प्राज्ञः संकल्पाद्रिमिवापरः ॥ 3.2.15 ॥  
समपृच्छदथागत्य यमं सर्वार्थकोविदम् ।  
परायणं हि प्रभवः संदेहेष्वनुजीविनाम् ॥ 3.2.16 ॥  
मृत्युरुवाच ।  
आकाशजस्य कर्माणि क्व स्थितानि वद प्रभो ।  
धर्मराजोऽथ संचिन्त्य सुचिरं प्रोक्तवानिदम् ॥ 3.2.17 ॥  
धर्मराज उवाच ।  
आकाशजस्य कर्माणि मृत्यो सन्ति न कानिचित् ।  
एष आकाशजो विप्रो जातः खादेव केवलात् ॥ 3.2.18 ॥  
आकाशादेव यो जातः स व्योमैवामलं भवेत् ।  
सहकारीणि नो सन्ति न कर्माण्यस्य कानिचित् ॥ 3.2.19 ॥  
संबन्धः प्राक्तनेनास्य न मनागपि कर्मणा ।  
अस्ति वन्ध्यासुतस्येव तथाऽजाताकृतेरिव ॥ 3.2.20 ॥  
कारणानामभावेन तसमादाकाशमेव सः ।  
नैतस्य पूर्वकर्मास्ति नभसीव महाद्रुमः ॥ 3.2.21 ॥  
नैतदस्यावशं चित्तमभावात्पूर्वकर्मणाम् ।  
अद्य तावदनेनाद्यं (1) न किंचित्कर्म संचितम् ॥ 3.2.22 ॥  
(1. अनेनान्यत्र किंचित् इति पाठः.)  
एवमाकाशकोशात्मा विशदाकाशरूपिणि ।  
स्वकारणे स्थितो नित्यः (2) कारणानि न कानिचित् ॥ 3.2.23 ॥  
(2. नित्यं कर्माणस्य न कानिचित् इति पाठः.)  
प्राक्तनानि न सन्त्यस्य कर्माण्यद्य करोति नो ।  
किंचिदप्येवमेषोऽत्र विज्ञानाकाशमात्रकः ॥ 3.2.24 ॥  
प्राणस्पन्दोऽस्य यत्कर्म लक्ष्यते चास्मदादिभिः ।  
दृश्यतेऽस्माभिरेवं (3) तन्न त्वस्यास्त्यत्र कर्मधीः ॥ 3.2.25 ॥  
(3. रेवैतत् इति पाठः.)  
संस्थिता भावयन्तीव चिद्रूपैव परात्पदात् ।  
भिन्नमाकारमात्मीयं चित्स्तम्भे शालभञ्जिका ॥ 3.2.26 ॥  
तथैव परमार्थात्सखात्मभूतः (1) स्थितो द्विजः ।  
(1. परमार्थान्तः स्वात्मभूत इति पाठः.)  
यथा द्रवत्वं पयसि शून्यत्वं च यथाम्बरे ॥ 3.2.27 ॥  
स्पन्दत्वं च यथा वायोस्तथैष परमे पदे ।  
कर्माण्यद्यतनान्यस्य संचितानि न सन्ति हि ॥ 3.2.28 ॥  
न पूर्वाण्येष तेनेह न संसारवशं गतः ।  
सहकारिकारणानामभावे यः प्रजायते ॥ 3.2.29 ॥  
नासौ स्वकारणाद्भिन्नो भवतीत्यनुभूयते ।  
कारणानामभावेन तस्मादेष स्वयंभवः ॥ 3.2.30 ॥  
कर्ता न पूर्वं नाप्यद्य कथमाक्रम्यते वद ।  
यदैष कल्पनां बुद्ध्या मृतिनाम्नीं करिष्यति ॥ 3.2.31 ॥  
पृथ्व्यादिमानयमहमिति यस्य च निश्चयः ।  
स पार्थिवो भवत्याशु ग्रहीतुं स च शक्यते ॥ 3.2.32 ॥  
पृथ्व्यादिकलनाभावादेष विप्रो न रूपवान् ।  
दृढरज्ज्वेव गगनं ग्रहीतुं नैव युज्यते ॥ 3.2.33 ॥  
मृत्युरुवाच ।  
भगवञ्जायते शून्यात्कथं नाम वदेति मे ।  
पृथ्व्यादयः कथं सन्ति न सन्ति वद वा कथम् ॥ 3.2.34 ॥  
यम उवाच ।  
न कदाचन जातोऽसौ न च नास्ति कदाचन ।  
द्विजः केवलविज्ञानभामात्रं तत्तथा स्थितः ॥ 3.2.35 ॥  
महाप्रलयसंपत्तौ न किंचिदवशिष्यते ।  
ब्रह्मास्ते शान्तमजरमनन्तात्मैव केवलम् ॥ 3.2.36 ॥  
शून्यं नित्योदितं सूक्ष्मं निरुपाधि परं स्थितम् ।  
तदा तदनु येनास्य निकटेऽद्रिनिभं महः ॥ 3.2.37 ॥  
संविन्मात्रस्वभावत्वाद्देहोऽहमिति चेतति ।  
काकतालीयवद्भ्रान्तमाकारं तेन पश्यति ॥ 3.2.38 ॥  
स एष ब्राह्मणस्तस्मिन्सर्गादावम्बरोदरे ।  
निर्विकल्पश्चिदाकाशरूपमास्थाय संस्थितः ॥ 3.2.39 ॥  
नास्य देहो न कर्माणि न कर्तृत्वं न वासना ।  
एष शुद्धचिदाकाशो विज्ञानघन आततः ॥ 3.2.40 ॥  
प्राक्तनं वासनाजालं किंचिदस्य न विद्यते ।  
केवलं व्योमरुपस्य भारूपस्येव तेजसः ॥ 3.2.41 ॥  
वेदनामात्रसंशान्तावीदृशोऽपि न दृश्यते ।  
तस्माद्यथा चिदाकाशस्तथा तत्प्रतिपत्तयः ॥ 3.2.42 ॥  
कुतः किलात्र पृथ्व्यादेः कीदृशः संभवः कथम् ।  
एतदाक्रमणे मृत्यो तस्मान्मा यत्नवान्भव ॥ 3.2.43 ॥  
ग्रहीतुं युज्यते व्योम न कदाचन केनचित् ।  
श्रुत्वैतद्विस्मितो मृत्युर्जगाम निजमन्दिरम् ॥ 3.2.44 ॥  
श्रीराम उवाच ।  
ब्रह्मैष कथितो देवस्त्वया मे प्रपितामहः ।  
स्वयंभूरज एकात्मा विज्ञानात्मेति मे मतिः ॥ 3.2.45 ॥  
श्रीवसिष्ठ उवाच ।  
एवमेतन्मया राम ब्रह्मैष कथितस्तव ।  
विवादमकरोन्मृत्युर्यमेनैतत्कृते पुरा ॥ 3.2.46 ॥  
मन्वन्तरे सर्वभक्षो यदा मृत्युर्हरन्प्रजाः ।  
वलमेत्यब्जजाक्रान्तावारम्भमकरोत्स्वयम् ॥ 3.2.47 ॥  
तदैव धर्मराजेन यमेनाश्वनुशासितः ।  
यदेव क्रियते नित्यं रतिस्तत्रैव जायते ॥ 3.2.48 ॥  
ब्रह्मा किल पराकाशवपुराक्रम्यते कथम् ।  
मनोमात्रं च संकल्पः पृथ्व्यादिरहिताकृतिः ॥ 3.2.49 ॥  
यश्चिद्व्योमचमत्कारः किलाकारानुभूतिमान् ।  
स चिद्व्योमैव नो तस्य कारणत्वं न कार्यता ॥ 3.2.50 ॥  
आकाशस्फुरदाकारः संकल्पपुरुषो यथा ।  
पृथ्व्यादिरहितो भाति स्वयंभूर्भासते तथा ॥ 3.2.51 ॥  
निर्मले व्योम्नि मुक्तालीसंकल्पस्वप्नयोः पुरम् ।  
अपृथ्व्यादि यथा भाति स्वयंभूर्भासते तथा ॥ 3.2.52 ॥  
न दृश्यमस्ति न द्रष्टा परमात्मनि केवले ।  
स्वयंचित्ता तथाप्येष स्वयंभूरिति भासते ॥ 3.2.53 ॥  
संकल्पमात्रमेवैतन्मनो ब्रह्मेति कथ्यते ।  
संकल्पाकाशपुरुषो नास्य पृथ्व्यादि विद्यते ॥ 3.2.54 ॥  
यथा चित्रकृदन्तः स्था निर्देहा भाति पुत्रिका ।  
तथैव भासते ब्रह्मा चिदाकाशाच्छरञ्जनम् ॥ 3.2.55 ॥  
चिद्व्योमकेवलमनन्तमनादिमध्यं  
ब्रह्मेति भाति निजचित्तवशात्स्वयंभूः ।  
आकारवानिव पुमानिव वस्तुतस्तु  
वन्ध्यातनूज इव तस्य तु नास्ति देहः ॥ 3.2.56 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे आद्यसृष्टिकर्तृवर्णनं नाम द्वितीयः सर्गः ॥ 2 ॥

  तृतीयः सर्गः 3

श्रीराम उवाच ।  
एवमेव मनः शुद्धं पृथ्व्यादिरहितं त्वया ।  
मनो ब्रह्मेति कथितं सत्यं पृथ्व्यादिवर्जितम् ॥ 3.3.1 ॥  
तदत्र प्राक्तनी ब्रह्मन्स्मृतिः कस्मान्न कारणम् ।  
यथा मम तवान्यस्य भूतानां चेति मे वद ॥ 3.3.2 ॥  
श्रीवसिष्ठ उवाच ।  
पूर्वदेहोऽस्ति यस्याद्य पूर्वकर्मसमन्वितः ।  
तस्य स्मृतिः संभवति कारणं संसृतिस्थितेः ॥ 3.3.3 ॥  
ब्रह्मणः प्राक्तनं कर्म यदा किंचिन्न विद्यते ।  
प्राक्तनी संस्मृतिस्तस्य तदोदेति कुतः कथम् ॥ 3.3.4 ॥  
तस्मादकारम भाति वा स्वचित्तैककारणम् ।  
स्वकारणादनन्यात्मा स्वयंभूः स्वयमात्मवान् ॥ 3.3.5 ॥  
आतिवाहिक एवासौ देहोऽस्त्यस्य स्वयंभुवः ।  
न त्वाधिभौतिको राम देहोऽजस्योपपद्यते ॥ 3.3.6 ॥  
श्रीराम उवाच ।  
आतिवाहिक एकोऽस्ति देहोऽन्यस्त्वाधिभौतिकः ।  
सर्वासां भूतजातीनां ब्रह्मणोऽस्त्येक एव किम् ॥ 3.3.7 ॥  
श्रीवसिष्ठ उवाच ।  
सर्वेषामेव देहौ द्वौ भूतानां कारणात्मनाम् ।  
अजस्य कारणाभावादेक एवातिवाहिकः ॥ 3.3.8 ॥  
सर्वासां भूतजातीनामेकोऽजः कारणं परम् ।  
अजस्य कारणं नास्ति तेनासावेकदेहवान् ॥ 3.3.9 ॥  
नास्त्येव भौतिको देहः प्रथमस्य प्रजापतेः ।  
आकाशात्मा च भात्येष आतिवाहिकदेहवान् ॥ 3.3.10 ॥  
चित्तमात्रशरीरोऽसौ न पृथ्व्यादिक्रमात्मकः ।  
आद्यः प्रजापतिर्व्योमवपुः प्रतनुते प्रजाः ॥ 3.3.11 ॥  
ताश्च चिद्व्योमरुपिण्यो विनान्येः कारणान्तरैः ।  
यद्यतस्तत्तदेवति सर्वैरेवानुभूयते ॥ 3.3.12 ॥  
निर्वाणमात्रं पुरुषः परो बोधः स एव च ।  
चित्तमात्रं तदेवास्ते नायाति वसुधादिताम् ॥ 3.3.13 ॥  
सर्वेषां भूतजातानां संसारव्यवहारिणाम् ।  
प्रथमोऽसौ प्रतिस्पन्दश्चित्तदेहः स्वतोदयः ॥ 3.3.14 ॥  
अस्मात्पूर्वात्प्रतिस्पन्दादनन्यैतत्स्वरूपिणी ।  
इयं प्रविसृता सृष्टिः स्पन्दसृष्टिरिवानिलात् ॥ 3.3.15 ॥  
प्रतिभानाकृतेरस्मात्प्रतिभामात्ररूपधृक् ।  
विभात्येवमयं सर्गः सत्यानुभववान्स्थितः ॥ 3.3.16 ॥  
दृष्टान्तोऽत्र भवत्स्वप्नपुरस्त्रीसुरतं (1) यथा ।  
(1. स्वप्नस्वप्नस्त्री इति मुद्रितपुस्तके पाठः.)  
असदप्यर्थसंपत्त्या सत्यानुभवभासुरम् ॥ 3.3.17 ॥  
अपृथ्व्यादिमयो भाति व्योमाकृतिरदेहकः ।  
सदेह इव भूतेशः स्वात्मभूः पुरुषाकृतिः ॥ 3.3.18 ॥  
संवित्संकल्परूपत्वान्नोदेति समुदेति च ।  
स्वायत्तत्त्वात्स्वभावस्य नोदेति न च शाम्यति ॥ 3.3.19 ॥  
ब्रह्मा संकल्पपुरुषः पृथ्व्यादिरहिताकृतिः ।  
केवलं चित्तमात्रात्मा कारणं त्रिजगत्स्थितेः ॥ 3.3.20 ॥  
संकल्प एष कचति यथा नाम स्वयंभुवः ।  
व्योमात्मैष तथा भाति भवत्संकल्पशैलवत् ॥ 3.3.21 ॥  
आतिवाहिकमेवान्तर्विस्मृत्या दृढरूपया ।  
आधिभौतिकबोधेन मुधा भाति पिशाचवत् ॥ 3.3.22 ॥  
इदं प्रथमतोद्योगसंप्रबुद्धं महाचितेः ।  
नोदेति शुद्धसंवित्त्वादातिवाहिकविस्मृतिः ॥ 3.3.23 ॥  
आदिभोतिकजातेन नास्योदेति पिशाचिका ।  
असत्या मृगतृष्णेव मिथ्या जाड्यभ्रमप्रदा ॥ 3.3.24 ॥  
मनोमात्रं (1) यदा ब्रह्मा न पृथ्व्यादिमयात्मकः ।  
(1. यथा ब्रह्मा इति पाठः.)  
मनोमात्रमतो विश्वं यद्यज्जातं तदेव हि ॥ 3.3.25 ॥  
अजस्य सहकारीणि कारणानि न सन्ति यत् ।  
तज्जस्यापि न सन्त्येव तानि तस्मात्तु कानिचित् ॥ 3.3.26 ॥  
कारणात्कार्यवैचित्र्यं तेन नात्रास्ति किंचन ।  
यादृशं कारणं शुद्धं कार्यं तादृगिति स्थितम् ॥ 3.3.27 ॥  
कार्यकारमता ह्यत्र न किंचिदुपपद्यते ।  
यादृगेव परं ब्रह्म तादृगेव जगत्त्रयम् ॥ 3.3.28 ॥  
मनस्तामिव यातेन ब्रह्मणा तन्यते जगत् ।  
(2) अनन्यादात्मनः शुद्धाद्द्रवत्वमिव वारिणः ॥ 3.3.29 ॥  
(2. अनन्यत् इति पाठः.)  
मनसा तन्यते सर्वमसदेवेदमाततम् ।  
यथा संकल्पनगरं यथा गन्धर्वपत्तनम् ॥ 3.3.30 ॥  
आधिभौतिकता नास्ति रज्ज्वामिव भुजङ्गता ।  
ब्रह्मादयः प्रबुद्धास्तु कथं तिष्ठन्ति तत्र ते ॥ 3.3.31 ॥  
आतिवाहिक एवास्ति न प्रबुद्धमतेः किल ।  
आदिभौतिकदेहस्य (3) वाचो वात्र कुतः कथम् ॥ 3.3.32 ॥  
(3. चर्चैवात्र इति पाठः.)  
मनोनाम्नो मनुष्यस्य विरिञ्चियाकारधारिणः ।  
मनोराज्यं जगदिति सत्यरूपमिव स्थितम् ॥ 3.3.33 ॥  
मन एव विरिञ्चित्वं तद्धि संकल्पनात्मकम् ।  
स्ववपुः स्फारतां नीत्वा मनसेदं वितन्यते ॥ 3.3.34 ॥  
विरिञ्चो मनसो रूपं विरिञ्चस्य मनो वपुः ।  
पृथ्व्यादि विद्यते नात्र तेन पृथ्व्यादि कल्पितम् ॥ 3.3.35 ॥  
पद्माक्षे पद्मिनीवान्तर्मनो हृद्यस्ति दृश्यता ।  
मनोदृश्यदृशौ भिन्ने न कदाचन केनचित् ॥ 3.3.36 ॥  
यथा चात्र तव स्वप्नः संकल्पश्चित्तराज्यधीः ।  
स्वानुभूत्यैव दृष्टान्तस्तस्माद्धृद्यस्ति दृश्यभूः ॥ 3.3.37 ॥  
तस्माच्चित्तविकल्पस्थपिशाचो बालकं यथा ।  
विनिहन्त्येवमेषान्तर्द्रष्टारं दृश्यरूपिका ॥ 3.3.38 ॥  
यथाङ्कुरोऽन्तर्बीजस्य संस्थितो देशकालतः ।  
करोति भासुरं देहं तनोत्येवं हि दृश्यधीः ॥ 3.3.39 ॥  
सच्चेन्न शाम्यति कदाचन दृश्यदुः खं  
दृश्ये त्वशाम्यति न बोद्धरि केवलत्वम् ।  
दृश्ये त्वसंभवति बोद्धरि बोद्धृभावः  
शाम्येत्स्थितोऽपि हि तदस्य विमोक्षमाहुः ॥ 3.3.40 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे बन्धहेतुवर्णनं नाम तृतीयः सर्गः ॥ 3 ॥

  चतुर्थः सर्गः 4

श्रीवाल्मीकिरुवाच ।  
कथयत्येवमुद्दामवचने मुनिनायके ।  
श्रोतुमेकरसे जाते जने मौनमुपस्थिते ॥ 3.4.1 ॥  
शान्तेषु किङ्किणीजालरवेषु स्पन्दनं विना ।  
पञ्चरान्तरहारीतशुकेष्वप्यस्तकेलिषु ॥ 3.4.2 ॥  
सुविस्मृतविलासासु स्थितासु ललनास्वपि ।  
चित्रभित्ताविव न्यस्ते समस्ते राजसद्मनि ॥ 3.4.3 ॥  
मुहूर्तशेषमभवद्दिवसं मधुरातपम् ।  
व्यवहारा रविकरैः सह तानवमाययुः ॥ 3.4.4 ॥  
ववुरुत्फुल्लकमलप्रकरामोदमांसलाः ।  
वायवो मधुरस्पन्दाः श्रवणार्थमिवागताः ॥ 3.4.5 ॥  
श्रुतं चिन्तयितुं भानुरिवाहोरचनाभ्रमम् ।  
तत्याजैकान्तमगमच्छून्यमस्तगिरेस्तटम् ॥ 3.4.6 ॥  
उत्तस्थुर्मिहिकारम्भसमता वनभूमिषु ।  
विज्ञानश्रवणादन्तः शीतलाः शान्तता इव ॥ 3.4.7 ॥  
बभूवुरल्पसंचारा जना दशसु दिक्ष्वपि ।  
सावधानतया श्रोतुमिव संत्यक्तचेष्टिताः ॥ 3.4.8 ॥  
छाया दीर्घत्वमाजग्मुर्वासिष्ठं वचनक्रमम् ।  
इव श्रोतुमशेषाणां वस्तूनां दीर्घकन्धराः ॥ 3.4.9 ॥  
प्रतीहारः पुरः प्रह्वो भूत्वाह वसुधाधिपम् ।  
देव स्नानाद्विजार्चासु कालो व्यतिगतो भृशम् ॥ 3.4.10 ॥  
ततो वसिष्ठो भगवान्संहृत्य मधुरां गिरम् ।  
अद्य तावन्महाराज श्रुतमेतावदस्तु वः ॥ 3.4.11 ॥  
प्रातरन्यद्वदिष्यामि इत्युक्त्वा मौनवानभूत् ।  
इत्याकर्ण्यैवमस्तूक्त्वा भूपतिर्भूतिवृद्धये ॥ 3.4.12 ॥  
पुष्पपाद्यार्घसन्मानदक्षिणादानपूजया ।  
सदेवर्षिमुनीन्विप्रान्पूजयामास सादरम् ॥ 3.4.13 ॥  
अथोत्तस्थौ सभा सर्वा सराजमुनिमण्डला ।  
मण्डलाकीर्णरत्नौघपरिवेषावृतानना ॥ 3.4.14 ॥  
परस्पराङ्गसंघट्टरणत्केयूरकङ्कणा ।  
हारभाराहृतस्वर्णपट्टाभोरुस्तनान्तरा ॥ 3.4.15 ॥  
शेखरोत्सङ्गविश्रान्तप्रबुद्धमधुपस्वनैः ।  
सघुंघुमशिरोभारा वदद्भिरिव मूर्धजैः ॥ 3.4.16 ॥  
काञ्चनाभरणोद्द्योतकनकीकृतदिङ्भुखाः ।  
बुद्धिस्थमुनिवागर्थसंशान्तेन्द्रियवृत्तयः ॥ 3.4.17 ॥  
जग्मुर्नभश्चरा व्योम भूचरा भूमिमण्डलम् ।  
चक्रुर्दिनसमाचारं सर्वे ते स्वेषु सद्मसु ॥ 3.4.18 ॥  
एतस्मिन्नन्तरे श्यामा यामिनी समदृश्यत ।  
(1) जनसङ्गाद्विनिर्मुक्ता गृहे बालाङ्गना यथा ॥ 3.4.19 ॥  
(1. जनसङ्घात् इति पाठः.)  
देशान्तरं भासयितुं ययौ दिवसनायकः ।  
सर्वत्रालोककर्तृत्वमेव सत्पुरुषव्रतम् ॥ 3.4.20 ॥  
उदभूदभितः संध्या तारानिकरधारिणी ।  
उत्फुल्लकिंशुकवना वसन्तश्रीरिवोदिता ॥ 3.4.21 ॥  
चूतनीपकदम्बाग्रग्रामचैत्यगृहोदरे ।  
निलिल्यिरे खगाश्चित्तेऽवदाता वृत्तयो यथा ॥ 3.4.22 ॥  
भानोर्भासा भूषितैर्मेघलेशैः  
किंचित्किंचित्कुङ्कुमच्छाययेव ।  
पाश्चात्त्योऽद्रिः पीतवासाः समेघै-  
स्ताराहारः श्रीयुतः खं समेतः ॥ 3.4.23 ॥  
पूजामादाय संध्यायां प्रगतायां यथागतम् ।  
अन्धकाराः समुत्तस्थुर्वेताला वपुषा यथा ॥ 3.4.24 ॥  
अवश्यायकणास्पन्दी हेलाविद्युतपल्लवः ।  
कोमलः कुमुदाशंसी ववावाशीतलोऽनिलः ॥ 3.4.25 ॥  
परमान्ध्यमुपाजग्मुर्दिशोऽविस्फुटतारकाः ।  
लम्बदीर्घतमः केश्यो विधवा इव योषितः ॥ 3.4.26 ॥  
आययौ भुवनं तेजः क्षीरपूरेण पूरयन् ।  
रसायनमयाकारः शशिक्षीरार्णवो (1) नभः ॥ 3.4.27 ॥  
(1. क्षीरार्णवोपमः इति पाठः.)  
जग्सुस्तिमिरसंघाताः पलाय्य क्वाप्यदृश्यताम् ।  
श्रुतज्ञानगिरश्चित्तान्महीपानामिवाज्ञताः ॥ 3.4.28 ॥  
ऋषयो भूमिपालाश्च मुनयो ब्राह्मणास्तथा ।  
चेतसीव विचित्रार्थाः स्वास्पदेषु विशश्रमुः ॥ 3.4.29 ॥  
यमकायोपमाश्यामा ययौ तिमिरमांसला ।  
आययौ मिहिकास्फारा तत्र तेषामुषः शनैः ॥ 3.4.30 ॥  
अन्तर्धानमुपाजग्मुस्तारा नभसि भासुराः ।  
प्रभातपवनेनेव हृताः कुसुमवृष्टयः ॥ 3.4.31 ॥  
दृश्यतामाजगामार्कः प्रभोन्मीलितलोचनः ।  
विवेकवृत्तिर्महतां मनसीव नवोदिता ॥ 3.4.32 ॥  
भानोर्भासा भूषितैर्मेघलेशैः  
किंचित्किंचित्कुङ्कुमच्छाययेव ।  
पूर्वक्ष्माभृत्पीतवासाः (2) समेघै-  
(2. स्तमोघ्नैः इति पाठः.)  
स्ताराहारः श्रीयुतः खं समेतः ॥ 3.4.33 ॥  
सभां पुनरूपाजग्मुर्नभश्चरमहीचराः ।  
ह्यस्तनेन क्रमेणैव कृतप्रातस्तनक्रमाः ॥ 3.4.34 ॥  
पूर्ववत्संनिवेशेन विवेश सकला सभा ।  
बभूवास्पन्दिताकारा वातमुक्तेव पद्मिनी ॥ 3.4.35 ॥  
अथ प्रसङ्गमासाद्य रामो मधुरया गिरा ।  
उवाच मुनिशार्दूलं वसिष्ठं वदतां वरम् ॥ 3.4.36 ॥  
श्रीराम उवाच ।  
भगवन्मनसो रूपं कीदृशं वद मे स्फुटम् ।  
यस्मात्तेनेयमखिला तन्यते लोकमञ्जरी ॥ 3.4.37 ॥  
श्रीवसिष्ठ उवाच ।  
रामास्य मनसो रूपं न किंचिदपि दृश्यते ।  
नाममात्रादृते व्योम्नो यथा शून्यजडाकृतेः ॥ 3.4.38 ॥  
न बाह्ये नापि हृदये सद्रूपं विद्यते मनः ।  
सर्वत्रैव स्थितं चैतद्विद्धि राम यथा नभः ॥ 3.4.39 ॥  
इदमस्मात्समुत्पन्नं मृगतृष्णाम्बुसंनिभम् ।  
रूपं तु क्षणसंकल्पाद्द्वितीयेन्दुभ्रमोपमम् ॥ 3.4.40 ॥  
मध्ये यदेतदर्थस्य प्रतिभानं प्रथां गतम् ।  
सतो वाप्यसतो वापि तन्मनो विद्धि नेतरत् ॥ 3.4.41 ॥  
यदर्थप्रतिभानं तन्मन इत्यभिधीयते ।  
अन्यन्न किंचिदप्यस्ति मनो नाम कदाचन ॥ 3.4.42 ॥  
संकल्पनं मनो विद्धि संकल्पात्तन्न भिद्यते ।  
यथा द्रवत्वात्सलिलं तथा स्पन्दो यथानिलात् ॥ 3.4.43 ॥  
यत्र संकल्पनं तत्र तन्मनोऽङ्ग तथा स्थितम् ।  
संकल्पमनसी भिन्ने न कदाचन केचन ॥ 3.4.44 ॥  
सत्यमस्त्वथवाऽसत्यं पदार्थप्रतिभासनम् ।  
तावन्मात्रं मनो विद्धि तद्ब्रह्मैव पितामहः ॥ 3.4.45 ॥  
आतिवाहिकदेहात्मा मन इत्यभिधीयते ।  
आधिभौतिकबुद्धिं तु स आधत्ते चिरस्थितेः ॥ 3.4.46 ॥  
अविद्या संसृतिश्चित्तं मनो बन्धो मलस्तमः ।  
इति पर्यायनामानि दृश्यस्य विदुरुत्तमाः ॥ 3.4.47 ॥  
नहि दृश्यादृते किंचिन्मनसो रूपमस्ति हि ।  
दृश्यं चोत्पन्नमेवैतन्नेति वक्ष्याम्यहं पुनः ॥ 3.4.48 ॥  
यथा कमलबीजान्तः स्थिता कमलवल्लरी ।  
महाचित्परमाण्वन्तस्तथा दृश्यं जगत्स्थितम् ॥ 3.4.49 ॥  
प्रकाशस्य यथाऽऽलोको यथा वातस्य चापलम् ।  
यथा द्रवत्वं पयसि दृश्यत्वं द्रष्टरीदृशम् ॥ 3.4.50 ॥  
अङ्गदत्वं यथा हेम्नि मृगनद्यां यथा जलम् ।  
भित्तिर्यथा स्वप्नपुरे तथा द्रष्टरि दृश्यधीः ॥ 3.4.51 ॥  
एवं द्रष्टरि दृश्यत्वमनन्यदिव यत्स्थितम् ।  
तदप्युन्मार्जयाम्याशु त्वच्चित्तादर्शतो मलम् ॥ 3.4.52 ॥  
यद्द्रष्टुरस्याद्रष्टृत्वं दृश्याभावे भवेद्बलात् ।  
तद्विद्धि केवलीभावं तत एवासतः सतः ॥ 3.4.53 ॥  
तत्तामुपगते भावे रागद्वेषादिवासनाः ।  
शाम्यन्त्यस्पन्दिते वाते स्पन्दनक्षुब्धता यथा ॥ 3.4.54 ॥  
असंभवति सर्वस्मिन्दिग्भूम्याकाशरूपिणि ।  
प्रिकाश्ये यादृशं रूपं प्रकाशस्यामलं भवेत् ॥ 3.4.55 ॥  
त्रिजगत्त्वमहं चेति दृश्येऽसत्तामुपागते ।  
द्रष्टुः स्यात्केवलीभावस्तादृशो विमलात्मनः ॥ 3.4.56 ॥  
अनाप्ताखिलशैलादि प्रतिबिम्बे हि यादृशी ।  
स्याद्दर्पणे दर्पणता केवलात्मस्वरूपिणी ॥ 3.4.57 ॥  
अहं त्वं जगदित्यादौ प्रशान्ते दृश्यसंभ्रमे ।  
स्यात्तादृशी केवलता स्थिते द्रष्टर्यवीक्षणे ॥ 3.4.58 ॥  
श्रीराम उवाच ।  
सच्चेन्न शाम्यत्येवेदं नाभावो विद्यते सतः ।  
असत्तां च न विद्मोऽस्मिन्दृश्ये दोषप्रदायिनि ॥ 3.4.59 ॥  
तस्मात्कथमियं शाम्येद्ब्रह्मन्दृश्यविषूचिका ।  
मनोभवभ्रमकरी दुः खसंततिदायिनी ॥ 3.4.60 ॥  
श्रीवसिष्ठ उवाच ।  
अस्य दृश्यपिशाचस्य शान्त्यै मन्त्रमिमं श्रृणु ।  
रामात्यन्तमयं येन मृतिमेष्यति नङ्क्ष्यति ॥ 3.4.61 ॥  
यदस्ति तस्य नाशोऽस्ति न कदाचन राघव ।  
तस्मात्तन्नष्टमप्यन्तर्बीजभूतं (1) भवेद्धृदि ॥ 3.4.62 ॥  
(1. बीजरूपं इति पाठः.)  
स्मृतिबीजाच्चिदाकाशे पुनरुद्भूय दृश्यधीः ।  
लोकशैलाम्बराकारं दोषं वितनुतेऽतनुम् ॥ 3.4.63 ॥  
इत्यनिर्मोक्षदोषः स्यान्न च तस्येह संभवः ।  
यस्माद्देवर्षिमुनयो दृश्यन्ते मुक्तिभाजनम् ॥ 3.4.64 ॥  
यदि स्याज्जगदादीदं तस्मान्मोत्रो न कस्यचित् ।  
बाह्यस्थमस्तु हृत्स्थं वा दृश्यं नाशाय केवलम् ॥ 3.4.65 ॥  
तस्मादिमां प्रतिज्ञां त्वं शृणु रामातिभीषणाम् ।  
यामुत्तरेण ग्रन्थेन नूनं त्वमवबुध्यसे ॥ 3.4.66 ॥  
अयमाकाशभूतादिरूपोऽहं चेति लक्षितः ।  
जगच्छब्दस्य नामार्थो ननु नास्त्येव कश्चन ॥ 3.4.67 ॥  
यदिदं दृश्यते किंचिद्दृश्यजातं पुरोगतम् ।  
परं ब्रह्मैव तत्सर्वमजरामरमव्ययम् ॥ 3.4.68 ॥  
पूर्णे पूर्णं प्रसरति शान्ते शान्तं (1) व्यवस्थितम् ।  
(1. परं स्थितं इति पाठः.)  
व्योमन्येवोदितं व्योम ब्रह्मणि ब्रह्म तिष्ठति ॥ 3.4.69 ॥  
न दृश्यमस्ति सद्रूपं न द्रष्टा न च दर्शनम् ।  
न शून्यं न जडं नो चिच्छान्तमेवेदमाततम् ॥ 3.4.70 ॥  
श्रीराम उवाच ।  
वन्ध्यापुत्रेण पिष्टोऽद्रिः शशश्रृङ्गं प्रगायति ।  
प्रसार्य भुजसंपातं शिला नृत्यति ताण्डवम् ॥ 3.4.71 ॥  
स्रवन्ति सिकतास्तैलं पठन्त्युपलपुत्रिकाः ।  
गर्जन्ति चित्रजलदा इतीवेदं वचः प्रभो ॥ 3.4.72 ॥  
जरामरणदुः खादिशैलाकाशमयं जगत् ।  
नास्तीति किमिदं नाम भवताऽपि ममोच्यते ॥ 3.4.73 ॥  
यथेदं न स्थितं विश्वं नोत्पन्नं न च विद्यते ।  
तथा कथ्य मे ब्रह्मन्येनैतन्निश्चितं भवेत् ॥ 3.4.74 ॥  
श्रीवसिष्ठ उवाच ।  
नासमन्वितवागास्ति श्रृणु राघव कथ्यते ।  
यथेदमसदाभाति वन्ध्यापुत्र इवाऽऽरवी ॥ 3.4.75 ॥  
इदमादावनुत्पन्नं सर्गादौ तेन नास्त्यलम् ।  
इदं हि मनसो भाति स्वप्नोदौ पत्तनं यथा ॥ 3.4.76 ॥  
मन एव च सर्गादावनुत्पन्नमसद्वपुः ।  
तदेतच्छृणु वक्ष्यामि यथैवमनुभूयते ॥ 3.4.77 ॥  
मनोदृश्यमयं दोषं तनोतीमं क्षयात्मकम् ।  
असदेव सदाकारं स्वप्नः स्वप्नान्तरं यथा ॥ 3.4.78 ॥  
तत्स्वयं स्वैरमेवाशु संकल्पयति देहकम् ।  
तेनेयमिन्द्रजालश्रीर्विततेन वितन्यते ॥ 3.4.79 ॥  
स्फुरति वल्गति गच्छति याचते  
भ्रमति मज्जति संहरति स्वयम् ।  
अपरतामुपयात्यपि केवलं  
चलति चञ्चलशक्तितया मनः ॥ 3.4.80 ॥

इत्यार्षे श्रीवसिष्ठमहारामायणे वाल्मीकीये उत्पत्तिप्रकरणे उत्पत्तिप्रकरणार्थकल्पनं नाम चतुर्थः सर्गः ॥ 4 ॥

  पञ्चमः सर्गः 5

श्रीराम उवाच ।  
भगवन्मुनिशार्दूल किमिवेह मनोभ्रमे ।  
विद्यते कथमुत्पन्नं मनो मायामयं कुतः ॥ 3.5.1 ॥  
उत्पत्तिमादाविति मे समासेन वद प्रभो ।  
प्रवक्ष्यसि ततः शिष्टं वक्तव्यं वदतां वर ॥ 3.5.2 ॥  
श्रीवसिष्ठ उवाच ।  
महाप्रलयसंपत्तावसतां समुपागते ।  
अशेषदृश्यसर्गादौ शान्तमेवावशिष्यते ॥ 3.5.3 ॥  
आस्तेऽनस्तमितो भास्वानजो देवो निरामयः ।  
सर्वदा सर्वकृत्सर्वः परमात्मा महेश्वरः ॥ 3.5.4 ॥  
यतो वाचो निवर्तन्ते यो मुक्तैरवगम्यते ।  
यस्य चात्मादिकाः संज्ञाः कल्पिता न स्वभावजाः ॥ 3.5.5 ॥  
यः पुमान्सांख्यदृष्टीनां ब्रह्म वेदान्तवादिनाम् ।  
विज्ञानमात्रं विज्ञानविदामेकान्तनिर्मलम् ॥ 3.5.6 ॥  
यः शून्यवादिनां शून्यो भासको योऽर्कजसाम् ।  
वक्ता मन्ता ऋतं भोक्ता द्रष्टा कर्ता सदैव सः ॥ 3.5.7 ॥  
सन्नप्यसद्यो जगति यो देहस्थोऽपि दूरगः ।  
चित्प्रकाशो ह्ययं यस्मादालोक इव भास्वतः ॥ 3.5.8 ॥  
यस्माद्विष्णवादयो देवाः सूर्यादिव मरीचयः ।  
यस्माज्जगन्त्यनन्तानि बुद्बुदा जलधेरिव ॥ 3.5.9 ॥  
यं यान्ति दृश्यवृन्दानि पयांसीव महार्णवम् ।  
य आत्मानं पदार्थं च प्रकाशयति दीपवत् ॥ 3.5.10 ॥  
य आकाशे शरीरे च दृषत्स्वप्सु लतासु च ।  
पांसुष्वद्रिषु वातेषु पातालेषु च संस्थितः ॥ 3.5.11 ॥  
यः प्लावयति संरब्धं पुर्यष्टकमितस्ततः ।  
येन मूकीकृता मूढाः शिला ध्यानमिवास्थिताः ॥ 3.5.12 ॥  
व्योम येन कृतं शून्यं शैला येन घनीकृताः ।  
आपो द्रुताः कृता येन दीपो यस्य वशो रविः ॥ 3.5.13 ॥  
प्रसरन्ति यतश्चित्राः संसारासारवृष्टयः (1) ।  
(1. दृष्टय इति पाठः.)  
अक्षयामृतसंपूर्णादम्भोदादिव वृष्टयः ॥ 3.5.14 ॥  
आविर्भावतिरोभावमयास्त्रिभुवनोर्मयः ।  
स्फुरन्त्यतितते यस्मिन्मराविव मरीचयः ॥ 3.5.15 ॥  
नाशरूपो विनाशात्मा योऽन्तः स्थ सर्वजन्तुषु ।  
गुप्तो योऽप्यतिरिक्तोऽपि सर्वभावेषु संस्थितः ॥ 3.5.16 ॥  
प्रकृतिव्रततिर्व्योम्नि जाता ब्रह्माण्डसत्फला ।  
चित्तमूलेन्द्रियदला येन नृत्यति वायुना ॥ 3.5.17 ॥  
यश्चिन्मणिः प्रकचति प्रतिदेहसमुद्गके ।  
यस्मिन्निन्दौ स्फुरन्त्येता जगज्जालमरीचयः ॥ 3.5.18 ॥  
प्रशान्ते चिद्धने यस्मिन्फुरन्त्यमृतवर्षिणि ।  
धाराजलानि भूतानि सृष्टयस्तडितः स्फुटाः ॥ 3.5.19 ॥  
चमत्कुर्वन्ति वस्तूनि यदालोकतया मिथः ।  
असज्जातमसद्येन येन सत्सत्त्वमागतम् ॥ 3.5.20 ॥  
चलतीदमनिच्छस्य कायो यो यस्य संनिधौ ।  
जडं परमरक्तस्य शान्तमात्मनि तिष्ठतः ॥ 3.5.21 ॥  
नियतिर्देशकालौ च चलनं स्पन्दनं क्रिया ।  
इति येन गताः सत्तां सर्वसत्तातिगामिना ॥ 3.5.22 ॥  
शुद्धसंविन्मयत्वाद्यः खं भवेद्व्योमचिन्तया ।  
पदार्थचिन्तयार्थत्वमिव तिष्ठत्यधिष्ठितः ॥ 3.5.23 ॥  
कुर्वन्नपीह जगतां महतामनन्त-  
वृन्दं न किंचन करोति न काश्चनापि ।  
स्वात्मन्यनस्तमयसंविदि निर्विकारे  
त्योक्तोदयस्थितिमति स्थित एव एव ॥ 3.5.24 ॥

इत्यार्षे श्रीवसिष्ठमहारामायणे वाल्मीकीये उत्पत्तिप्रकरणे मूलकारणदेवस्वरूपवर्णनं नाम पञ्चमः सर्गः ॥ 5 ॥

   षष्ठः सर्गः 6

श्रीवसिष्ठ उवाच ।  
अस्य देवाधिदेवस्य परस्य परमात्मनः ।  
ज्ञानादेव परा सिद्धिर्न त्वनुष्ठानदुः खतः ॥ 3.6.1 ॥  
अत्र ज्ञानमनुष्ठानं नत्वन्यदुपयुज्यते ।  
मृगतृष्णाजलभ्रान्तिशान्तौ चेदं निरूपितम् ॥ 3.6.2 ॥  
नह्येष दूरे नाभ्याशे नालभ्यो विषमे न च ।  
स्वानन्दाभासरूपोऽसौ स्वदेहादेव लभ्यते ॥ 3.6.3 ॥  
किंचिन्नोपकरोत्यत्र तपोदानव्रतादिकम् ।  
स्वभावमात्रे विश्रआन्तिमृते नात्रास्ति साधनम् ॥ 3.6.4 ॥  
साधुसंगमसच्छास्त्रपरतैवात्र कारणम् ।  
साधनं बाधनं मोहजालस्य यदकृत्रिमम् ॥ 3.6.5 ॥  
अयं सदेव इत्येव संपरिज्ञानमात्रतः ।  
जन्तोर्न जायते दुः खं जीवन्मुक्तत्वमेति च ॥ 3.6.6 ॥  
श्रीराम उवाच ।  
संपरिज्ञातमात्रेण किलानेनात्मनात्मना (1) ।  
(1. मात्मनः इति पाठः.)  
पुनर्दोषा न बाधन्ते मरणआद्याः (2) कदाचन ॥ 3.6.7 ॥  
(2. कथंचन इति पाठः.)  
देवदेवो महानेष कुतो दूरादवाप्यते ।  
तपसा केन तीव्रेण क्लेशेन कियताथवा ॥ 3.6.8 ॥  
श्रीवसिष्ठ उवाच ।  
स्वपौरुषप्रयत्नेन विवेकेन विकासिना ।  
स देवो ज्ञायते राम न तपः स्नानकर्मभिः ॥ 3.6.9 ॥  
रागद्वेषतमः क्रोधमदमात्सर्यवर्जनम् ।  
विना राम तपोदानं क्लेश एव न वास्तवम् ॥ 3.6.10 ॥  
रागाद्युपहते (3) चित्ते वञ्चयित्वा परं धनम् ।  
(3. द्युपगते इति पाठः.)  
यदर्ज्यते तस्य दानाद्यस्यार्थस्तस्य तत्फलम् ॥ 3.6.11 ॥  
रागाद्युपहते चित्ते व्रतादि क्रियते च यत् ।  
तद्दम्भः प्रोच्यते तस्य फलमस्ति मनाङ्नच ॥ 3.6.12 ॥  
तस्मात्पुरुषयत्नेन मुख्यमौषधमाहरेत् ।  
सच्छास्त्रसज्जनासङ्गौ संसृतिव्याधिनाशनौ ॥ 3.6.13 ॥  
अत्रैकं पौरुषं यत्नं वर्जयित्वेतरा गतिः ।  
सर्वदुः खक्षयप्राप्तौ न काचिदुपपद्यते ॥ 3.6.14 ॥  
श्रृणु तत्पौरुषं कीदृगात्मज्ञानस्य लब्धये ।  
येन शाम्यत्यशेषेण रागद्वेषविषूचिका ॥ 3.6.15 ॥  
यथासंभवया वृत्त्या लोकशास्त्राविरुद्धया ।  
संतोषसंतुष्टमना भोगगन्धं परित्यजेत् ॥ 3.6.16 ॥  
यथासंभवमुद्योगादनुद्विग्रनतया स्वया ।  
साधुसंगमसच्छास्त्रपरतां प्रथमं श्रयेत् ॥ 3.6.17 ॥  
यथाप्राप्तार्थसंतुष्टो यो गर्हितमुपेक्षते ।  
साधुसंगमसच्छास्त्रपरः शीघ्रं स मुच्यते ॥ 3.6.18 ॥  
विचारेण परिज्ञातस्वभावस्य महामतेः ।  
अनुकम्प्या भवन्त्येते ब्रह्मविष्ण्विन्द्रशंकराः ॥ 3.6.19 ॥  
देशे यं सुजनप्राया लोकाः संधुं प्रचक्षते ।  
स विशिष्टः स साधुः स्यात्तं प्रयत्नेन संश्रयेत् ॥ 3.6.20 ॥  
अध्यात्मविद्या विद्यानां प्रधानं तत्कथाश्रयम् ।  
शास्त्रं सच्छास्त्रमित्याहुर्मुच्यते तद्विचारणात् ॥ 3.6.21 ॥  
सच्छास्त्रसत्संगमजैर्विवेकै-  
स्तथा विनश्यन्ति बलादविद्याः ।  
यथा जलानां कतकानुषङ्गा-  
द्यथा जनानां (1) मतयोऽपि योगात् ॥ 3.6.22 ॥  
(1. मतयश्च इति पाठः.)

इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे मुमुक्षुप्रयत्नोपदेशोौ नाम षष्ठः सर्गः ॥ 6 ॥  


  सप्तमः सर्गः 7

श्रीराम उवाच ।  
य एष देवः कथितो यस्मिञ्ज्ञाते विमुच्यते ।  
वद क्वासौ स्थितो ब्रह्मन्कथमेनमहं लभे ॥ 3.7.1 ॥  
श्रीवसिष्ठ उवाच ।  
य एष देवः कथितो नैष दूरेऽवतिष्ठते ।  
शरीरे संस्थितो नित्यं चिन्मात्रमिति विश्रुतः ॥ 3.7.2 ॥  
एष सर्वमिदं विश्वं न विश्वं चैष सर्वगः ।  
विद्यते ह्येष एवैको न तु विश्वाभिधास्ति दृक् ॥ 3.7.3 ॥  
चिन्मात्रमेष शशिभृच्चिन्मात्रं गरुडेश्वरः ।  
चिन्मात्रमेव तपनश्चिन्मात्रं कमलोद्भवः ॥ 3.7.4 ॥  
श्रीराम उवाच ।  
बाला अपि वदन्त्येतद्यदि चेतनमात्रकम् ।  
जगदित्येव केवात्र नाम स्यादुपदेशता ॥ 3.7.5 ॥  
श्रीवसिष्ठ उवाच ।  
चिन्मात्रं चेतनं विश्वमिति यज्ज्ञातवानसि ।  
न किंचिदेव विज्ञातं भवता भवनाशनम् ॥ 3.7.6 ॥  
चेतनं राम संसारो जीव एष पशुः स्मृतः ।  
एतस्मादेव निर्यान्ति जरामरणभीतयः ॥ 3.7.7 ॥  
पशुरज्ञो ह्यमूर्तोऽपि दुः खस्यैवैष भाजनम् ।  
चेतनत्वाच्चेतनीयं मनोऽनर्थः स्वयं स्थितः ॥ 3.7.8 ॥  
चेत्यनिर्मुक्तता या स्यादचेत्योन्मुखताथवा ।  
अस्य सा (1) भरितावस्था तां ज्ञात्वा नानुशोचति ॥ 3.7.9 ॥  
(1. भवितावस्था इति पाठः.)  
भिद्यते हृदयग्रन्थिश्छिद्यन्ते सर्वसंशयाः ।  
क्षीयन्ते चास्य कर्माणि तस्मिन्दृष्टे परावरे ॥ 3.7.10 ॥  
तस्य चेत्योन्मुखत्वं तु चेत्यासंभवनं विना ।  
रोद्धुं न शक्यते दृश्यं चेत्यं शाम्यति वै कथम् ॥ 3.7.11 ॥  
अचेत्यचित्स्वरूपं यत्तच्चासंभवनं विना ।  
क्व स्वरूपोन्मुखत्वं हि केवलं चेत्यरोधतः ॥ 3.7.12 ॥  
श्रीराम उवाच ।  
यस्मिञ्जीवे हि विज्ञाते न विनश्यति संसृतिः ।  
व्योमरूपी पशुस्त्वज्ञः स ब्रह्मन्कुत्र कीदृशः ॥ 3.7.13 ॥  
साधुसंगमसच्छास्त्रैः (1) संसारार्णवतारकः ।  
(1. भवितावस्था इति पाठः.)  
दृश्यते परमात्मा यः स ब्रह्मन्वद कीदृशः ॥ 3.7.14 ॥  
श्रीवसिष्ठ उवाच ।  
यदेतच्चेतनं (2) जीवो विशीर्णो जन्मजङ्गले ।  
(2. जीवे विशीर्णे इति पाठः.)  
एतमात्मानमिच्छन्ति ये तेऽज्ञाः पण्डिता अपि ॥ 3.7.15 ॥  
जीव एव हि संकारश्चेतना दुः (1) खंसंततिः ।  
(1. संततेः इति पाठः.)  
अस्मिज्ज्ञाते न विज्ञातं किंचिद्भवति कुत्रचित् ॥ 3.7.16 ॥  
ज्ञायते परमात्मा चेद्राम दुः खस्य संततिः ।  
क्षयमेति विषावेशशान्ताविव विषूचिका ॥ 3.7.17 ॥  
श्रीराम उवाच ।  
रूपं कथय मे ब्रह्मन्यथावत्परमात्मनः ।  
यस्मिन्दृष्टे मनो मोहान्समग्रान्संतरिष्यति ॥ 3.7.18 ॥  
श्रीवसिष्ठ उवाच ।  
देशाद्देशान्तरं दूरं प्राप्तायाः संविदो वपुः ।  
निमिषैणैव (2) यन्मध्ये तद्रूपं परमात्मनः ॥ 3.7.19 ॥  
(2. निमेषेणैव इति पाठः.)  
अत्यन्ताभाव एवास्ति संसारस्य (3) यथास्थितेः ।  
(3. जगत्स्थितेः इति पाठः.)  
यस्मिन्बोधमहाम्भोधौ तद्रूपं परमात्मनः ॥ 3.7.20 ॥  
द्रष्टृदृश्यक्रमो यत्र स्थितोऽप्यस्तमयं गतः ।  
यदनाकाशमाकाशं तद्रूपं परमात्मनः ॥ 3.7.21 ॥  
अशून्यमिव यच्छून्यं यस्मिन्शून्यं जगत्स्थितम् ।  
सर्गौघे सति यच्छून्यं तद्रूपं परमात्मनः ॥ 3.7.22 ॥  
यन्महाचिनमयमपि बृहत्पाषाणवत्स्थितम् ।  
जडं वा जडमेवान्तस्तद्रूपं परमात्मनः ॥ 3.7.23 ॥  
सबाह्याभ्यन्तरं येन सर्वं संप्राप्य संगमम् ।  
स्वरूपसत्तामाप्नोति तद्रूपं परमात्मनः ॥ 3.7.24 ॥  
प्रकाशस्य यथालोकः शून्यत्वं नभसो यथा ।  
तथेदं संस्थितं यत्र तद्रूपं परमात्मनः ॥ 3.7.25 ॥  
श्रीराम उवाच ।  
सद्रूपं परमात्मेति कथं नाम हि बुध्यते ।  
इयतोऽस्य जगन्नाम्नो दृश्यस्यासंभवः कथम् ॥ 3.7.26 ॥  
श्रीवसिष्ठ उवाच ।  
भ्रमस्य जागतस्यास्य जातस्याकाशवर्णवत् ।  
अत्यन्ताभावसंबोधे यदि रूढिरलं भवेत् ॥ 3.7.27 ॥  
तज्ज्ञातं ब्रह्मणो रूपं भवेन्नान्येन कर्मणा ।  
दृश्यात्यन्ताभावतस्तु ऋते नान्या शुभा गतिः ॥ 3.7.28 ॥  
अत्यन्ताभावसंपत्तौ दृश्यस्यास्य यथा स्थितेः ।  
शिष्यते परमार्थोऽसौ बुध्यते जायते ततः ॥ 3.7.29 ॥  
न विदः प्रतिबिम्बोऽस्ति दृश्याभावादृते क्वचित् ।  
क्वचिन्नाप्रतिबिम्बेन किलादर्शोऽवतिष्ठते ॥ 3.7.30 ॥  
जगन्नाम्नोऽस्य दृश्यस्य स्वसत्तासंभवं विना ।  
बुध्यते परमं तत्त्वं न कदाचन केनचित् ॥ 3.7.31 ॥  
श्रीराम उवाच ।  
इयतो दृश्यजातस्य ब्रह्माण्डस्य जगत्स्थितेः ।  
मुने कथमसत्तास्ति क्व मेरुः सर्षपोदरे ॥ 3.7.32 ॥  
श्रीवसिष्ठ उवाच ।  
दिनानि कतिचिद्राम यदि तिष्ठस्यखिन्नधीः ।  
साधुसंगमसच्छास्त्रपरमस्तदहं क्षणात् ॥ 3.7.33 ॥  
प्रमार्जयामि ते दृश्यं बोधे मृगजलं यथा ।  
दृश्याभावे द्रष्टृता च शाम्येद्बोधोऽवशिष्यते ॥ 3.7.34 ॥  
द्रष्टृत्वं सति दृश्येऽस्मिन्दृश्यत्वं सत्यथेक्षके ।  
एकत्वं सति हि द्वित्वे द्वित्वं चैकत्वयोजने ॥ 3.7.35 ॥  
एकाभावे द्वयोरेव सिद्धिर्भवति नात्र हि ।  
द्वित्वैक्यद्रष्टृदृश्यत्वक्षये सदवशिष्यते ॥ 3.7.36 ॥  
अहंतादिजगद्दृश्यं सर्वं ते मार्जयाम्यहम् ।  
अत्यन्ताभावसंवित्त्या मनोमुकुरतो मलम् ॥ 3.7.37 ॥  
नासतो विद्यते भावो नाभावो विद्यते सतः ।  
यत्तु नास्ति स्वभावेन कः क्लेशस्तस्य मार्जने ॥ 3.7.38 ॥  
जगदादावनुत्पन्नं यच्चेदं दृश्यते ततम् ।  
तत्स्वात्मन्येव विमले ब्रह्मचित्त्वात्स्वबृंहितम् ॥ 3.7.39 ॥  
जगन्नाम्ना न चोत्पन्नं च चास्ति न च दृश्यते ।  
हेम्नीव कटकादित्वं किमेतन्मार्जने श्रमः ॥ 3.7.40 ॥  
तथैतद्विस्तरेणाहं वक्ष्यामि बहुयुक्तिभिः ।  
अबाधितं यथा तत्त्वं स्वयमेवानुभूयते ॥ 3.7.41 ॥  
आदावेव हि नोत्पन्नं यत्तस्येहास्तिता कुतः ।  
कुतो मरौ जलसरिद्द्वितीयेन्दौ कुतो ग्रहः ॥ 3.7.42 ॥  
यथा वन्ध्यासुतो नास्ति यथा नास्ति मरौ जलम् ।  
यथा नास्ति (1) नभोयक्षस्तथा नास्ति जगद्भ्रमः ॥ 3.7.43 ॥  
(1. नभोवृक्षः इति पाठः.)  
यदिदं दृश्यते राम तद्ब्रह्मैव निरामयम् ।  
एतत्पुरस्ताद्वक्ष्यामि युक्तितो न गिरैव च ॥ 3.7.44 ॥  
यन्नाम युक्तिभिरिह प्रवदन्ति तज्ज्ञा-  
स्तत्रावहेलनमयुक्तमुदारबुद्धे ।  
योयुक्तियुक्तमवमत्य विमूढबुद्धिः  
कष्टाग्रहो भवति तं विदुरज्ञमेव ॥ 3.7.45 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे जगदादिदृश्यासत्ताप्रतिज्ञा नाम सप्तमः सर्गः ॥ 7 ॥

  अष्टमः सर्गः 8

श्रीराम उवाच ।  
कयैतज्ज्ञायते युक्त्या कथमेतत्प्रसिध्यति ।  
न्यायानुभूत एतस्मिन्न ज्ञेयमवशिष्यते ॥ 3.8.1 ॥  
श्रीवसिष्ठ उवाच ।  
बहुकालमियं रूढा मिथ्याज्ञानविषूचिका ।  
जगन्नाम्न्यविचाराख्या विना ज्ञानं न शाम्यति ॥ 3.8.2 ॥  
वदाम्याख्यायिका राम या इमा बोधसिद्धये ।  
ताश्चेच्छृणोषि तत्साधो मुक्त एवासि बुद्धिमान् ॥ 3.8.3 ॥  
नो चेदुद्वेगशीलत्वादर्धातुत्थाय गच्छसि ।  
तत्तिर्यग्धर्मिणस्तेऽद्य न किंचिदपि सेत्स्यति ॥ 3.8.4 ॥  
यतोऽयमर्थं प्रार्थयते तदर्थं यतते तथा ।  
सोऽवश्यं तदवाप्नोति न चेच्छ्रान्तो निवर्तते ॥ 3.8.5 ॥  
साधुसंगमसच्छास्त्रपरो भवसि राम चेत् ।  
तद्दिनैरेव नो मासैः प्राप्नोषि परमं पदम् ॥ 3.8.6 ॥  
श्रीराम उवाच ।  
आत्मज्ञानप्रबोधाय शास्त्रं शास्त्रविदां वर ।  
किं नाम तत्प्रधानं स्याद्यस्मिज्ज्ञाते न शोच्यते ॥ 3.8.7 ॥  
श्रीवसिष्ठ उवाच ।  
आत्मज्ञानप्रधानानामिदमेव महामते ।  
शास्त्राणां परमं शास्त्रं महारामायणं शुभम् ॥ 3.8.8 ॥  
इतिहासोत्तमादस्माच्छ्रुताद्बोधः प्रवर्तते ।  
सर्वेषामितिहासानामयं सार उदाहृतः ॥ 3.8.9 ॥  
श्रुतेऽस्मिन्वाड्मये यस्माज्जीवन्मुक्तत्वमक्षयम् ।  
उदेति स्वयमेवात इदमेवातिपावनम् ॥ 3.8.10 ॥  
स्थितमेवास्तमायाति जगद्दृश्यं विचारणात् ।  
यथा स्वप्ने परिज्ञाते स्वप्नादावेव भावना ॥ 3.8.11 ॥  
यदिहास्ति तदन्यत्र यन्नेहास्ति न तत्क्वचित् ।  
इमं समस्तविज्ञानशास्त्रकोशं विदुर्बुधाः ॥ 3.8.12 ॥  
य इदं श्रृणुयान्नित्यं तस्योदारचमत्कृतेः ।  
बोधस्यापि परं बोधं बुद्धिरेति न संशयः ॥ 3.8.13 ॥  
यस्मै नेदं त्वरुचये रोचते दुष्कृतोदयात् ।  
विचारयतु यत्किंचित्सच्छास्त्रं ज्ञानवाङ्मयम् ॥ 3.8.14 ॥  
जीवन्मुक्तत्वमस्मिंस्तु श्रुते समनुभूयते ।  
स्वयमेव यथा पीते नीरोगत्वं वरौषधे ॥ 3.8.15 ॥  
श्रूयमाणे हि शास्त्रेऽस्मिञ्छ्रोता वेत्त्येतदात्मना ।  
यथावदिदमस्माभिर्ननूक्तं वरशापवत् ॥ 3.8.16 ॥  
नश्यति संसृतिदुःखमिदं ते  
स्वात्मविचारणया कथयैव ।  
नो धनदानतपःश्रुतवेदै-  
स्तत्कथनोदितयत्नशतेन ॥ 3.8.17 ॥  
इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे सच्छास्त्रनिरूपणं नामाष्टमः सर्गः ॥ 8 ॥

  नवमः सर्गः 9

श्रीवसिष्ठ उवाच ।  
तच्चित्तास्तद्गतप्राणा बोधयन्तः परस्परम् ।  
कथयन्तश्च तन्नित्यं तुष्यन्ति च रमन्ति च ॥ 3.9.1 ॥  
तेषां ज्ञानैकनिष्ठानामात्मज्ञानविचारिणाम् ।  
सा जीवन्मुक्ततोदेति विदेहान्मुक्ततैव या ॥ 3.9.2 ॥  
श्रीराम उवाच ।  
ब्रह्मन्विदेहमुक्तस्य जीवन्मुक्तस्य लक्षणम् ।  
ब्रूहि येन तथैवाहं यते शास्त्रदृशा धिया ॥ 3.9.3 ॥  
श्रीवसिष्ठ उवाच ।  
यथास्थितमिदं यस्य व्यवहारवतोऽपि च ।  
अस्तं गतं स्थितं व्योम जीवन्मुक्तः स उच्यते ॥ 3.9.4 ॥  
बोधैकनिष्ठतां यातो जाग्रत्येव सुषुप्तवत् ।  
या आस्ते व्यवहर्तैव जीवन्मुक्तः स उच्यते ॥ 3.9.5 ॥  
नोदेति नास्तमायाति सुखे दुः खे मुखप्रभा ।  
यथाप्राप्तस्थितेर्यस्य जीवन्मुक्तः स उच्यते ॥ 3.9.6 ॥  
यो जागर्ति सुषुप्तस्थो यस्य जाग्रन्न विद्यते ।  
यस्य निर्वासनो बोधः स जीवन्मुक्त उच्यते ॥ 3.9.7 ॥  
रागद्वेषभयादीनामनुरूपं चरन्नपि ।  
योऽन्तर्व्योमवदच्छस्थः स जीवन्मुक्त उच्यते ॥ 3.9.8 ॥  
यस्य नाहंकृतो भावो यस्य बुद्धिर्न लिप्यते ।  
कुर्वतोऽकुर्वतो वापि स जीवन्मुक्त उच्यते ॥ 3.9.9 ॥  
यस्योन्मेषनिमेषार्धाद्विदः प्रलयसंभवौ ।  
पश्येत्त्रिलोक्याः स्वसमः स जीवन्मुक्त उच्यते ॥ 3.9.10 ॥  
यस्मान्नोद्विजते लोको लोकान्नोद्विजते च यः ।  
हर्षामर्षभयोन्मुक्तः स जीवन्मुक्त उच्यते ॥ 3.9.11 ॥  
शान्तसंसारकलनः कलावानपि निष्कलः ।  
यः सचित्तोऽपि निश्चित्तः स जीवन्मुक्त उच्यते ॥ 3.9.12 ॥  
यः समस्तार्थजातेषु व्यवहार्यपि शीतलः ।  
पदार्थेष्वपि पूर्णात्मा स जीवन्मुक्त उच्यते ॥ 3.9.13 ॥  
जीवन्मुक्तपदं त्यक्त्वा देहे कालवशीकृते ।  
विशत्यदेहमुक्तत्वं पवनोऽस्पन्दतामिव ॥ 3.9.14 ॥  
विदेहमुक्तो नोदेति नास्तमेति न शाम्यति ।  
न सन्नासन्न दूरस्थो न चाहं न च नेतरः ॥ 3.9.15 ॥  
सूर्यो भूत्वा प्रतपति विष्णुः पाति जगत्त्रयम् ।  
रुद्रः सर्वान्संहरति सर्गान्सृजति पद्मजः ॥ 3.9.16 ॥  
खं भूत्वा पवनस्कन्धं धत्ते सर्षिसुरासुरम् ।  
कुलाचलगतो भूत्वा लोकपालपुरास्पदः ॥ 3.9.17 ॥  
भूमिभूत्वा बिभर्तीमां लोकस्थितिमखण्डिताम् ।  
तृणगुल्मलता भूत्वा ददाति फलसंततिम् ॥ 3.9.18 ॥  
बिभ्रज्जलानलाकारं ज्वलति द्रवति द्रुतम् ।  
चन्द्रोऽमृतं प्रसवति मृतं हालाहलं विषम् ॥ 3.9.19 ॥  
तेजः प्रकटयत्याशास्तनोत्यान्ध्यं तमो भवत् ।  
शून्यं सद्व्योमतामेति गिरिः सन् रोधयत्यलम् ॥ 3.9.20 ॥  
करोति जंगमं चित्तः स्थावरं स्थावराकृतिः ।  
भूत्वार्णवो वलयति भूस्त्रियं वलयो यथा ॥ 3.9.21 ॥  
परमार्कवपुर्भूत्वा प्रिकाशान्तं विसारयन् ।  
त्रिजगत्त्रसरेण्वोघं (1) शान्तमेवावतिष्ठते ॥ 3.9.22 ॥  
(1. त्रिजगत्त्रसरेण्बन्तं इति पाठः.)  
यत्किंचिदिदमाभाति भातं भानेमुपैष्यति ।  
कालत्रयगतं दृश्यं तदसौ सर्वमेव च ॥ 3.9.23 ॥  
श्रीराम उवाच ।  
कथमेवं वद ब्रह्मन्भूयते विषमा हि मे ।  
दृष्टिरेषाथ दुष्प्राया दुराक्रम्येति निश्चयः ॥ 3.9.24 ॥  
श्रीवसिष्ठ उवाच ।  
मुक्तिरेषोच्यते राम ब्रह्मैतत्समुदाहृतम् ।  
निर्वाणमेतत्कथितं श्रृणु तत्प्राप्यते कथम् ॥ 3.9.25 ॥  
यदिदं दृश्यते दृश्यमहन्त्वन्तादिसंयुतम् (1) ।  
(1. त्वन्त्वादि इति क्वचित्.)  
सतोऽप्यस्यात्यनुत्पत्त्या बुद्धयैतदवाप्यते ॥ 3.9.26 ॥  
श्रीराम उवाच ।  
विदेहमुक्तास्त्रैलोक्यं संपद्यन्ते यदा तदा ।  
मन्येते सर्गतामेव गता वेद्यविदांवर ॥ 3.9.27 ॥  
श्रीवसिष्ठ उवाच ।  
विद्यते चेत्त्रिभुवनं तत्तत्तां संप्रयान्तु ते ।  
यत्र त्रैलोक्यशब्दार्थो न संभवति कश्चन ॥ 3.9.28 ॥  
एतत्त्रिलोकतां यातं ब्रह्मेत्युक्तार्थधीः कुतः ।  
तस्मान्नो संभवत्येषा जगच्छब्दार्थकल्पना ॥ 3.9.29 ॥  
अनन्यच्छान्तमाभासमात्रमाकाशनिर्मलम् ।  
ब्र्हमैव जगदित्येतत्सर्वं सत्त्वावबोधतः ॥ 3.9.30 ॥  
अहं हि हेमकटके विचार्यापि न दृष्टवान् ।  
कटकत्वं क्वचिन्नाम ऋते निर्मलहाटकात् ॥ 3.9.31 ॥  
जलादृते पयोवीचौ नाहं पश्यामि किंचन ।  
वीचित्वं तादृशं दृष्टं यत्र नास्त्येव तत्र हि ॥ 3.9.32 ॥  
स्पन्दत्वं पवनादन्यन्न कदाचन कुत्रचित् ।  
स्पन्द एव सदा वायुर्जगत्तस्मान्न भिद्यते ॥ 3.9.33 ॥  
यथा शून्यत्वमाकाशे ताप एव मरौ जलम् ।  
तेज एव सदा लोके ब्रह्मैव त्रिजगत्तथा ॥ 3.9.34 ॥  
श्रीराम उवाच ।  
अत्यन्ताभावसंपत्त्या जगद्दृश्यस्य मुक्तता ।  
ययोदेति मुने युक्त्या तां ममोपदिशोत्तमाम् ॥ 3.9.35 ॥  
मिथः संपन्नयोर्द्रष्टृदृश्ययोरेकसंख्ययोः ।  
द्वयाभावे स्थितिं (2) याते निर्वाणमवशिष्यते ॥ 3.9.36 ॥  
(2. याति इति पाठः.)  
दृश्यस्य जगतस्तस्मादत्यन्तासंभवो यथा ।  
ब्रह्मैवेत्थं स्वभावस्थं बुध्यते वद मे तथा ॥ 3.9.37 ॥  
कयैतज्ज्ञायते युक्त्या कथमेतत्प्रसिद्ध्यति ।  
एतस्मिंस्तु मुने सिद्धे न साद्यमवशिष्यते ॥ 3.9.38 ॥  
श्रीवसिष्ठ उवाच ।  
बहुकालमियं रूढा मिथ्याज्ञानविषूचिका ।  
नूनं विचारमन्त्रेण निर्मूलमुपशाम्यति ॥ 3.9.39 ॥  
न शक्यते झटित्येषा समुत्सादयितुं क्षणात् ।  
समप्रपतने ह्यद्रौ समरोहावरोहणे ॥ 3.9.40 ॥  
तस्मादभ्यासयोगेन युक्त्या न्यायोपपत्तिभिः ।  
जगद्भ्रान्तिर्यथा शाम्येत्तवेदं कथ्यते श्रृणु ॥ 3.9.41 ॥  
वक्ष्याम्याख्यायिकां राम यामिमां बोधसिद्धये ।  
तां चेच्छृणोषि तत्साधो मुक्त एवासि बोधवान् ॥ 3.9.42 ॥  
अथोत्पत्तिप्रकरणं मयेदं तव कथ्यते ।  
यत्किलोत्पद्यते राम तेन मुक्तेन भूयते ॥ 3.9.43 ॥  
इयमित्थं जगद्भ्रान्तिर्भात्यजातैव खात्मिका ।  
इत्युत्पत्तिप्रकरणे कथ्यतेऽस्मिन्मयाधुना ॥ 3.9.44 ॥  
यदिदं दृश्यते किंचिज्जगत्स्थावरजङ्गमम् ।  
सर्वं सर्वप्रकाराढ्यं ससुरासुरकिन्नरम् ॥ 3.9.45 ॥  
तन्महाप्रलये प्राप्ते रुद्रादिपरिणामिनि ।  
भवत्यसददृश्यात्म क्वापि याति विनश्यति ॥ 3.9.46 ॥  
ततः स्तिमितगम्भीरं न तेजो न तमस्ततम् ।  
अनाख्यमनमभिव्यक्तं सत्किंचिदवशिष्यते ॥ 3.9.47 ॥  
न शून्यं नापि चाकारं न दृश्यं न च दर्शनम् ।  
न च भूतपदार्थौघो यदनन्ततया स्थितम् ॥ 3.9.48 ॥  
किमप्यव्यपदेशात्म पूर्णात्पूर्णतराकृति ।  
न सन्नासन्न सदसन्न भावो भवनं न च ॥ 3.9.49 ॥  
चिन्मात्रं चेत्यरहितमनन्तमजरं शिवम् ।  
अनादिमध्यपर्यन्तं यदनादि नरामयम् ॥ 3.9.50 ॥  
यस्मिञ्जगत्प्रस्फुरति दृष्टमौक्तिकहंसवत् ।  
यश्चेदं यश्च नैवेदं देवः सदसदात्मकः ॥ 3.9.51 ॥  
अकर्णजिह्वानासात्वग्नेत्रः सर्वत्र सर्वदा ।  
श्रृणोत्यास्वादयति यो जिघ्रेत्स्पृशति पश्यति ॥ 3.9.52 ॥  
स एव सदसद्रूपं येनालोकेन लक्ष्यते ।  
सर्गचित्रमनाद्यन्तं स्वरूपं चाप्य रञ्जनम् ॥ 3.9.53 ॥  
अर्धोन्मीलितदृश्यभ्रूमध्ये तारकवज्जगत् ।  
व्योमात्मैव सदाभासं स्वरूपं योऽभिपश्यति ॥ 3.9.54 ॥  
यस्यान्यदस्ति न विभोः कारणं शशश्रृङ्गवत् ।  
यस्येदं च जगत्कार्यं तरङ्गौघ इवाम्भसः ॥ 3.9.55 ॥  
ज्वलतः सर्वतोऽजस्रं चित्तस्थानेषु तिष्ठतः ।  
यस्य चिन्मात्रदीपस्य भासा भाति जगत्त्रयम् ॥ 3.9.56 ॥  
यं विनाऽर्कादयोऽप्येते प्रकाशास्तिमिरोपमाः ।  
सति यस्मिन्प्रवर्तन्ते त्रिजगन्मृगतृष्णिकाः ॥ 3.9.57 ॥  
सस्पन्दे समुदेतीव निः स्पन्दान्तर्गते न च ।  
इयं यस्मिञ्जगल्लक्ष्मीरलात इव चक्रता ॥ 3.9.58 ॥  
जगन्निर्माणविलयविलासो व्यापको महान् ।  
स्पन्दास्पन्दात्मको यस्य स्वभावो निर्मलोऽक्षयः ॥ 3.9.59 ॥  
स्पन्दास्पन्दमयी यस्य पवनस्येव सर्वगा ।  
सत्ता नाम्नैव भिन्नेव व्यवहारान्न वस्तुतः ॥ 3.9.60 ॥  
सर्वदैव प्रबुद्धो यः सुप्तो यः सर्वदैव च ।  
न सुप्तो न प्रबुद्धश्च यः सर्वत्रैव सर्वदा ॥ 3.9.61 ॥  
यदस्पन्दं शिवं शान्तं यत्स्पन्दं त्रिजगत्स्थितिः ।  
स्पन्दास्पन्दविलासात्मा य एको (1) भरिताकृतिः ॥ 3.9.62 ॥  
(1. भरतावनिः इति पाठः.)  
आमोद इव पुष्पेषु न नश्यति विनाशिषु ।  
प्रत्यक्षस्थोऽप्यथाग्राह्यः शौक्ल्यं शुक्लपटे यथा ॥ 3.9.63 ॥  
मूकोपमोऽपि योऽमूको मन्ता योऽप्युपलोपमः ।  
यो भोक्ता नित्यतृप्तोऽपि कर्ता यश्चाप्यकिंचनः ॥ 3.9.64 ॥  
योऽनङ्गोऽपि समस्ताङ्गः सहस्रकरलोचनः ।  
न किंचित्संस्थितेनापि येन व्याप्तमिदं जगत् ॥ 3.9.65 ॥  
निरिन्द्रियबलस्यापि यस्याशेषेन्द्रियक्रियाः ।  
यस्य निर्मननस्यैता मनोनिर्माणरीतयः ॥ 3.9.66 ॥  
यदनालोकनाद्भ्रान्तिसंसारोरगभीतयः ।  
यस्मिन्दृष्टे पलायन्ते सर्वाशाः सर्वभीतयः ॥ 3.9.67 ॥  
साक्षिणि स्फार आभासे ध्रुवे दीप इव क्रियाः ।  
सति यस्मिन्प्रवर्तन्ते चित्तेहाः स्पन्दपूर्विकाः ॥ 3.9.68 ॥  
यस्माद्धटपटाकारपदार्थशतपङ्क्तयः ।  
तरङ्गगणकल्लोलवीचयो वारिधेरिव ॥ 3.9.69 ॥  
स एवान्यतयोदेति यत्पदार्थशतभ्रमैः ।  
कटकाङ्गदकेयूरनूपुरैरिव काञ्चनम् ॥ 3.9.70 ॥  
यस्त्वमेकोऽवभासात्मा योऽहमेते जनाश्च ये ।  
यश्च न त्वमबुद्धात्मा नाहं नैते (1) जनाश्च यः ॥ 3.9.71 ॥  
(1. जनाश्च ये इति पाठः.)  
अन्येवाप्यतिरिक्तेव सैवासेव च भङ्गुरा ।  
पयसीव तरङ्गाली यस्मात्फुरति दृश्यभूः ॥ 3.9.72 ॥  
यतः कालस्य कलना यतो दृश्यस्य दृश्यता ।  
मानसी कलना येन यस्य भासा विभासनम् ॥ 3.9.73 ॥  
क्रियां रूपं रसं गन्धं शब्दं स्पर्शं च चेतनम् ।  
यद्वेत्सि तदसौ देवो येन वेत्सि तदप्यसौ ॥ 3.9.74 ॥  
द्रष्टृदर्शनदृश्यानां मध्ये यद्दर्शनं स्थितम् ।  
साधो तदवधानेन स्वात्मानमवबुध्यसे ॥ 3.9.75 ॥  
अजमजरमनाद्य शाश्वतं ब्रह्म नित्यं  
शिवममलममोघं वद्न्यमुच्चैरनिद्न्यम् ।  
सकलकलनशून्यं कारणं कारणाना-  
मनुभवनमवेद्यं वेदनं विश्वमन्तः ॥ 3.9.76 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे परमकारणवर्णनं नाम नवमः सर्गः ॥ 9 ॥

  दशमः सर्गः 10

श्रीराम उवाच ।  
महाप्रलयसंपत्तौ यदेतदवशिष्यते ।  
भवत्येतदनाकारं नाम नास्त्यत्र संशयः ॥ 3.10.1 ॥  
न शून्यं कथमेतत्स्यान्न प्रकाशः कथं भवेत् ।  
कथं वा न तमोरूपं कथं वा नैव भास्वरम् ॥ 3.10.2 ॥  
कथं वा नैव चिद्रूपं जीवो वा न कथं भवेत् ।  
कथं न बुद्धितत्त्वं स्यात्कथं वा न मनो भवेत् ॥ 3.10.3 ॥  
कथं वा नैव किंचित्स्यात्कथं वा सर्वमित्यपि ।  
अनयैव वचोभङ्ग्या मम मोह इवोदितः ॥ 3.10.4 ॥  
श्रीवसिष्ठ उवाच ।  
विषमोऽयमतिप्रश्रो भवता समुदाहृतः ।  
भेत्तास्म्यहं त्वयत्नेन नैशं तम इवांशुमान् ॥ 3.10.5 ॥  
महाकल्पान्तसंपत्तौ यत्तत्सदवशिष्यते ।  
तद्राम न यथा शून्यं तदिदं श्रृणु कथ्यते ॥ 3.10.6 ॥  
अनुत्कीर्णा यथा स्तम्भे संस्थिता शालभञ्जिका ।  
तथा विश्वं स्थितं तत्र तेन शून्यं न तत्पदम् ॥ 3.10.7 ॥  
अयमित्थं महाभोगो जगदाख्योऽवभासते ।  
सत्यो भवत्वसत्यो वा यत्र तत्र त्वशून्यता ॥ 3.10.8 ॥  
यथा न पुत्रिकाशून्यः स्तम्भोऽनुत्कीर्णपुत्रिकः ।  
तथा (1) भातं जगद्ब्रह्म तेन शून्यं न तत्पदम् ॥ 3.10.9 ॥  
(1. मासं इति पाठः.)  
सौम्याम्भसि यथा वीचिर्न चास्ति नच नास्ति च ।  
तथा जगद्ब्रह्मणीदं शून्याशून्यपदं गतम् ॥ 3.10.10 ॥  
देशकालादि शान्तत्वात्पुत्रिकारचनं द्रुमे ।  
संभवत्ययथाऽतो वै तेनानन्ते विमुह्यते ॥ 3.10.11 ॥  
तत्स्तम्भपुत्रिकाद्येतत्परमार्थे जगत्स्थितेः ।  
एकदेशेन सदृशमुपमानं न सर्वथा (2) ॥ 3.10.12 ॥  
(2. सर्वतः इति पाठः.)  
न कदाचिदुदेतीदं परस्मान्न च शाम्यति ।  
इत्थं स्थितं केवलं सद्ब्रह्म स्वात्मनि संस्थितम् ॥ 3.10.13 ॥  
अशून्यापेक्षया शून्यशब्दार्थपरिकल्पना ।  
अशून्यत्वात्संभवतः शून्यताशून्यते कुतः ॥ 3.10.14 ॥  
ब्रह्मण्ययं प्रकाशो हि न संभवति भूतजः ।  
सूर्यानलेन्दुतारादिः कुतस्तत्र किलाव्यये ॥ 3.10.15 ॥  
महाभूतप्रकाशानामभावस्तम उच्यते ।  
महाभूताभावजं तु तेनात्र न तमः क्वचित् ॥ 3.10.16 ॥  
स्वानुभूतिः (1) प्रकाशोऽस्य केवलं व्योमरूपिणः ।  
(1. प्रकाशोऽयं इति पाठः.)  
योऽन्तरस्ति स तेनैव नत्वन्येनानुभूयते ॥ 3.10.17 ॥  
मुक्तं तमः प्रकाशाभ्यामित्येतदजरं पदम् ।  
आकाशकोशमेवेदं विद्धि कोशं जगत्स्थितेः ॥ 3.10.18 ॥  
बिल्वस्य विल्वमध्यस्य यथा भेदो न कश्चन ।  
तथास्ति ब्रह्मजगतोर्न मनागपि भिन्नता ॥ 3.10.19 ॥  
सलिलान्तर्यथा वीचिर्मृदन्तर्घटको (2) यथा ।  
(2. र्मृदोन्तः इति मुद्रितपुस्तके पाठः.)  
तथा यत्र जगत्सत्ता तत्कथं खात्मकं भवेत् ॥ 3.10.20 ॥  
भूर्जलाद्युपमानश्रीः साकारान्ता समानसा ।  
ब्रह्म त्वाकाशविशदं तस्यान्तस्थं तथैव तत् ॥ 3.10.21 ॥  
तस्माद्यादृक्चिदाकाशमाकाशादपि निर्मलम् ।  
तदन्तस्थँ तादृगेव जगच्छब्दार्थभागपि ॥ 3.10.22 ॥  
मरीचेऽन्तर्यथा तैक्ष्ण्यमृते भोक्तुर्न लक्ष्यते ।  
चिन्मात्रत्वं चिदाकाशे तथा चेत्यकलां विना ॥ 3.10.23 ॥  
तस्माच्चिदप्यचिद्रूपं चेत्यरिक्तं तदात्मनि ।  
जगत्ता तादृगेवेयं (3) तावन्मात्रात्मतावशात् ॥ 3.10.24 ॥  
(3. तादृङ्भात्र इति पाठः.)  
रूपालोकमनस्कारास्तन्मया एव नेतरत् ।  
यथास्थितमतो विश्वं सुषुप्तं तुर्यमेव वा ॥ 3.10.25 ॥  
तेन योगी सुषुप्तात्मा व्यवहार्यपि शान्तधीः ।  
आस्ते ब्रह्म निराभासं सर्वाभाससमुद्गकः ॥ 3.10.26 ॥  
आकारिणि यथा सौम्ये स्थितास्तोये महोर्मयः ।  
अनाकृतौ तथा विश्वं स्थितं तत्सदृशं परे ॥ 3.10.27 ॥  
पूर्णात्पूर्णं प्रसरति यत्तत्पूर्णं निराकृति ।  
ब्रह्मणो विश्वमाभातं (4) तद्धि स्वार्थं विचक्षितम् ॥ 3.10.28 ॥  
(4. विश्वभानं तत्तद्धि स्वार्थं इति पाठः.)  
पूर्णात्पूर्णं प्रसरति संस्थितं पूर्णमेव तत् ।  
अतो विश्वमनुत्पन्नं यच्चोत्पन्नं तदेव तत् ॥ 3.10.29 ॥  
चेत्यासंभवतस्तस्मिन्यदेका जगदर्थता ।  
आस्वादका संभवतो मरीचे कैव तीश्र्णता ॥ 3.10.30 ॥  
सत्येवेयमसत्यैव चित्तचेत्यादिता परे ।  
तद्भावात्प्रतिबिम्बस्य प्रतिब्म्बार्हता कुतः ॥ 3.10.31 ॥  
परमाणोरपि परं तदणीयो ह्यणीयसः ।  
शुद्धं सूक्ष्मं परं शान्तं तदाकाशोदरादपि ॥ 3.10.32 ॥  
दिक्कालाद्यनवच्छिन्नरूपत्वादतिविस्तृतम् ।  
तदनाद्यन्तमाभासं भासनीयविवर्जितम् ॥ 3.10.33 ॥  
चिद्रूपमेव नो यत्र लभ्यते तत्र जीवता ।  
कथं स्याच्चित्तताकारा वासना (1) नित्यरूपिणी ॥ 3.10.34 ॥  
(1. ऽनिलरूपिणी इति पाठः.)  
चिद्रूपानुदयादेव तत्र नास्त्येव जीवता ।  
न बुद्धिता चित्तता वा नेन्द्रियत्वं न वासना ॥ 3.10.35 ॥  
एवमित्थं महारम्भपूर्णमप्यजरं पदम् ।  
अस्मद्दृष्ट्या स्थितं शान्तं शून्यमाकाशतोऽधिकम् ॥ 3.10.36 ॥  
श्रीराम उवाच ।  
परमार्थस्य किं रूपं तस्यानन्तचिदाकृतेः ।  
पुनरेतन्ममाचक्ष्व निपुणं बोधवृद्धये ॥ 3.10.37 ॥  
श्रीवसिष्ठ उवाच ।  
महाप्रलयसंपत्तौ सर्वकारणकारणम् ।  
शिष्यते परमं ब्रह्म तदिदं वर्ण्यते शृणु ॥ 3.10.38 ॥  
नाशयित्वा स्वमात्मानं मनसो वृत्तिसंक्षये ।  
सद्रूपं यदनाख्येयं तद्रूपं तस्य वस्तुनः ॥ 3.10.39 ॥  
नास्ति दृश्यं जगद्द्रष्टा दृश्याभावाद्विलीनवत् ।  
भातीति भासनं यत्स्यात्तद्रूपं तस्य वस्तुनः ॥ 3.10.40 ॥  
चितेर्जीवस्वभावाया यदचेत्योन्मुखं वपुः ।  
चिन्मात्रं विमलं शान्तं तद्रूपं परमात्मनः ॥ 3.10.41 ॥  
अङ्गलग्नेऽपि वातादौ स्पर्शाद्यनुभवं विना ।  
जीवतश्चेतसो रूपं यत्तद्वै परमात्मनः ॥ 3.10.42 ॥  
अस्वप्नाया अनन्ताया अजडाया मनः स्थितेः ।  
यद्रूपं चिरनिद्रायास्तत्तदानघ शिष्यते ॥ 3.10.43 ॥  
यद्व्योम्नो हृदयं यद्वा शिलायाः पवनस्य च ।  
तस्याचेत्यस्य चिद्व्योम्नस्तद्रूपं परमात्मनः ॥ 3.10.44 ॥  
अचेत्यस्यामनस्कस्य जीवतो या स्वभावतः ।  
स्यात्स्थितिः सा परा शान्ता सत्ता तस्याद्यवस्तुनः ॥ 3.10.45 ॥  
चित्प्रकाशस्य यन्मध्यं प्रकाशस्यापि खस्य वा ।  
दर्शनस्य च यन्मध्यं तद्रूपं ब्रह्मणो विदुः ॥ 3.10.46 ॥  
वेदनस्य प्रकाशस्य दृश्यस्य तमसस्तथा ।  
वेदनं यदनाद्यन्तं तद्रूपं परमात्मनः ॥ 3.10.47 ॥  
यतो जगदुदेतीव नित्यानुदितरूप्यपि ।  
विभिन्नवदिवाभिन्नं तद्रूपं परमार्थकम् ॥ 3.10.48 ॥  
व्यवहारपरस्यापि यत्पाषाणवदासनम् ।  
अव्योम्न एव व्योमत्वं तद्रूपं परमात्मनः ॥ 3.10.49 ॥  
वेद्यवेदनवेत्तृत्वरूपत्रयमिदं पुरः ।  
यत्रोदेत्यस्तमायाति तत्तत्परमदुर्लभम् ॥ 3.10.50 ॥  
वेद्यवेदनवेत्तृत्वं यत्रेदं प्रतिबिम्बति ।  
अबुद्ध्यादौ महादर्शे महादर्शे तद्रूपं परमं स्मृतम् ॥ 3.10.51 ॥  
मनः स्वप्नोन्द्रियैर्मुक्तं यद्रूपं स्यान्महाचितेः ।  
जङ्गमे स्थावरे वापि तत्सर्वान्तेऽशिष्यते ॥ 3.10.52 ॥  
स्थावराणां हि यद्रूपं तच्चेद्वोधमयं भवेत् ।  
मनोबुद्ध्यादिनिर्मुक्तं तत्परेणोपमीयते ॥ 3.10.53 ॥  
ब्रह्मार्कविष्णुहरशक्रसदाशिवादि  
शान्तौ शिवं परममेतदिहैकमास्ते ।  
सर्वोपधिव्ययवशादविकल्परूपं  
चैतन्यमात्रमयमुज्झितविश्वसङ्गम् ॥ 3.10.54 ॥

इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे महाकल्पान्तावशिष्टपरमभाववर्णनं नाम दशमः सर्गः ॥ 10 ॥












  एकादशः सर्गः 11

श्रीराम उवाच ।  
(1) इदं रूपमिदं दृश्यं जगन्नास्तीति भासुरम् ।  
(1. इत्थंरूपं इति पाठः.)  
महाप्रलयसंप्राप्तौ भो ब्रह्मन्क्वे (2) तिष्ठति ॥ 3.11.1 ॥  
(2. गच्छति इति पाठः.)  
श्रीवसिष्ठ उवाच ।  
कुत आयाति कीदृग्वा वन्ध्यापुत्रः क्व गच्छति ।  
क्व याति कुत आयाति वद वा व्योमकाननम् ॥ 3.11.2 ॥  
श्रीराम उवाच ।  
वन्ध्यापुत्रो व्योमवनं नैवास्ति न भविष्यति ।  
कीदृशी दृश्यता तस्य कीदृशी तस्य नास्तिता ॥ 3.11.3 ॥  
श्रीवसिष्ठ उवाच ।  
वन्ध्यापुत्रव्योमवने यथा न स्तः कदाचन ।  
जगदाद्यखिलं दृश्यं तथा नास्ति कदाचन ॥ 3.11.4 ॥  
न चोत्पन्नं न च ध्वंसि यत्किलादौ न विद्यते ।  
उत्पत्तिः कीदृशी तस्य नाशशब्दस्य का कथा ॥ 3.11.5 ॥  
श्रीराम उवाच ।  
वन्ध्यापुत्रनभोवृक्षकल्पना तावदस्ति हि ।  
सा यथा नाशजन्माढ्या तथैवेदं न किं भवेत् ॥ 3.11.6 ॥  
श्रीवसिष्ठ उवाच ।  
तुल्यस्यातुलदुः स्थस्य भावकैः किल तोलनम् ।  
निरन्वया यथैवोक्तिर्जगत्सत्ता तथैव हि ॥ 3.11.7 ॥  
यथा सौवर्णकटके दृश्यमानमिदं स्फुटम् ।  
कटकत्वं तु नैवास्ति जगत्त्वं न तथा परे ॥ 3.11.8 ॥  
आकाशे च यथा नास्ति शून्यत्वं व्यतिरेकवत् ।  
जगत्त्वं ब्रह्मणि तथा नास्त्येवाप्युपलब्धिमत् ॥ 3.11.9 ॥  
कज्जलान्न यथा कार्ष्ण्यं शैत्यं च न यथा हिमात् ।  
पृथगेवं भवेद्बुद्धं जगन्नास्ति परे पदे ॥ 3.11.10 ॥  
यथा शैत्यं न शशिनो न हिमाद्व्यतिरिच्यते ।  
ब्रह्मणो न तथा सर्गो विद्यते व्यतिरेकवान् ॥ 3.11.11 ॥  
मरुनद्यां यथा तोयं द्वितीयेन्दौ यथेन्दुता ।  
नास्त्येवेह जगन्नाम दृष्टमप्यमलात्मनि ॥ 3.11.12 ॥  
आदावेव हि यन्नास्ति कारणासंभवात्स्वयम् ।  
वर्तमानेऽपि तन्नास्ति नाशः स्यात्तत्र कीदृशः ॥ 3.11.13 ॥  
क्वासंभवद्भूतजाड्यं पृथ्व्यादेर्जडवस्तुनः ।  
कारणं भवितुं शक्तं छायायाश्चातपो यथा ॥ 3.11.14 ॥  
कारणाभावतः कार्यं नेदं तत्किंचनोदितम् ।  
यत्तत्कारणमेवास्ति तदेवेत्थमवस्थितम् ॥ 3.11.15 ॥  
अज्ञानमेव यद्भाति संविदाभासमेव तत् ।  
यज्जगद्दृश्यते स्वप्ने संवित्कचनमेव तत् ॥ 3.11.16 ॥  
संवित्कचनमेवान्तर्यथा स्वप्ने जगद्भ्रमः ।  
सर्गादौ ब्रह्मणि तथा जगत्कचनमाततम् ॥ 3.11.17 ॥  
यदिदं दृश्यते किंचित्सदैवात्मनि संस्थितम् ।  
नास्तमेति न चोदेति जगत्किंचित्कदाचन ॥ 3.11.18 ॥  
यथा द्रवत्वं सलिलं स्पन्दनं पवनो यथा ।  
यथा प्रकाश आभासो ब्रह्मैव त्रिजगत्तथा ॥ 3.11.19 ॥  
यथा पुरमिवास्तेऽन्तर्विदेव (1) स्वप्नसंविदः ।  
(1. ऽन्तश्चिदेव इति पाठः.)  
तथा जगदिवाभाति स्वात्मैव परमात्मनि ॥ 3.11.20 ॥  
श्रीराम उवाच ।  
एवं चेत्तत्कथं ब्रह्मन्सुघनप्रत्ययं वद ।  
इदं दृश्यविषं जातमसत्स्वप्नानुभूतिवत् ॥ 3.11.21 ॥  
सति दृश्ये किल द्रष्टा सति द्रष्टरि दृश्यता ।  
एकसत्त्वे द्वयोर्बन्धो मुक्तिरेकक्षये द्वयोः ॥ 3.11.22 ॥  
अत्यन्तासंभवो यावद्बुद्धो दृश्यस्य न क्षयः ।  
तावद्द्रष्टरि दृश्यत्वं न संभवति मोक्षधीः ॥ 3.11.23 ॥  
दृश्यं चेत्संभवत्यादौ पश्चात्क्षयमुपालभेत् ।  
तद्दृश्यस्मरणानर्थरूपो बन्धो न शाम्यति ॥ 3.11.24 ॥  
यत्र क्वचन संस्थस्य स्वादर्शस्येव चिद्गतेः ।  
प्रतिबिम्बो लगत्येव सर्वस्मृतिमयो ह्यलम् ॥ 3.11.25 ॥  
आदावेव हि नोत्पन्नं दृश्यं नास्त्येव चेत्स्वयम् ।  
द्रष्टुर्दृश्यस्वभावत्वात्तत्संभवति मुक्तता ॥ 3.11.26 ॥  
तस्मादसंभवन्मुक्तेर्मम प्रोत्सार्य युक्तिभिः ।  
अत्यन्तासंभवो यावत्कथयात्मविदां वर ॥ 3.11.27 ॥  
श्रीवसिष्ठ उवाच ।  
असदेव सदा भाति जगत्सर्वात्मकं यथा ।  
श्रृण्वहं कथया राम दीर्घया कथयामि ते ॥ 3.11.28 ॥  
व्यवसायकथावाक्यैर्यावत्तत्रानुवर्णितम् ।  
न विश्राम्यति ते तावद्धृदि पांसुर्यथा ह्रदे ॥ 3.11.29 ॥  
अत्यन्ताभावमस्यास्त्वं जगत्सर्गभ्रमस्थितेः ।  
बुद्धैकध्याननिष्ठात्मा व्यवहारं करिष्यसि ॥ 3.11.30  
भावाभावग्रहोत्सर्गस्थूलसूक्ष्मचलाचलाः ।  
दृशस्त्वां वेधयिष्यन्ति न महाद्रिमिवेषवः ॥ 3.11.31 ॥  
स एषोऽस्त्येक एवात्मा न द्वितीयास्ति कल्पना ।  
जगदत्र यथोत्पन्नं तत्ते वक्ष्यामि राघव ॥ 3.11.32 ॥  
तस्मादिमानि सकलानि विजृम्भितानि  
सोऽपीदमङ्ग सकलासकलं महात्मा ।  
रूपावलोकनमनोमननप्रकारा  
कारास्पदं स्वयमुदेति विलीयते च ॥ 3.11.33 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे परमार्थवर्णनं नामैकादशः सर्गः ॥ 11 ॥

  द्वादशः सर्गः 12

श्रीवसिष्ठ उवाच ।  
एतस्मात्परमाच्छान्तात्पदात्परमपावनात् ।  
यथेदमुत्थितं विश्वं तच्छृणूत्तमया धिया ॥ 3.12.1 ॥  
सुषुप्तं स्वप्नवद्भाति भाति ब्रह्मैव सर्गवत् ।  
सर्वात्मकं च तत्स्थानं तत्र तावत्क्रमं श्रृणु ॥ 3.12.2 ॥  
तस्यानन्तप्रकाशात्मरूपस्यानन्तचिन्मणेः ।  
सत्तामात्रात्मकं विश्वं यदजस्रं स्वभावतः ॥ 3.12.3 ॥  
तदात्मनि स्वयं किंचिच्चेत्यतामिव गच्छति ।  
अगृहीतात्मकं संविदहंमर्शनपूर्वकम् ॥ 3.12.4 ॥  
भाविनामार्थकलनैः किंचिदूहितरूपकम् ।  
आकाशादणु शुद्धं च सर्वस्मिन्भाति बोधनम् ॥ 3.12.5 ॥  
ततः सा परमा सत्ता सचेतश्चेतनोनमुखी ।  
चिन्नामयोग्या भवति किंचिल्लभ्यतया तथा ॥ 3.12.6 ॥  
घनसंवेदना पश्चाद्भाविजीवादिनामिका ।  
संभवत्यात्तकलना यदोज्झति परं पदम् ॥ 3.12.7 ॥  
सत्तैव भावनामात्रसारा संसरणोन्मुखी ।  
तदा वस्तुस्वभावेन त्वनुत्तिष्ठति तामिमाम् ॥ 3.12.8 ॥  
समनन्तरमेवास्याः (1) खसत्तोदेति शून्यता ।  
(1. मेतस्याः इति पाठः.)  
शब्दादिगुणबीजं सा भविष्यदभिधार्थदा ॥ 3.12.9 ॥  
अहंतोदेति तदनु (2) सह वै कालसत्तया ।  
(2. सहैव काल इति पाठः.)  
भविष्यदभिधार्येन बीजं मुख्यजगत्स्थितेः ॥ 3.12.10 ॥  
तस्याः शक्तेः परायास्तु स्वसंवेदनमात्रकम् ।  
एतज्जालमसद्रूपं सदिवोदेति विस्फुरत् ॥ 3.12.11 ॥  
एवंप्रायात्मिका संविद्वीजं संकल्पशाखिनः ।  
भवत्यहंकारकणस्ततः स्पन्दतया मरुत् ॥ 3.12.12 ॥  
चिदहं तावती व्योमशब्दतन्मात्रभावनात् ।  
खतो दनीभूय शनैः खतन्मात्रं भवत्यलम् ॥ 3.12.13 ॥  
भाविनामार्थरूपं तद्वीजं शब्दौघशाखिनः ।  
पदवाक्यप्रमाणाख्यं वेदवृन्दं विकासितम् ॥ 3.12.14 ॥  
तस्मादुदेष्यत्यखिला जगच्छ्रीः परमात्मनः ।  
शब्दौघनिर्मितार्थोघपरिणामविसारिणः ॥ 3.12.15 ॥  
चिदेवंपरिवारा सा जीवशब्देन कथ्यते ।  
भाविशब्दार्थजालेन बीजं रूपौघशाखिनः ॥ 3.12.16 ॥  
चतुर्दशविधं भूतजालमावलितान्तरम् ।  
जगज्जठरगर्तौघं प्रसरिष्यति वै ततः ॥ 3.12.17 ॥  
असंप्राप्ताबिधाचारा चिज्जवात्प्रस्फुरद्वपुः ।  
सा चैव स्पर्शतन्मात्रं भावनाद्भवति क्षणात् ॥ 3.12.18 ॥  
पवनस्कन्धविस्तारं बीजं संपर्शौघशाखिनः ।  
सर्वभूतक्रियास्पन्दस्तस्मात्संप्रसरिष्यति ॥ 3.12.19 ॥  
तत्रैव चिद्विलासेन प्रकाशोऽनुभवाद्भवेत् ।  
तेजस्तन्मात्रकं तत्तु भविष्यदभिधार्थकम् ॥ 3.12.20 ॥  
तत्सूर्याग्निविजृम्भादिबीजमालोकशाखिनः ।  
तस्माद्रूपविभेदेन संसारः प्रसरिष्यति ॥ 3.12.21 ॥  
भावयंस्तनुतामेव रसस्कन्ध इवाम्भसः ।  
स्वदनं तस्य सङ्घस्य रसतन्मात्रमुच्यते ॥ 3.12.22 ॥  
भाविवारिविलासात्मा तद्वीजं रसशाखिनः ।  
अन्योन्यस्वदने तस्मात्संसारः प्रसरिष्यति ॥ 3.12.23 ॥  
भविष्यद्रूपसंकल्पनामासौ कल्पनात्मकः ।  
संकल्पात्मगुणैर्गन्धतन्मात्रत्वं प्रपश्यति ॥ 3.12.24 ॥  
बाविभूगोलकत्वेन बीजमाकृतिशाखिनः ।  
सर्वाधारात्मनस्तस्मात्संसारः प्रसरिष्यति ॥ 3.12.25 ॥  
चिता विबाव्यमानानि तन्मात्राणि परस्परम् ।  
स्वयं परिणतान्यन्तरम्बुनीव निरन्तरम् ॥ 3.12.26 ॥  
तथैतानि विमिश्राणि विविक्तानि पुनर्यथा ।  
न शुद्धान्युपलभ्यन्ते सर्वनाशान्तमेव हि ॥ 3.12.27 ॥  
संवित्तिमात्ररूपाणि स्थितानि गगनोदरे ।  
भवन्ति वटजालानि यथा बीजकणान्तरे ॥ 3.12.28 ॥  
प्रसवं परिपश्यन्ति शतशाखं स्फुरन्ति च ।  
परमाण्वन्तरे भान्ति क्षणात्कल्पीभवन्ति च ॥ 3.12.29 ॥  
विवर्तमेव धावन्ति निर्विवर्तानि सन्ति च ।  
चिद्वेधितानि सर्वाणि क्षणात्पिण्डीभवन्ति च ॥ 3.12.30 ॥  
तन्मात्रगणमेतत्स्यात्सा संकल्पात्मिका चितिः ।  
वेदनात्रसरेण्वाभमनाकारैव पश्यति ॥ 3.12.31 ॥  
बीजं जगत्सु ननु पञ्चकमात्रमेव  
बीजं जगत्सु ननु पञ्चकमात्रमेव  
बीजं पराव्यवहितस्थितिशक्तिराद्या ।  
बीजं तदेव भवतीति सदानुभूतं  
चिन्मात्रमेवमजमाद्यमतो जगच्छ्रीः ॥ 3.12.32 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे जगदुत्पत्तिवर्णनं नाम द्वादशः सर्गः ॥ 12 ॥

  त्रयोदशः सर्गः 13

श्रीवसिष्ठ उवाच ।  
परमे ब्रह्मणि स्फारे समे राम समस्थिते ।  
अनुत्पन्ननभस्तेजस्तमः सत्ता चिदात्मनि ॥ 3.13.1 ॥  
पूर्वं चेत्यत्वकलनं सतश्चेत्यांशचेतनात् ।  
उदेति चित्तकलनं चितिशक्तित्वचेतनात् ॥ 3.13.2 ॥  
ततो जीवत्वकलनं चेत्यसंयोगचेतनात् ।  
ततोऽस्य (1) मायाकलनं चेत्यैकपरतावशात् ॥ 3.13.3 ॥  
(1. ततोऽहंभावकलनं इति पाठः.)  
ततो बुद्धित्वकलनमहन्तापरिणामतः ।  
एतदेव मनस्तादिशब्दतन्मात्रकादिमत् ॥ 3.13.4 ॥  
उच्छूनादन्यतन्मात्रभावनाद्भूतरूपिणः (2) ।  
(2. भावनोद्भूत इति पाठः.)  
अयमित्थं महागुल्मो जगदादिर्विलोक्यते ॥ 3.13.5 ॥  
झटित्येवं क्रमेणेति स्वप्ने पुरमिवाकृतम् ।  
महाकाशमहाटव्यामुद्भूयोद्भूय नश्यति ॥ 3.13.6 ॥  
जगत्करञ्जकुञ्जानां बीजमेतदवापजम् ।  
नापेक्षते किंचिदपि क्षितिवार्यनलादिकम् ॥ 3.13.7 ॥  
एतच्चिदात्मकं पश्चात्किलोर्व्यादि करिष्यति ।  
स्वं स्वप्नवित्पुरमिव चिन्मात्रात्मकमेव यत् ॥ 3.13.8 ॥  
जगदाद्यङ्कुरं यत्र तत्रस्थमपि मुञ्चति ।  
जगतः पञ्चकं बीजं पञ्चकस्य चिदव्यया ॥ 3.13.9 ॥  
यद्वीजं तत्फलं विद्धि तस्माद्ब्रह्ममयं जगत् ।  
एवमेष महाकाशे सर्गादौ पञ्चको गणः ॥ 3.13.10 ॥  
चिच्छकत्या स्वाङ्गभूतात्मा कल्पितोस्ति न वास्तवः ।  
अनेनोच्छूनतामेत्य यदपीदं वितन्यते ॥ 3.13.11 ॥  
तदप्याकाशरूपात्मकल्पनात्मनि सन्मयम् ।  
क्वचिन्न नाम तत्सिद्धं यदसिद्धेन साध्यते ॥ 3.13.12 ॥  
स्वरूपं यद्विकल्पात्म कतं तत्सत्यतामियात् ।  
अथ चेत्पञ्चकं ब्रह्म ब्रह्मात्मकतया धिया ॥ 3.13.13 ॥  
तत्पञ्चकं विद्धि प्रौढौ ब्रह्मैव त्रिजगत्क्रमः ।  
यथा स्फुरति सर्गादावेष पञ्चकसंभवः ॥ 3.13.14 ॥  
तथैवाद्येह भूतत्वे याति कारणतां स्वयम् ।  
एवं न जायते किंचिज्जगज्जातं (3) न लक्ष्यते ॥ 3.13.15 ॥  
(3. जातं तु इति पाठः.)  
स्वप्नसंकल्पपुरवदसत्सदनुभूयते ।  
ब्रह्माकाशपराकाशे जीवाकाशत्वमात्मनि ॥ 3.13.16 ॥  
इति चित्यवदातात्मा पृथ्व्यादीनामसंभवात् ।  
इत्येष जीवः कथितो व्योम्नि खात्मा इवोदितः ॥ 3.13.17 ॥  
जीवाकाशस्त्विमं देहं यथा विन्दति तच्छृणु ।  
जीवाकाशः स्वमेवासौ तस्मिंस्तु परमेश्वरे ॥ 3.13.18 ॥  
अमुतेजः कणोऽस्मीति स्वयं चेतति चिन्तया ।  
यत्तदेवोच्छूनमिव (1) बावयत्यात्मनाम्बरे ॥ 3.13.19 ॥  
(1. उच्छून्यभावं इति पाठः.)  
असदेव सदाकारं संकल्पेन्दुर्यथा न सन् ।  
तमेव भावयन् द्रष्टृदृश्यरूपतया स्थितः ॥ 3.13.20 ॥  
एक एव द्वितामेति स्वप्ने स्वमृतिबोधवत् ।  
किंचित्स्थौल्यमिवादत्ते ततस्तारकतां विदन् ॥ 3.13.21 ॥  
यथाभावितमात्रार्थभाविताद्विश्वरूपतः (2) ।  
(2. भावित्वाद्यत्स्वरूपतः इति पाठः.)  
स एव स्वात्मा सततोऽप्ययं सोहमिति स्वयम् ॥ 3.13.22 ॥  
चित्तात्प्रत्ययमाधत्ते स्वप्ने स्वामिव पान्यताम् ।  
तारकाकारमाकारं भाविदेहाभिदं तथा ॥ 3.13.23 ॥  
(3) भावयत्येति तद्भावं चित्तं चेत्यार्थतामिव ।  
(3. भावयन्याति इति पाठः.)  
परित्यज्यैव तद्वाह्यं ततास्तारकोटरे ॥ 3.13.24 ॥  
अन्तर्भाति बहिष्ठोऽपि पर्वतो मुकुरे यथा ।  
कूपसंस्थो यथा देहः समुद्गकगतं वचः ॥ 3.13.25 ॥  
स्वप्नसंकल्पयोः संविद्वेत्त्येतज्जीवकोऽणुके (4) ।  
(4. वेत्त्येवं जीवक इति पाठः.)  
स्वरूपतारकान्तस्थो जीवोऽयं चेतति स्वयम् ॥ 3.13.26 ॥  
तदेतद्वुद्धिचित्तादिज्ञानसत्तादिरूपकम् ।  
जीवाकाशः (5) स्वतस्तत्र तारकाकाशकोशगम् ॥ 3.13.27 ॥  
(5. जीवाकाशस्ततस्तत्रेति पाठः.)  
प्रेक्षेऽहमिति भावेन द्रष्टुं प्रसरतीव खे ।  
ततो रन्ध्रद्वयेनैव भाविबाह्याभिधं पुनः ॥ 3.13.28 ॥  
येन पश्यति तन्नेत्रयुगं नाम्ना भविष्यति ।  
येन स्पृशति सा वै त्वग्यच्छृणोति श्रुतिस्तु सा ॥ 3.13.29 ॥  
येन जिघ्रति तद्‌घ्राणं स स्वमात्मनि पश्यति ।  
तत्तस्य स्वदनं पश्चाद्रसना चोल्लसिष्यति ॥ 3.13.30 ॥  
स्पन्दते यत्स तद्वायुश्चेष्टा कर्मेन्द्रियव्रजम् ।  
रूपालोकमनस्कारजातमित्यपि भावयत् ॥ 3.13.31 ॥  
आतिवाहिकदेहात्मा तिष्ठत्यम्बरमम्बरे ।  
एवमुच्छूनतां तस्मिन्भावयंस्तेजसः (6) कणे ॥ 3.13.32 ॥  
(6. भाववत्तेजसः इति पाठः.)  
असत्यां सत्यसंकाशां ब्रह्मास्ते जीवशब्दवत् ।  
इत्थं स जीवशब्दार्थः कलनाकुलतां गतः ॥ 3.13.33 ॥  
आतिवाहिकदेहात्मा चित्तदेहाम्बराकृतिः ।  
स्वकल्पनान्त आकारमण्डं संस्थं प्रपश्यति ॥ 3.13.34 ॥  
कश्चिज्जलगतं वेत्ति कश्चित्सम्राट्‌स्वरूपिणम् ।  
भाविब्रह्माण्डकलनां पश्यत्यनुभवत्यपि ॥ 3.13.35 ॥  
आत्मगर्भगृहं चित्ताद्यथासंकल्पमात्मनः ।  
देशकालक्रियाद्रव्यकल्पनावेदनं स तत् ॥ 3.13.36 ॥  
भावयञ्छब्दनिर्माता शब्दैर्बध्नाति कल्पितैः ।  
आतिवाहिकदेहोऽसावित्यसत्यजगद्भ्रमे ॥ 3.13.37 ॥  
असत्य एव कचति स्वप्ने खोड्डयनं यथा ।  
इत्यनुत्पन्न एवासौ स्वयंभूः स्वयमुत्थितः ॥ 3.13.38 ॥  
आतिवाहिकदेहात्मा प्रभुराद्यः प्रजापतिः ।  
एतस्मिन्नपि संपन्ने ब्रह्माण्डाकारिणि भ्रमे ॥ 3.13.39 ॥  
न किंचिदपि संपन्नं न च जातं न दृश्यते ।  
तद्ब्रह्माकाशमाकाशमेव स्थितमनन्तकम् ॥ 3.13.40 ॥  
संकल्पनगराकारमेतत्सदपि नैव सत् ।  
अनिर्मितमरागं च (1) एतद्वै चित्रमुत्थितम् ॥ 3.13.41 ॥  
(1. एतत् खे चित्रं इति पाठः.)  
अकृतं चानुभूतं च न सत्यं सत्यवत्स्थितम् ।  
महाकल्पे विमुक्तत्वाद्ब्रह्मादीनामसंशयम् ॥ 3.13.42 ॥  
स्मृतिर्न प्राक्तनी कचित्कारणं वा स्वयंभुवः ।  
तेन यादृक्खयंभूः स्यात्तादृक्तज्जमिदं स्मृतम् ॥ 3.13.43 ॥  
अनाद्यनुभवस्त्वित्थं योऽत्रास्ति (2) वनिकादिके ।  
(2. योऽत्रास्त्यवनिकादिके इति पाठः.)  
स्वप्नानुभूतं पृथ्व्यादि प्रबोधे यादृशं भवेत् ॥ 3.13.44 ॥  
स्मृतः स व्योममात्रात्मा सर्वदैव स्मृतं जगत् ।  
यत्र यत्र यथा तोये द्रवत्वं नाम भिद्यते ॥ 3.13.45 ॥  
तत्र तत्र तथा नान्यः सर्गोऽस्ति परमात्मनि ।  
सृष्टिरेवमियं प्रौढा सम एव त्वयं स्थितः ॥ 3.13.46 ॥  
भात्येवं नाम ब्रह्माण्डं व्योमात्मेवातिनिर्मलम् ।  
दृश्यमेवमिदं शान्तं स्वात्मनिर्मितविभ्रमम् ॥ 3.13.47 ॥  
निराधारं निराधेयमद्वैतं चैक्यवर्जितम् ।  
जगत्संविदि जातायामपि जातं न किंचन ॥ 3.13.48 ॥  
परमाकाशमाशून्यमच्छमेव व्यवस्थितम् ।  
सर्वसंसारता नास्ति यदेव तदवस्थितम् ॥ 3.13.49 ॥  
नाधेयं तत्र नाधारो न दृश्यं न च द्रष्टृता ।  
ब्र्हमाण्डं नास्ति न ब्रह्मा न च वैतण्डिकाक्वचित् ॥ 3.13.50 ॥  
न जगन्नापि जगती शान्तमेवाखिलं स्थितम् ।  
ब्रह्मैव कचति स्वच्छमित्थमात्मात्मनात्मनि ॥ 3.13.51 ॥  
चित्त्वाद्द्रवत्वात्सलिलमिवावर्ततयात्मनि ।  
असदेवेदमाभाति सदिवेहानुभूयते ॥ 3.13.52 ॥  
विनश्यत्यसदेवान्ते स्वप्ने स्वमरणं यथा ।  
अथवा स्वस्वरूपत्वात्सदेवेदमनामयम् ।  
अखण्डितमनाद्यन्तं ज्ञानमात्राम्बरोदरम् ॥ 3.13.53 ॥  
आकाश एव परमे प्रथमः प्रजेशो  
नित्यं स्वयं कचति शून्यतया समो यः ।  
स ह्यातिवाहिकवपुर्नतु भूतरूपी  
पृथ्व्यादि तेन न सदस्तियथा (3) न जातम् ॥ 3.13.54 ॥  
(3. तथा न इति पाठः.)

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे स्वयंभूत्पत्तिवर्णनं नाम त्रयोदशः सर्गः ॥ 13 ॥

  चतुर्दशः सर्गः 14

श्रीवसिष्ठ उवाच ।  
इत्थं जगदहंतादिदृश्यजातं न किंचन ।  
अजातत्वाच्च नास्त्येव यच्चास्ति परमेव तत् ॥ 3.14.1 ॥  
परमाकाशमेवादौ जीवतां चतेति स्वयम् ।  
निः स्पन्दाम्भोधिकुहरे सलिलं स्पन्दतामिव ॥ 3.14.2 ॥  
आकाशरूपमजहदेवं वेत्तीव हृद्यताम् ।  
स्वप्नसंकल्पशैलादाविव चिद्वृत्तिरान्तरी ॥ 3.14.3 ॥  
पृथ्व्यादिरहितो देहो यो विराडात्मको महान् ।  
आतिवाहिक एवासौ चिन्मात्राच्छनभोमयः ॥ 3.14.4 ॥  
अक्षयः स्वप्नशैलाभः स्थिरस्वप्नपुरोपमः ।  
चित्रकृत्स्थिरचित्तस्थचित्रसैन्यसमाकृतिः ॥ 3.14.5 ॥  
अनिखातमहास्तम्भपुत्रिकौघसमोपमः ।  
ब्रह्माकाशेऽनिखातात्मा सुस्तम्भे शालभञ्जिका ॥ 3.14.6 ॥  
आद्यः प्रजापतिः पूर्वं स्वयंभूरिति विश्रुतः ।  
प्राक्तनानां स्वकार्याणामभावादप्यकारणः ॥ 3.14.7 ॥  
महाप्रलयपर्यन्तेष्वाद्यकालपितामहाः (1) ।  
(1) ष्वाद्या किल इति पाठः.)  
मुच्यन्ते सर्व एवातः प्राक्तनं कर्म तेषु किम् ॥ 3.14.8 ॥  
सोऽकुड्य एव कुड्यात्मा दृश्यादृश्यः स्वयंस्थितः ।  
न च दृश्यं न च द्रष्टा न स्रष्टा सर्वमेव च ॥ 3.14.9 ॥  
प्रतिशब्दपदाथानां सर्वेषामेष एव सः ।  
तस्मादुदेति जीवाली दीपाली दीपकादिव ॥ 3.14.10 ॥  
संकल्प एव संकल्पात्किलैति क्ष्मादिवर्जितः ।  
आदिमादिव निः शून्यः स्वप्नात्स्वप्नान्तरं यथा ॥ 3.14.11 ॥  
अस्मादेकप्रतिस्पन्दाज्जीवाः संप्रसरन्ति ये ।  
सहकारिकारणानामभावाच्च स एव ते ॥ 3.14.12 ॥  
सहकारिकारणानामभावे कार्यकारणम् ।  
एकमेतदतो नान्यः परस्मात्सर्गविभ्रमः ॥ 3.14.13 ॥  
ब्रह्मैवाद्यो विराडात्मा विराडात्मेव सर्गता ।  
जीवाकाशः स एवेत्थं स्थितः पृथ्व्याद्यसद्यतः ॥ 3.14.14 ॥  
श्रीराम उवाच ।  
किं स्यात्परिमितो जीवो राशिराहो अनन्तकः ।  
आहोस्विदस्त्यनन्तात्मा जीवपिण्डोऽचलोपमः ॥ 3.14.15 ॥  
धाराः पयोमुच इव शीकरा इव वारिधेः ।  
कणास्तप्तायस इव कस्मान्निर्यान्ति जीवकाः ॥ 3.14.16 ॥  
इति मे भगवन्ब्रूहि जीवजालविनिर्णयम् ।  
ज्ञातमेतन्मया प्रायस्तदेव प्रकटीकुरु ॥ 3.14.17 ॥  
श्रीवसिष्ठ उवाच ।  
एक एव न जीवोऽस्ति राशीनां संभवः कुतः ।  
शशशृङ्गं समुड्डीय प्रियातीव हि ते वचः ॥ 3.14.18 ॥  
न जीवोऽस्ति न जीवानां राशयः सन्ति राघव ।  
न चैकः पर्वतप्रख्यो जीवपिण्डोऽस्ति कश्चन ॥ 3.14.19 ॥  
जीवशब्दार्थकलनाः समस्तकलनान्विताः ।  
नेह कास्चन सन्तीति निश्चयोऽस्तु तवाचलः ॥ 3.14.20 ॥  
शुद्धचिन्मात्रममलं ब्रह्मास्तीह हि सर्वगम् ।  
तद्यथा सर्वशक्तित्वाद्विन्दते याः स्वयं कलाः ॥ 3.14.21 ॥  
चिन्मात्रानुक्रमेणैव संप्रफुल्ललतामिव ।  
ननु मूर्ताममूर्तां वा तामेवाशु प्रपश्यति ॥ 3.14.22 ॥  
जीवो बुद्धिः क्रियास्पन्दो मनोद्वित्वैक्यमित्यपि ।  
स्वसत्तां प्रकचन्तीं तां नियोजयति वेदने ॥ 3.14.23 ॥  
साऽबुद्धैव भवत्येवं भवेद्ब्रह्मैव (1) बोधतः ।  
(1. बोधिता इति पाठः.)  
अबोधः प्रेक्षया याति नाशं न तु प्रबुध्यते ॥ 3.14.24 ॥  
यथान्धकारो दीपेन प्रेक्ष्यमाणः प्रणश्यति ।  
न चास्य ज्ञायते तत्त्वमबोधस्यैवमेव हि ॥ 3.14.25 ॥  
एवं ब्रह्मैव जीवात्मा निर्विभागो निरन्तरः ।  
सर्वशक्तिरनाद्यन्तो महाचित्साररूपवान् ॥ 3.14.26 ॥  
सर्वानणुतया त्वस्य न क्वचिद्भेदकल्पना ।  
विद्यते या हि कलना सा तदेवानुभूतितः ॥ 3.14.27 ॥  
श्रीराम उवाच ।  
एवमेतत्कथं ब्रह्मन्नेकजीवेच्छयाखिलाः ।  
जगज्जीवा न युज्यन्ते महाजीवैकतावशात् ॥ 3.14.28 ॥  
श्रीवसिष्ठ उवाच ।  
महाजीवात्म तद्ब्रह्म सर्वशक्तिमयात्मकम् ।  
स्थितं तथेच्छमेवेह निर्विभागं निरन्तरम् ॥ 3.14.29 ॥  
यदेवेच्छति तत्तस्य भवत्याशु महात्मनः ।  
पूर्वं तेनेष्टमिच्छादि ततो द्वित्वमुदेति यत् ॥ 3.14.30 ॥  
पश्चाद्द्वित्वविभक्तानां स्वशक्तीनां प्रकल्पितः ।  
अनेनेत्थं हि भवतीत्येवं तेन क्रियाक्रमः ॥ 3.14.31 ॥  
तं विनानुदये त्वासां प्रधानेच्छैव रोहति ।  
शक्त्या ह्यजातया ब्राहया नियमोऽयं प्रकल्पितः ॥ 3.14.32 ॥  
यस्या जीवाभिधानायाः शक्त्यपेक्षा फलत्यसौ ।  
प्रधानशक्तिनियमानुष्ठानेन विना न तु ॥ 3.14.33 ॥  
प्रधानशक्तिनियमः सुप्रतिष्ठो (1) न चेद्भवेत् ।  
(1. भवेद्भवेत् इति पाठः.)  
तत्फलं शक्त्यधीनत्वान्नेहितानां क्वचिद्भवेत् ॥ 3.14.34 ॥  
एवं ब्रह्म महाजीवो विद्यतेऽन्तादिवर्जितः ।  
जीवकोटि महाकोटि भवत्यथ न किंचन ॥ 3.14.35 ॥  
चेत्यसंवेदनाज्जीवो भवत्यायाति संसृतिम् ।  
तदसंवेदनाद्रूपं समायाति समं पुनः ॥ 3.14.36 ॥  
एवं कनिष्ठजीवानां ज्येष्ठजीवक्रमाक्रमैः ।  
समुदेत्यात्मजीवत्वं ताम्राणामिव हैमता ॥ 3.14.37 ॥  
अत्रान्तरे महा काश इत्थमेष गणोऽप्यसन् ।  
स्वात्मैवं सदिवोदेति चिच्चमत्करणात्मकः ॥ 3.14.38 ॥  
स्वयमेव चमत्कारो यः समापद्यते चितः ।  
भविष्यन्नामदेहादि तदहंभावनं विदुः ॥ 3.14.39 ॥  
चितो यस्माच्चिदालेहस्तन्मयत्वादनन्तकः ।  
स एष भुवनाभोग इति तस्यां प्रबिम्बति ॥ 3.14.40 ॥  
परिणामविकारादिशब्दैः सैव चिदव्यया ।  
तादृग्रूपादभेद्यापि स्वशक्त्यैव विबुध्यते ॥ 3.14.41 ॥  
अविच्छिन्नविलासात्म स्वतो यत्स्वदनं चितः ।  
चेत्यस्य च प्रकाशस्य जगदित्येव तत्स्थितम् ॥ 3.14.42 ॥  
आकाशादपि सूक्ष्मैषा या शक्तिर्वितता चितः ।  
सा स्वभावत एवैतामहंतां परिपश्यति ॥ 3.14.43 ॥  
आत्मन्यात्मात्मनैवास्या यत्प्रस्फुरति वारिवत् ।  
जगदन्तमहंताणुं तदैषा संप्रपश्यति ॥ 3.14.44 ॥  
चमत्कारकरी चारु यच्चमत्कुरुते चितिः ।  
स्वयं स्वात्मनि तस्यैव जगन्नाम कृतं ततः ॥ 3.14.45 ॥  
चितश्चेत्यमहंकारः सैव राघव कल्पना ।  
तन्मात्रादि चिदेवातो द्वित्वैकत्वे क्व संस्तिते ॥ 3.14.46 ॥  
जीवहेत्वादिसंत्यागे त्वं चाहं चेति संत्यज ।  
शेषः सदसतोर्मध्ये भवत्यर्थात्मको भवेत् ॥ 3.14.47 ॥  
चिता यथादौ कलिता स्वसत्ता सा तथोदिता ।  
अभिन्ना दृश्यते व्योम्नः सत्तासत्ते न विद्महे ॥ 3.14.48 ॥  
विश्वं खं जगदीहाख्यं खमस्ति विबुधालयः ।  
साकारश्चिच्चमत्काररूपत्वान्नान्यदस्ति हि ॥ 3.14.49 ॥  
यो यद्विलासस्तस्मात्स्न न कदाचन भिद्यते ।  
अपि सावयवं तस्मात्कैवानवयवे कथा ॥ 3.14.50 ॥  
चितेर्नित्यमचेत्याया निर्नाम्नया वितताकृतेः ।  
यद्रूपं जगतो रूपं तत्तत्स्फुरणरूपिणः ॥ 3.14.51 ॥  
मनो बुद्धिरहंकारो भूतानि गिरयो दिशः ।  
इति या यास्तु रचनाश्चितस्तत्त्वाज्जगत्स्थितेः ॥ 3.14.52 ॥  
चितेश्चित्त्वं जगद्विद्धि नाजगच्चित्त्वमस्ति हे ।  
अजगत्त्वादचिच्चित्स्याद्भानाद्भेदो जगत्कुतः ॥ 3.14.53 ॥  
चितेर्मरीचिबीजस्य निजा यान्तश्चमत्कृतिः ।  
सा चैषा जीवतन्मात्रमात्रं जगदिति स्थिता ॥ 3.14.54 ॥  
(1) चित्तात्स्वशक्तिवचनं यदहंभावनं चितः ।  
(1. चित्तादिति मूले टीकायां च पाठः.)  
जीवः स्पन्दनकर्मात्मा भविष्यदभिधो ह्यसौ ॥ 3.14.55 ॥  
यच्चिच्चित्त्वेन कचनं स्वसंपाद्याभिधात्मकम् ।  
स्वविकारैर्व्यवच्छेद्यं भिद्यते नो न विद्यते ॥ 3.14.56 ॥  
चित्स्पन्दरूपिणोरस्ति न भेदः कर्तृकर्मणोः ।  
स्पन्दमात्रं भवेत्कर्म स एव पुरुषः स्मृतः ॥ 3.14.57 ॥  
जीवश्चित्तपरिस्पन्दः पुंसां चित्तं स एव च ।  
मनस्त्विन्द्रियरूपं सत्सत्तां नानेव गच्छति ॥ 3.14.58 ॥  
शान्ताशेषविशेषं हि चित्प्रकाशच्छटा जगत् ।  
कार्यकारणकादित्वं तस्मादन्यन्न विद्यते ॥ 3.14.59 ॥  
अच्छेद्योऽहमदाह्योऽहमक्लेद्योऽशोष्य एव च ।  
नित्यः सर्वगतः स्थाणुरचलोऽहमिति स्थितम् ॥ 3.14.60 ॥  
विवदन्ते तथा ह्यत्र विवदन्तो यथा भ्रमैः ।  
भ्रमयन्तो वयं त्वेते जाता विगतविभ्रमाः ॥ 3.14.61 ॥  
दृश्ये मूर्ते ज्ञसंरूढे विकारादि पृथग्भवेत् ।  
नामूर्ते तज्ज्ञकचिते चित्खे सदसदात्मनि ॥ 3.14.62 ॥  
चित्तरौ चेत्यरसतः शक्तिः कालादिनामिकाम् ।  
तनोत्याकाशविशदां चिन्मधुश्रीः स्वमञ्जरीम् ॥ 3.14.63 ॥  
स्वयं विचित्रं स्फुरति चिदण्डकमनाहतम् ।  
स्वयं विलक्षणस्पन्दं चिद्वायुरण्डजात्मकः (2) ॥ 3.14.64 ॥  
(2. रण्डजात्मकम् इति पाठः।)  
स्वयं विचित्रं कचनं चिद्वारि न निखातगम् ।  
स्वयं विचित्रधातुत्वं श्रेष्ठाङ्गमपि निर्मितम् ॥ 3.14.65 ॥  
स्वविचित्ररसोल्लासा चिज्ज्योत्स्ना सततोदिता ।  
स्वयं चिदेव प्रकटश्चिदालोको महात्मकः ॥ 3.14.66 ॥  
स्वयमस्तं गते बाह्ये स्वज्ञानादुदिता चितिः ।  
स्वयं जडेषु जाड्येन पदं सौषुप्तमागता ॥ 3.14.67 ॥  
स्वयं स्पन्दितयास्पन्दिचित्त्वाच्चिति महानभः ।  
चित्प्रकाशप्रकाशो हि जगदस्ति च नास्ति च ॥ 3.14.68 ॥  
चिदाकाशैकशून्यत्वं जगदस्ति च नास्ति च ।  
चिदालोकमहारूपं जगदस्ति च नास्ति च ॥ 3.14.69 ॥  
चिन्मारुतपरिस्पन्दो जगदस्ति च नास्ति च ।  
चिद्धनध्वान्तकृष्णत्वं जगदस्ति च नास्ति च ॥ 3.14.70 ॥  
चिदर्कालोकदिवसो जगदस्ति च नास्ति च ।  
चित्कज्जलरजस्तैलपरमाणुर्जगत्क्रमः (1) ॥ 3.14.71 ॥  
(1. जगद्भ्रमः इति पाठः.)  
चिदग्नयौष्ण्यं जगल्लेखा जगच्चिच्छङ्खशुक्लता ।  
जगच्चिच्छैलजठरं चिज्जलद्रवता जगत् ॥ 3.14.72 ॥  
जगच्चिदिक्षुमाधुर्यं चित्क्षीरस्निग्धता जगत् ।  
जगच्चिद्धिमशीतत्वं चिज्ज्वालाज्वलनं जगत् ॥ 3.14.73 ॥  
जगच्चित्सर्षपस्नेहो वीचिश्चित्सरितो जगत् ।  
जगच्चित्क्षौद्रमाधुर्यं जगच्चित्कनकाङ्गदम् ॥ 3.14.74 ॥  
जगच्चित्पुष्पसौगन्ध्यं चिल्लताग्रफलं जगत् ।  
चित्सत्तैव जगत्सत्ता जगत्सत्तैव चिद्वपुः ॥ 3.14.75 ॥  
अत्र भेदविकारादि नखे मलमिव स्थितम् ।  
इतीदं सन्मयत्वेन सदसद्भुवनत्रयम् ॥ 3.14.76 ॥  
अविकल्पतदात्मत्वात्सत्तासत्तैकतैव च ।  
अवयवावयविता शब्दार्थौ शशश्रृङ्गवत् ॥ 3.14.77 ॥  
अनुभूत्यपलापाय कल्पितो यैर्धिगस्तु तान् ।  
न विद्यते जगद्यत्र साद्र्यब्ध्युर्वीनदीश्वरम् ॥ 3.14.78 ॥  
चिदेकत्वात्प्रसङ्गः स्यात्कस्तत्रेतरविभ्रमः ।  
शिलाहृदयपीनापि स्वाकाशे विशदैव चित् ॥ 3.14.79 ॥  
धत्तेऽन्तरखिलं शान्तं संनिवेशं यथा शिला ।  
पदार्थनिकराकाशे त्वयमाकाशजो मलः ॥ 3.14.80 ॥  
सत्तासत्तात्मतात्वत्तामत्ताश्लेषा न सन्ति ते ।  
पल्लवान्तरलेखौघसंनिवेशवदाततम् ॥ 3.14.81 ॥  
अन्यानन्यात्मकमिदं धत्तेऽन्तश्चित्स्वभावतः ।  
समस्तकारणौघानां कारणादि पितामहः ॥ 3.14.82 ॥  
स्वभावतो कारणात्म चित्तं चिद्ध्यनुभूतितः ।  
न चासत्त्वमचेत्यायाश्चितो वाचापि सिद्ध्यति ॥ 3.14.83 ॥  
यदस्ति तदुदेतीति दृष्टं बीजादिवाङ्कुरः ॥ 3.14.84 ॥  
गगन इव सुशून्यभेदमस्ति  
त्रिभुवनमङ्ग महाचितोऽन्तरस्याः ।  
परमपदमयं समस्तदृश्यं  
त्विदमिति निश्चयवान्भवानुभूतेः ॥ 3.14.85 ॥  
इत्युक्तवत्यथ मुनौ दिवसो जगाम  
सायंतनाय विधयेऽस्तमिनो (2) जगाम ।  
(2. मितो इति क्वचित्.)  
स्नातुं सभा कृतनमस्करणा जगाम  
श्यामाक्षये रविकरैश्च सहाजगाम ॥ 3.14.86 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे ब्रह्मप्रतिपादनं नाम चतुर्दशः सर्गः ॥ 14 ॥

  तृतीयो दिवसः ।  
  पञ्चदशः सर्गः 15

श्रीवसिष्ठ उवाच ।  
जगदाकाशमेवेदं यथा हि व्योम्नि मौक्तिकम् ।  
विमले भाति स्वत्मैव जगच्चिद्गगनं यथा ॥ 3.15.1 ॥  
अनुत्कीर्णैव भातीव त्रिजगच्छालभञ्जिका ।  
चित्स्तम्भेनैव सोत्कीर्णा नचोत्कर्तात्र विद्यते ॥ 3.15.2 ॥  
समुद्रेऽन्तर्जलस्पन्दाः स्वभावादच्युता अपि ।  
वीचिवेगा भवन्तीव परे दृश्यविदस्तथा ॥ 3.15.3 ॥  
जालान्तर्गतसूर्याभा जालाकाररजांस्यपि ।  
जगद्भानं प्रति स्थूलान्यणुं प्रति यथाचलाः ॥ 3.15.4 ॥  
जगद्भानं न भातीदं ब्रह्मणो व्यतिरेकतः ।  
जालसूर्यांशुजालं तु व्यतिरेकानुभूतिदम् ॥ 3.15.5 ॥  
अनुभूतान्यपीमानि जगन्ति व्योमरूपिणि ।  
पृथ्व्यादीनि न सन्त्येव स्वप्नसंकल्पयोरिव ॥ 3.15.6 ॥  
पिण्डग्रहो जगत्यस्मिन्विज्ञानाकाशरूपिणि ।  
मरुनद्यां जलमिव न संभवति कुत्रचित् ॥ 3.15.7 ॥  
जगत्यपिण्डग्राहेऽस्मिन्संकल्पनगरोपमे ।  
मरौ सरिदिवाभाति दृश्यता भ्रान्तिरूपिणी ॥ 3.15.8 ॥  
स्वप्नाद्दृश्येव जगतां तुलादेशेन केन च ।  
तुलिता कलनोन्मुक्ता दृश्यश्रीर्व्योम जृम्यते ॥ 3.15.9 ॥  
वर्जयित्वा ज्ञविज्ञानं जगच्छब्दार्थभाजनम् ।  
जगद्ब्रह्मस्वशब्दानामर्थे नास्त्येव भिन्नता ॥ 3.15.10 ॥  
इदं त्वचेत्यचिन्मात्रं भानोर्भातं नभः प्रति ।  
तथा सूक्ष्मं यथा मेघं प्रति संकल्पवारिदः ॥ 3.15.11 ॥  
यथा स्वप्नपुरं स्वच्छं जाग्रत्पुरवरं प्रति ।  
तथा जगदिदं स्वच्छं सांकल्पिकजगत्प्रति ॥ 3.15.12 ॥  
तस्मादचेत्यचिद्रूपं जगद्व्योमैव केवलम् ।  
शून्यौ व्योमजगच्छब्दौ पर्यायौ विद्धि चिन्मयौ ॥ 3.15.13 ॥  
तस्मान्न किंचिदुत्पन्नं जगदादीह दृश्यकम् ।  
अनाख्यमनभिव्यक्तं यथास्थितमवस्थितम् ॥ 3.15.14 ॥  
जगदेवं महाकाशे चिदाकाशमभित्तिमत् ।  
तद्देशस्याणुमात्रस्य तुलायाश्चाप्रपूरकम् ॥ 3.15.15 ॥  
आकाशरूपमेवाच्छं पिण्डग्रहविवर्जितम् ।  
व्योम्नि व्योममयं चित्रं संकल्पपुरवत्स्थितम् ॥ 3.15.16 ॥  
अत्रेदं मण्डपाख्यानं श्रृणु श्रवणभूषणम् ।  
निः संदेहो यथैषोऽर्थश्चित्ते विश्रान्तिमेष्यति ॥ 3.15.17 ॥  
श्रीराम उवाच ।  
सद्बोधवृद्धये ब्रह्मन्समासेन वदाशु मे ।  
मण्डपाख्यानमखिलं येन बोधो विवर्धते ॥ 3.15.18 ॥  
श्रीवसिष्ठ उवाच ।  
अभूदस्मिन्महीपीठे कुलपद्मो विकाशवान् ।  
पद्मो नाम नृपः श्रीमान्बहुपुत्रो विवेकवान् ॥ 3.15.19 ॥  
मर्यादापालनाम्भोधिर्द्विषत्तिमिरभास्करः ।  
कान्ताकुमुदिनीचन्द्रो दोषतृणहुताशनः ॥ 3.15.20 ॥  
मेरुर्विबुधवृन्दानां यशश्चन्द्रो भवार्णवे ।  
सरः सद्गुणहंसानां कमलामलभास्करः ॥ 3.15.21 ॥  
संग्रामवीरुत्पवनो मनोमातङ्गकेसरी ।  
समस्तविद्यादयितः सर्वाश्चर्यगुणाकरः ॥ 3.15.22 ॥  
सुरारिसागरक्षोभविलसन्मन्दराचलः ।  
विलासपुष्पौघमधुः सौभाग्यकुसुमायुधः ॥ 3.15.23 ॥  
लीलालतालास्यमरुत्साहसोत्साहकेशवः ।  
सौजन्यकैरवशशी दुर्लीलावल्लिकानलः ॥ 3.15.24 ॥  
तस्यास्ति सुभगा भार्या लीला नाम विलासिनी ।  
सर्वसौभाग्यवलिता कमलेवोदिताऽवनौ ॥ 3.15.25 ॥  
सर्वानुवृत्तिललिता लीला मधुरभाषिणी ।  
सानन्दमन्दचलिता द्वितीयेन्दूदयस्मिता ॥ 3.15.26 ॥  
अलकालिमनोहारिवदनाम्भोजशालिनी ।  
सिताङ्गी कर्णिकागैरी जङ्गमेव सरोजिनी ॥ 3.15.27 ॥  
लताविलासकुन्दौघभासिनी रसशालिनी ।  
प्रवालहस्ता पुष्पाभा मधुश्रीरिव देहिनी ॥ 3.15.28 ॥  
अवदाततनुः पुण्या स्पर्शनाह्लादकारिणी ।  
गङ्गेव गां गता देहवती हंसविलासिनी ॥ 3.15.29 ॥  
तस्य भूतलपुष्पेषोः सकलाह्लाददायिनः ।  
परिचर्यां चिरं कर्तुमन्या रतिरिवोदिता ॥ 3.15.30 ॥  
उद्विग्ने प्रोद्विग्ना  
मुदिते मुदिता समाकुलाकुलिते ।  
प्रतिबिम्बसमा कान्ता  
संक्रुद्धे केवलं भीता ॥ 3.15.31 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे मण्डपोपाख्याने राजवर्णनं नाम पञ्चदशः सर्गः ॥ 15 ॥  
  

  षोडशः सर्गः 16

श्रीवसिष्ठ उवाच ।  
भूतलाप्सरसा सार्धमनन्यदयितापतिः ।  
अकृत्रिमप्रेमरसं स रेमे कान्तया तया ॥ 3.16.1 ॥  
उद्यानवनगुल्मेषु तमालगहनेषु च ।  
पुष्पमण्डपरम्येषु लतावलयसद्मसु ॥ 3.16.2 ॥  
पुष्पान्तः पुरशय्यासु पुष्पसंभारवीथिषु ।  
वसन्तोद्यानदोलासु क्रीडापुष्करिणीषु च ॥ 3.16.3 ॥  
चन्दनद्रुमशैलेषु संतानकतलेषु च ।  
कदम्बनीपगेहेषु पारिभद्रोदरेषु च ॥ 3.16.4 ॥  
विकसत्कुन्दमन्दारमकरन्दसुगन्धिषु ।  
वसन्तवनजालेषु कूजत्कोकिलपक्षिषु ॥ 3.16.5 ॥  
नानारण्यतृणानां च स्थलेषु मृदुदीप्तिषु ।  
निर्झरेषु तरत्तारसीकारसारवर्षिषु ॥ 3.16.6 ॥  
शैलानां मणिमाणिक्यशिलानां फलकेषु च ।  
देवर्षिमुनेगेहेषु दूरपुण्याश्रमेषु च ॥ 3.16.7 ॥  
कुमुद्वतीषु फुल्लासु स्मेरासु नलिनीषु च ।  
वनस्थलीषु कृष्णासु फुल्लासु फलिनीषु च ॥ 3.16.8 ॥  
सुरतैः सुरतारुण्यैः सुन्दरः सुन्दरेहितैः ।  
ईहितैः पेशलान्योन्यघनप्रेमरसाधिकैः ॥ 3.16.9 ॥  
प्रहेलिकाभिराख्यानैस्तथा चाक्षरमुष्टिभिः ।  
अष्टापदैर्बहुद्यूतैस्तथा गूढचतुर्थकैः ॥ 3.16.10 ॥  
नाटिकाख्यायिकाभिश्च श्लोकैर्विन्दुमतिक्रमैः ।  
देशकालविभागैश्च नगरग्रामचेष्टितैः ॥ 3.16.11 ॥  
स्रग्दाममालावलितैर्नानाभरणयोजनैः ।  
लीलाविलोलचलनैर्विचित्ररसभोजनैः ॥ 3.16.12 ॥  
आर्द्रकुङ्कुमकर्पूरताम्बूलीदलचर्वणैः ।  
फुल्लपुष्पलतागुञ्जादेहगोपनखव्रणैः ॥ 3.16.13 ॥  
समालम्भनलीलाभिर्मालाप्रहरणक्रमैः ।  
गृहे कुसुमदोलाभिरन्योन्यं दोलनक्रमैः ॥ 3.16.14 ॥  
नौयानयुग्महस्त्यश्वदान्तोष्ट्रादिगमागमैः ।  
जलकेलिविलासेन परस्परसमुक्षणैः ॥ 3.16.15 ॥  
नृत्यगीतकलालास्यतालताण्डवमण्डनैः ।  
संगीतकैः संकथनैर्वीणामुरजवादनैः ॥ 3.16.16 ॥  
उद्यानेषु सरित्तीरवृक्षेषु वरवीथिषु ।  
अन्तः पुरेषु हर्म्येषु फुल्लदोलावदोलनैः ॥ 3.16.17 ॥  
सा तथा सुखसंवृद्धा तस्य प्रणयिनी प्रिया ।  
एकदा चिन्तयामास सुभ्रुः संकल्पशालिनी ॥ 3.16.18 ॥  
प्राणेभ्योऽपि प्रियो भर्ता ममैष जगतीपतिः ।  
यौवनोल्लासवान्श्रीमान्कथं स्यादजरामरः ॥ 3.16.19 ॥  
भर्त्रानेन सहोत्तुङ्गस्तनी कुसुमसद्मसु ।  
कथं स्वैरं चिरं कान्ता रमे युगशतान्यहम् ॥ 3.16.20 ॥  
तथा यते यत्नमतस्तपोजपयमेहितैः ।  
रजनीशमुखो राजा यथा स्यादजरामरः ॥ 3.16.21 ॥  
ज्ञानवृद्धांस्तपोवृद्धान्विद्यावृद्धानहं द्विजान् ।  
पृच्छामि तावन्मरणं कथं न स्यान्नृणामिति ॥ 3.16.22 ॥  
इत्यानीयाथ संपूज्य द्विजान्पप्रच्छ सा नता ।  
अमरत्वं कथं विप्रा भवेदिति पुनः पुनः ॥ 3.16.23 ॥  
विप्रा ऊचुः ।  
तपोजपयमैर्देवि समस्ताः सिद्धसिद्धयः ।  
संप्राप्यन्तेऽमरत्वं तु न कदाचन लभ्यते ॥ 3.16.24 ॥  
इत्याकर्ण्य द्विजमुखाच्चिन्तयामास सा पुनः ।  
इदं स्वप्रज्ञयैवाशु भीता प्रियवियोगतः ॥ 3.16.25 ॥  
मरणं भर्तुरग्रे मे यदि दैवाद्भविष्यति ।  
तत्सर्वदुः खनिर्मुक्ता संस्थास्ये सुखमात्मनि ॥ 3.16.26 ॥  
अथ वर्षसहस्रेण भर्तादौ चेन्मरिष्यति ।  
तत्करिष्ये तथा येन जीवो गेहान्न यास्यति ॥ 3.16.27 ॥  
तद्भ्रमद्भर्तृजीवेऽस्मिन्निजे शुद्धान्तमण्डपे ।  
भर्त्रा विलोकिता नित्यं निवत्स्यामि यथासुखम् ॥ 3.16.28 ॥  
अद्यैवारभ्यैतदर्थं देवीं ज्ञप्तिं सरस्वतीम् ।  
जपोपवासनियमैरातोषं पूजयाम्यहम् ॥ 3.16.29 ॥  
इति निश्चित्य सा नाथमनुक्त्वैव वराङ्गना ।  
यथाशास्त्रं चचारोग्रं तथा नियममास्थिता ॥ 3.16.30 ॥  
त्रिरात्रस्य त्रिरात्रस्य पर्यन्ते कृतपारणा ।  
देवद्विजगुरुप्राज्ञविद्वत्पूजापरायणा ॥ 3.16.31 ॥  
स्नानदानतपोध्याननित्योद्युक्तशरीरिका ।  
सर्वास्तिक्यसदाचारकारिणी क्लेशहारिणी ॥ 3.16.32 ॥  
यथाकालं यथोद्योगं यथाशास्त्रं यथाक्रमम् ।  
तोषयामास भर्तारमपरिज्ञातसंस्थितिः ॥ 3.16.33 ॥  
त्रिरात्रशतमेवं सा बाला नियमशालिनी ।  
अनारतं तपोनिष्ठामतिष्ठत्कष्टचेष्टया ॥ 3.16.34 ॥  
त्रिरात्राणां शते चाथ पूजिता प्रतिमानिता ।  
तुष्टा भगवती गौरी वागीशा समुवाच ताम् ॥ 3.16.35 ॥  
श्रीसरस्वत्युवाच ।  
निरन्तरेण तपसा भर्तृभक्त्यतिशालिना ।  
परितुष्टास्मि ते वत्से गृहाण वरमीप्सितम् ॥ 3.16.36 ॥  
श्रीराज्ञ्युवाच ।  
जय जन्मजराज्वालादाहदोषशशिप्रभे ।  
जय हार्दान्धकारौघनिवारणरविप्रभे ॥ 3.16.37 ॥  
अम्ब मातर्जगन्मातस्त्रायस्व कृपणामिमाम् ।  
इदं वरद्वयं देहि यदहं प्रार्थये शुभे ॥ 3.16.38 ॥  
एकं तावद्विदेहस्य भर्तुर्जीवो ममाम्बिके ।  
अस्मादेव हि मा यासीन्निजान्तः पुरमण्डपात् ॥ 3.16.39 ॥  
द्वितीयं त्वां महादेवि प्रार्थयेऽहं यदा यदा ।  
दर्शनाय वरार्थाय तदा मे देहि दर्शनम् ॥ 3.16.40 ॥  
इत्याकर्ण्य जगन्माता तवास्त्वेवमिति स्वयम् ।  
उक्त्वान्तर्धानमगमत्प्रोत्थायोर्मिरिवार्णवे ॥ 3.16.41 ॥  
अथ सा राजमहिषी परितुष्टेष्टदेवता ।  
श्रुतगीतेव हरिणी बभूवानन्दधारिणी ॥ 3.16.42 ॥  
पक्षमासर्तुकटके दिनारे वर्षदण्डके ।  
क्षणनाबौ स्पन्दमये कालचक्रे वहत्यथ ॥ 3.16.43 ॥  
अन्तर्धिमाजगामास्याः पत्युस्तच्चेतनं तनौ ।  
संदृश्यमानमेवाशु शुष्कपत्ररसो यथा ॥ 3.16.44 ॥  
रणखण्डितदेहेऽस्मिन्मृतेऽन्तः पुरमण्डपे ।  
निर्जला नलिनीवासौ परां म्लानिमुपाययौ ॥ 3.16.45 ॥  
विषोष्णश्वसनध्वस्तसकलाधरपल्लवा ।  
प्राप सा मरणावस्थां सशल्येव मृगी यथा ॥ 3.16.46 ॥  
प्राप सा तमसान्धत्वं तस्मिन्मरणमागते ।  
दीपज्वालालवे क्षीणे सद्मश्रीरिव भूषिता ॥ 3.16.47 ॥  
कार्श्यमाप क्षणेनासौ बाला विरसतां गता ।  
यथा स्रोतस्विनी स्रोतः क्षये क्षारविधूसरा ॥ 3.16.48 ॥  
क्षिप्रमाक्रन्दिनी क्षिप्रं मौनमूका वियोगिनी ।  
बभूव चक्रवाकीव मानिनी मरणोन्मुखी ॥ 3.16.49 ॥  
अथ तामतिमात्रविह्वलां  
सकृपाकाशभवा सरस्वती ।  
शफरीं ह्रदशोषविह्वलां  
प्रथमा वृष्टिरिवान्वकम्पत ॥ 3.16.50 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे मण्डपोपाख्याने राज्ञीपरिदेवनं नाम षोडशः सर्गः ॥ 16 ॥

  सप्तदशः सर्गः 17

श्रीसरस्वत्युवाच ।  
शवीभूतमिमं वत्से भर्तारं पुष्पपुञ्जके ।  
आच्छाद्य स्थापयैनं त्वं पुनर्भर्तारमेष्यसि ॥ 3.17.1 ॥  
पुष्पाणि म्लानिमेष्यन्ति नो नचैव विनङ्क्ष्यति ।  
भूयश्च तव भर्तृत्वमचिरेण करिष्यति ॥ 3.17.2 ॥  
एतदीयश्च जीवोऽसावाकाशविशदस्तव ।  
न निर्गमिष्यति क्षिप्रमितोऽन्तः पुरमण्डपात् ॥ 3.17.3 ॥  
षट्‌पदश्रेणिनयना समाकर्ण्येति बन्धुभिः ।  
सा समाश्वासितागत्य पयोभिरिव पद्मिनी ॥ 3.17.4 ॥  
पतिं संस्थाप्य तत्रैव पुष्पपूरप्रगोपितम् ।  
किंचिदाश्वासिताऽतिष्ठद्दरिद्रेव निधानिनी ॥ 3.17.5 ॥  
तस्मिन्नेव दिने सैषा तस्मिञ्छुद्धान्तमण्डपे ।  
अर्धरात्रे परिजने सर्वस्मिन्निद्रया हृते ॥ 3.17.6 ॥  
ज्ञप्तिं भगवतीं देवीं शुद्धध्यानमहाधिया ।  
दुः खादाह्वाययामास सोवाच समुपेत्य ताम् ॥ 3.17.7 ॥  
किं स्मृतास्मि त्वया वत्से धत्से किमिति शोकिताम् ।  
संसारभ्रान्तयो भान्ति मृगतृष्णाम्बुवन्मुधा ॥ 3.17.8 ॥  
लीलोवाच ।  
क्व ममावस्थितो भर्ता किं करोत्यथ कीदृशः ।  
समीपं नय मां तस्य नैका शक्नोमि जीवितुम् ॥ 3.17.9 ॥  
श्रीदेव्युवाच ।  
चित्ताकाशं चिदाकाशमाकाशं च तृतीयकम् ।  
द्वाभ्यां शून्यतरं विद्धि चिदाकाशं वरानने ॥ 3.17.10 ॥  
तच्चिदाकाशकोशात्म चिदाकाशैकभावनात् ।  
अविद्यमानमप्याशु दृश्यतेऽथानुभूयते ॥ 3.17.11 ॥  
देशाद्देशान्तरप्राप्तौ संविदो मध्यमेव यत् ।  
निमिषेण चिदाकाशं तद्विद्धि वरवर्णिनि ॥ 3.17.12 ॥  
तस्मिन्निरस्तनिः शेषसंकल्पा स्थितिमेषि चेत् ।  
सर्वात्मकं पदं तत्त्वं त्वं तदाप्नोष्यसंशयम् ॥ 3.17.13 ॥  
अत्यन्ताभावसंपत्त्या जगतश्चैतदाप्यते ।  
नान्यथा मद्वरेणाशु त्वं तु प्राप्स्यसि सुन्दरि ॥ 3.17.14 ॥  
श्रीवसिष्ठ उवाच ।  
इत्युक्त्वा सा ययौ देवी दिव्यमात्मीयमास्पदम् ।  
लीला तु लीलयैवासीन्निर्विकल्पसमाधिभाक् ॥ 3.17.15 ॥  
तत्तत्याज निमेषेण सान्तः करणपञ्जरम् ।  
स्वदेहं खमिवोड्डीना मुक्तनीडा विहंगमी ॥ 3.17.16 ॥  
ददर्श खस्था भर्तारं तस्मिन्नेवालयाम्बरे ।  
संस्थितं पृथिवीपालमास्थाने बहुराजनि ॥ 3.17.17 ॥  
सिंहासने समारूढं जयजीवेति संस्तुतम् ।  
प्रस्तुतं मण्डलानीककार्यमाहर्तुमादृतम् ॥ 3.17.18 ॥  
पताकामञ्जरीकीर्णराजधानीगृहस्थितम् ।  
पूर्वद्वारस्थितासंख्यमुनिविप्रर्षिमण्डलम् ॥ 3.17.19 ॥  
दक्षिणद्वारगासंख्यराजराजेशमण्डलम् ।  
पश्चिमद्वारगासंख्यललनालोकमण्डलम् ॥ 3.17.20 ॥  
उत्तरद्वारगासंख्यरथहस्त्यश्वसंकुलम् ।  
एवभृत्यविनिर्णीतदक्षिणापथविग्रहम् ॥ 3.17.21 ॥  
कर्णाटनाथरचितूपर्वदेशक्रियाक्रमम् ।  
सुराष्ट्राधिपनिर्णीतसर्वम्लेच्छोत्तरापथम् ॥ 3.17.22 ॥  
मालदेशसमाक्रान्तसर्वपाश्चात्यतङ्गणम् ।  
दक्षिणाब्धितटायातलङ्कादूतविनोदितम् ॥ 3.17.23 ॥  
पूर्वाब्धितटमाहेन्द्रसिद्धोक्तगगनापगम् ।  
उत्तराब्धितटायातदूतवर्णितगुह्यकम् ॥ 3.17.24 ॥  
पश्चिमाब्धितटालोकवर्णितास्तमयक्रमम् ।  
असंख्यबद्धभूपालकलाकीर्णाखिलाजिरम् ॥ 3.17.25 ॥  
यज्ञवाटपठद्विप्रजिततूर्याग्रनिः स्वनम् ।  
बन्दिकोलाहलोल्लासप्रतिश्रुद्वनकुञ्जरम् ॥ 3.17.26 ॥  
गेयवाद्योद्यतध्वानप्रध्वनद्गगनान्तरम् ।  
हयहस्तिरथाराजिरजोमेघघनाम्बरम् ॥ 3.17.27 ॥  
पुष्पकर्पूरधूपाढ्यं गन्धामोदितपर्वतम् ।  
सर्वमण्डलसंभाररचितानेकशासनम् ॥ 3.17.28 ॥  
यशः कर्पूरजलदसुशुभ्राम्बरपर्वतम् ।  
रोदसीस्तम्भभूतैकस्वप्रतापजितार्ककम् ॥ 3.17.29 ॥  
आरम्भमन्थरोदारकार्यसंव्यग्रभूमिपम् ।  
नानानगरनिर्माणसोद्योगस्थपतीश्वरम् ॥ 3.17.30 ॥  
पपाताथ महारम्भा सा तां नरपतेः सभाम् ।  
व्योमात्मिका व्योममयीं मिहिकेवाम्बराटवीम् ॥ 3.17.31 ॥  
भ्रमन्तीं तत्र तामग्रे ददृशुस्ते न केचन ।  
संकल्पमात्ररचितां पुरुषाः कामिनीमिव ॥ 3.17.32 ॥  
तथा ते तां न ददृशुः संचरन्तीं पुरोगताम् ।  
अन्यसंकल्परचितामन्येन नगरीं यथा ॥ 3.17.33 ॥  
प्राक्तनानेव तान्सर्वान्स्वान्ददर्श सभागतान् ।  
भूभृतेव सुसंप्राप्तन्नगरान्नगरान्तरम् ॥ 3.17.34 ॥  
तद्देशांस्तत्समाचारास्तथा तानेव बालकान् ।  
ता एव बालवनितास्तांस्तानेव च मन्त्रिणः ॥ 3.17.35 ॥  
तानेव भूमिपालांश्च तांस्तानेव च पण्डितान् ।  
तानेव नर्मसचिवान्भृत्यांस्तानेव तादृशान् ॥ 3.17.36 ॥  
अथान्यानप्यपूर्वांश्च पण्डितान्सुहृदस्तथा ।  
व्यवहारांस्तथान्यांश्च पौरानन्यांस्तथैव च ॥ 3.17.37 ॥  
मध्याह्नकाले दिवसे घनदावाकुला दिशः ।  
अन्तरिक्षं सचन्द्रार्कं साम्भोदपवनध्वनि ॥ 3.17.38 ॥  
महीरुहनदीशैलपुरपत्तनमण्डितम् ।  
नानानगरविन्यासजङ्गलग्रामसंकुलम् ॥ 3.17.39 ॥  
द्विरष्टवर्षं भूपालं प्राक्तन्या जरसोज्झितम् ।  
प्राक्तनीं जनतां सर्वां समस्तान्ग्रामवासिनः ॥ 3.17.40 ॥  
सा तानालोक्य ललना चिन्तापरवशाभवत् ।  
तस्मिन्नगरवास्तव्याः किं ते सर्वे मृता (1) इति ॥ 3.17.41 ॥  
(1. मृता अपि इति पाठः.)  
पुनः प्रज्ञप्तिबोधेन प्राक्तनान्तः पुरं गता ।  
क्षणेन च ददर्शात्र सार्धरात्रे तथैव तान् ॥ 3.17.42 ॥  
अथ सोत्थापयामास निद्राक्रान्तं सखीजनम् ।  
आह चातीव मे दुः खमास्थानं दीयतामिति ॥ 3.17.43 ॥  
भर्तुः सिंहासनस्यास्य पार्श्वे तिष्ठाम्यहं यदि ।  
पश्यामि (2)स्वभ्यसंघातं तत्प्रजीवामि नान्यथा ॥ 3.17.44 ॥  
(2. पश्यन्ती इति पाठः.)  
स राजपरिवारोऽथ तयेत्युक्ते (3) यथाक्रमम् ।  
(3. तयेत्युक्तो इति पाठः.)  
आसीद्विनिद्रः संव्यग्रः (4) सर्वः सर्वस्वकर्मणि ॥ 3.17.45 ॥  
(4. संविग्नः इति पाठः.)  
पौरान्सभ्यान्समानेतुं (5) ययुर्याष्टीकपङ्क्तयः ।  
(5. सर्वान्सभ्यान् इति पाठः.)  
व्यवहारं कलयितुमुर्व्यामर्ककरा इव ॥ 3.17.46 ॥  
आस्थानभूमिं भृत्याश्च मार्जयामासुरादृताः ।  
प्रावृट्‌पयोदमलिनं खं शरद्वासरा इव ॥ 3.17.47 ॥  
अङ्गणं प्रति दीपौघास्तस्थुः पीततमोम्भसः ।  
आश्चर्यदर्शनायेव संप्राप्ता ऋक्षपङ्क्तयः ॥ 3.17.48 ॥  
जनताः पूरयामासुः पूरैरजिरभूमिकाः ।  
अब्धीन्प्रलयसंशुष्कान्पुरासर्ग इवाम्भसा ॥ 3.17.49 ॥  
आजग्मुर्मन्त्रिसामन्ताः स्वस्वं स्थानमनिन्दिताः ।  
त्रैलोक्ये पुनरुत्पन्ने लोकपाला यथा दिशः ॥ 3.17.50 ॥  
ववुराकीर्णकर्पूरसान्द्रावश्यायशीतलाः ।  
उत्फुल्लकुसुमोद्वान्तमांसलामोदितानिलाः ॥ 3.17.51 ॥  
पर्यन्तेषु प्रतीहारास्तस्तुर्धवलवाससः ।  
ऋष्यमूकार्कतापार्तमेघमाला इवाद्रिषु ॥ 3.17.52 ॥  
प्रभापीततमः पुञ्जाः पेतुः पुष्पोत्करा भुवि ।  
चण्डमारुतविध्वस्तास्तारकानिकरा इव ॥ 3.17.53 ॥  
आस्थानं पूरयामासुर्महीपालानुयायिनः ।  
उत्फुल्लकमलोत्कीर्णं हंसा इव सरोवरम् ॥ 3.17.54 ॥  
सिंहासनसमीपस्थे हैमचित्रासने नवे ।  
उपाविशदसौ लीला लीलेव स्मरचेतसि ॥ 3.17.55 ॥  
ददर्श तान्नृपान्सर्वान्पूर्वानेव यथास्थितान् ।  
गुरूनार्यान्सखीन्सभ्यान्सुहृत्संबन्धिबान्धवान् ॥ 3.17.56 ॥  
सकलमेव हि पूर्ववदेव सा  
समवलोक्य मुदं परमां ययौ ।  
नृपतिराष्ट्रजनं खलु जीवना-  
भ्युदितया च बभौ शशिवच्छ्रिया ॥ 3.17.57 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने संदेहराष्ट्रवर्णनं नाम सप्तदशः सर्गः ॥ 17 ॥

  अष्टादशः सर्गः 18

श्रीवसिष्ठ उवाच ।  
इत्थं विनोदयामीदं दुः खदं चित्तमित्यलम् ।  
बोधयित्वेङ्गितैर्भूपानास्थानादुत्थिताथ सा ॥ 3.18.1 ॥  
प्रविश्यान्तः पुरं भर्तुः पार्श्वेऽन्तः पुरमण्डपे ।  
विवेश पुष्पगुप्तस्य चिन्तयामास चेतसा ॥ 3.18.2 ॥  
अहो विचित्रा मायेयमेतेऽस्मत्पुरमानवाः ।  
बहिरन्तरवद्देशे तत्र चेह च संस्थिताः ॥ 3.18.3 ॥  
तालीतमालहिंतालमालिता गिरयोऽप्यमी ।  
यथा तत्र तथेहापि बत मायेयमातता ॥ 3.18.4 ॥  
आदर्शेऽन्तर्बहिश्चैव यथा शैलोऽनुभूयते ।  
बहिरन्तश्चिदादर्शे तथा सर्गोऽनुभूयते ॥ 3.18.5 ॥  
तत्र भ्रान्तिमयः सर्गः कः स्यात्कः परामार्थिकः ।  
इति पृच्छामि वागीशामभ्यर्च्योक्तमसंशयम् ॥ 3.18.6 ॥  
इति निश्चित्य तां देवीं पूजयामास सा तदा ।  
ददर्श च पुरः प्राप्तां कुमारीरूपधारिणीम् ॥ 3.18.7 ॥  
भद्रासनगतां देवीमुपविश्य पुरोगता ।  
परमार्थमहाशक्तिं लीलाऽपृच्छद्भुवि स्थिता ॥ 3.18.8 ॥  
लीलोवाच ।  
अनुकम्प्यस्य नो देवि भजन्त्युद्वेगमुत्तमाः ।  
त्वयैवं किलं सर्गादौ स्थापिता स्थितिरुत्तमा ॥ 3.18.9 ॥  
तदिदं यत्पुरः प्रह्वा पृच्छामि परमेश्वरि ।  
तद्ब्रूहि त्वत्कृतो नूनं सफलो मेऽस्त्वनुग्रहः ॥ 3.18.10 ॥  
अस्यादर्शो जगन्नाम्नः खादप्यधिकनिर्मलः ।  
यस्य योजनकोटीनां कोटयोऽवयवो मनाक् ॥ 3.18.11 ॥  
निः संधितवचोज्योतिर्घनो मृदुसुशीतलः ।  
अचेत्यचिदिति ख्यातो नाम्ना निर्भित्तिरग्रतः ॥ 3.18.12 ॥  
दिक्कालकलनाकाशप्रकाशनियतिक्रमाः ।  
यत्रेमे प्रतिबिम्बन्ति परां परिणतिं गताः ॥ 3.18.13 ॥  
त्रिजगत्प्रतिबिम्बश्रीर्बहिरन्तश्च संस्थिता ।  
तत्र वै कृत्रिमा का स्यात्कासौ वा स्यादकृत्रिमा ॥ 3.18.14 ॥  
श्रीदेव्युवाच ।  
अकृत्रिमत्वं सर्गस्य कीदृशं वद सुन्दरि ।  
कीदृशं कृत्रिमत्वं स्याद्यथावत्कथयेति मे ॥ 3.18.15 ॥  
लीलोवाच ।  
यथाहमिह तिष्ठामि त्वं च देवि स्थिताम्बिके ।  
असावकृत्रिमः सर्ग इति देवेशि वेद्म्यहम् ॥ 3.18.16 ॥  
यत्राधुना स भर्ता मे स्थितः सर्गः स कृत्रिमः ।  
अहं मन्ये यतः शून्यो देशकालाद्यपूरकः ॥ 3.18.17 ॥  
श्रीदेव्युवाच ।  
कृत्रिमोऽकृत्रिमात्सर्गान्न कदाचन जायते ।  
नहि कारणतः कार्यमुदेत्यसदृशं क्वचित् ॥ 3.18.18 ॥  
लीलोवाच ।  
दृश्यते कारणात्कार्यं सुविलक्षणमम्बिके ।  
अम्ब्वादातुमशक्ता मृद्धटस्तज्जस्तदास्पदम् ॥ 3.18.19 ॥  
श्रीदेव्युवाच ।  
संपद्यते हि यत्कार्यं कारणैः सहकारिभिः ।  
मुख्यकारणवैचित्र्यं किंचित्तत्रावलोक्यते ॥ 3.18.20 ॥  
वद तद्भर्तृसर्गस्य किं पृथ्व्यादिषु कारणम् ।  
तद्भूमण्डलतो भूतिर्जाता तत्र वरानने ॥ 3.18.21 ॥  
(1) गतं चेदित उड्डीय कुतः स्यादिह भूतलम् ।  
(1. स्मृतेस्तत् इति पाठः.)  
सहकारीणि कानीव कारणान्यत्र कारणे ॥ 3.18.22 ॥  
कारणानामभावेऽपि योदेति सहकारिता ।  
तत्पूर्वकारणान्नान्यत्सर्वेणेत्यनुभूयते ॥ 3.18.23 ॥  
लीलोवाच ।  
स्मृतिः सा देवि मद्भर्तुस्तथा स्फारत्वमागता ।  
स्मृतिस्तत्कारणं वेद्मि सर्गोऽयमिति निश्चयः ॥ 3.18.24 ॥  
श्रीदेव्युवाच ।  
स्मृतिराकाशरूपा च यथा तज्जस्तथैव ते ।  
भर्तुः सर्गोऽनुभूतोऽपि स व्योमैव तथाबले ॥ 3.18.25 ॥  
लीलोवाच ।  
स्मृत्याकाशमयः सर्गो यथा भर्तुर्ममोदितः ।  
तथैवेममहं मन्ये स सर्गोऽत्र निदर्शनम् ॥ 3.18.26 ॥  
श्रीदेव्युवाच ।  
एवमेतदसत्सर्गो भर्तुस्तैर्भाति भासुरः ।  
तथैवायमिहाभाति पश्याम्येतदहं सुते ॥ 3.18.27 ॥  
लीलोवाच ।  
यथा पत्युरमूर्तोऽस्मात्सर्गात्सर्गो भ्रमात्मकः ।  
जातस्तथा कथय मे जगद्भ्रमनिवृत्तये ॥ 3.18.28 ॥  
श्रीदेव्युवाच ।  
प्राक्स्मृतेर्भ्रान्तिमात्रात्मा सर्गोऽयमुदितो यथा ।  
स्वप्नभ्रमात्मको भाति तथेदं कथ्यते श्रृणु ॥ 3.18.29 ॥  
अस्ति क्वचिच्चिदाकाशे क्वचित्संसारमण्डपः ।  
आकाशकाचदलवत्संस्थानाच्छादिताकृतिः ॥ 3.18.30 ॥  
मेरुस्तम्भस्थलोकेशपुरन्ध्रीशालभञ्जिकः ।  
चतुर्दशापवरकस्त्रिगर्तो भानुदीपकः ॥ 3.18.31 ॥  
कोणस्थभूतवल्मीकव्याप्तपर्वतलोष्टकः ।  
अनेकपुत्रजरठप्रजेशब्राह्मणास्पदम् ॥ 3.18.32 ॥  
जीवौघकोशकारढ्यो व्योमोर्ध्वतलकालिमा ।  
नभोनिवाससिद्धौघमशकाहितघुंघुमः ॥ 3.18.33 ॥  
पयोदगृहधूमोग्रजालावलितकोणकः ।  
वातमार्गमहावंशस्थितवैमानकीटकः ॥ 3.18.34 ॥  
सुरासुरादिदुर्बाललीलाकलकलाकुलः ।  
लोकान्तरपुरग्रामभाण्डोपस्करनिर्भरः ॥ 3.18.35 ॥  
सरः स्नोतोब्धिसरसीजलोक्षितमहीतलः ।  
पातालभूतलस्वर्गभागभासुरकोटरः ॥ 3.18.36 ॥  
तत्र कस्मिंश्चिदेकस्मिन्कोणेष्वम्बरकोटरे ।  
शैललोष्टतलेष्वेको गिरिग्रामकगर्तकः ॥ 3.18.37 ॥  
तस्मिन्नदीशैलवनोपगूढे (1)  
(1. गूथे इति पाठः.)  
साग्निः सदारः सुतवानरोगः ।  
गोक्षीरवान् राजभयाद्विमुक्तः  
सर्वातिथिर्धर्मपरो द्विजोऽभूत् ॥ 3.18.38 ॥

इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे लीलोo जगद्भ्रान्तिप्रतिपादनं नामाष्टादशः सर्गः ॥ 18 ॥



  एकोनविंशः सर्गः 19

श्रीदेव्युवाच ।  
वित्तवेषवयः कर्मविद्याविभवचेष्टितैः ।  
वसिष्ठस्यैव सदृशो नतु वासिष्ठचेष्टितः ॥ 3.19.1 ॥  
वसिष्ठ इति नाम्नासौ तस्याभूदिन्दुसुन्दरी ।  
नाम्ना त्वरुन्धती भार्या भूमिव्योमन्यरुन्धती ॥ 3.19.2 ॥  
वित्तवेषवयः कर्मविद्याविभवचेष्टितैः ।  
समैव साप्यरुन्धत्या नतु चेतनसत्तया ॥ 3.19.3 ॥  
अकृत्रिमप्रेमरसा विलासालसगामिनी ।  
सास्य संसारसर्वस्वमासीत्कुमुदहासिनी ॥ 3.19.4 ॥  
स विप्रस्तस्य शैलस्य सानौ सरलशाद्वले ।  
कदाचिदुपविष्टः सन्ददर्शाधो महीपतिम् ॥ 3.19.5 ॥  
समग्रपरिवारेण यान्तमाखेटकेच्छया ।  
महता सैन्यघोषेण मेरोरिव बिभित्सया ॥ 3.19.6 ॥  
चामरैः कीर्णचन्द्रांशुपताकाभिर्लतावनम् ।  
कुर्वाणं खं सितच्छत्रमण्डलै रूप्यकुट्टिमम् ॥ 3.19.7 ॥  
अश्वपादूखनत्क्ष्माजरेणुपूरावृताम्बरम् ।  
हास्तिकोत्तम्भितकरवाताट्टालकगोपितम् ॥ 3.19.8 ॥  
महाकलकलावर्तद्रवद्दिग्भूतमण्डलम् ।  
कचत्काञ्चनमाणिक्यहारकेयूरमण्डलम् ॥ 3.19.9 ॥  
तमालोक्य महीपालमिदं चिन्तितवानसौ ।  
अहो नु रम्या नृपता सर्वसौभाग्यभासिता ॥ 3.19.10 ॥  
पदातिरथहस्त्यश्वपताकाच्छत्रचामरैः ।  
कदा स्यां दशदिक्कुञ्जपूरकोऽहं महीपतिः ॥ 3.19.11 ॥  
कदा मे वायवः कुन्दमकरन्दसुगन्धयः ।  
पास्यन्त्यन्तः पुरस्त्रीणां सुरतश्रमसीकरान् ॥ 3.19.12 ॥  
कर्पूरेण पुरन्ध्रीणां पूर्णेन यशसा दिशाम् ।  
इन्दूदयावदातानि कदा कुर्यां मुखान्यहम् ॥ 3.19.13 ॥  
इत्थं ततः प्रभृत्येष विप्रः संकल्पवानभूत् ।  
स्वधर्मनिरतो नित्यं यावज्जीवमतन्द्रितः ॥ 3.19.14 ॥  
हिमाशनिरिवाम्भोजं जर्जरीकर्तुमादृता ।  
जले जर्जरितेवाथ जरा द्विजमुपाययौ ॥ 3.19.15 ॥  
आसन्नमरणस्याथ भार्या म्लानिमुपाययौ ।  
तस्य शाम्यति पुष्पर्तौ लतेव ग्रीष्मभीतितः ॥ 3.19.16 ॥  
मामथाराधितवती सा ततस्त्वमिवाङ्गना ।  
अमरत्वं सुदुष्प्रापं बुद्ध्वेमं सावृणोद्वरम् ॥ 3.19.17 ॥  
देवि स्वमण्डपादेव जीवो भर्तुर्मृतस्य मे ।  
मायासीदित्यतस्तस्याः स एवाङ्गीकृतो मया ॥ 3.19.18 ॥  
अथ कालवशाद्विप्रः स पञ्चत्वमुपाययौ ।  
तस्मिन्नेव गृहाकाशे जीवाकाशतया स्थितः ॥ 3.19.19 ॥  
संपन्नः प्राक्तनानल्पसंकल्पवशतः स्वयम् ।  
आकाशवपुरेवैष पतिः परमशक्तिमान् ॥ 3.19.20 ॥  
प्रभावजितभूपीठः प्रतापाक्रान्तविष्टपः ।  
कृपापालितपातालस्त्रिलोकविजयी नृपः ॥ 3.19.21 ॥  
कल्पाग्निररिवृक्षाणां स्त्रीणां मकरकेतनः ।  
मेरुर्विषयवायूनां साध्वब्जानां दिवाकरः ॥ 3.19.22 ॥  
आदर्शः सर्वशास्त्राणामर्थिनां कल्पपादपः ।  
पादपीठं द्विजाग्र्याणां राकाधर्मामृतन्विषः ॥ 3.19.23 ॥  
स्वगृहाभ्यन्तराकाशे चित्ताकाशमयात्मनि ।  
तस्मिन्द्विजे शवीभूते भूताकाशशरीरीणि ॥ 3.19.24 ॥  
सा तस्य ब्राह्मणी भार्या शोकेनात्यन्तकर्शिता ।  
शुष्केव माषशिम्बीका हृदयेन द्विधाभवत् ॥ 3.19.25 ॥  
भर्त्रा सह शवीभूता देहमुत्सृज्य दूरतः ।  
आतिवाहिकदेहेन भर्तारं समुपाययौ ॥ 3.19.26 ॥  
नदीनिखातमिव तं भर्तारमनुसृत्य सा ।  
आजगाम विशोकत्वं सा वासन्तीव मञ्जरी ॥ 3.19.27 ॥  
तत्रास्य विप्रस्य गृहाणि सन्ति  
भूस्थावरादीनि धनानि सन्ति ।  
अद्याष्टमं वासरमाप्तमृत्यो-  
र्जीवो गिरिग्रामककन्दरस्थः ॥ 3.19.28 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोo ब्राह्मणमरणं नामैकोनविंशः सर्गः ॥ 19 ॥

   विंशः सर्गः 20

श्रीदेव्युवाच ।  
स ते भर्ताद्य संपन्नो द्विजो भूपत्वमागतः ।  
या सावरुन्धती नाम ब्राह्मणी सा त्वमङ्गने ॥ 3.20.1 ॥  
इहेमौ कुरुतो राज्यं तौ भवन्तौ सुदम्पती ।  
चक्रवाकाविव नवौ भुवि जातौ शिवाविव ॥ 3.20.2 ॥  
एष ते कथितः सर्वः प्राक्तनः संसृतिक्रमः ।  
भ्रान्तिमात्रकमाकाशमेवं जीवस्वरूपधृक् ॥ 3.20.3 ॥  
भ्रमादस्माच्चिदाकाशे भ्रमोऽयं प्रतिबिम्बितः ।  
असत्य एव वा सत्यो भवतोर्भवभङ्गदः ॥ 3.20.4 ॥  
तस्माद्भ्रान्तिमयः कः स्यात्को वा भ्रान्त्युज्झितो भवेत् ।  
सर्गो निरर्गलानर्थबोधान्नान्यो विजृम्भते ॥ 3.20.5 ॥  
श्रीवसिष्ठ उवाच ।  
इत्याकर्ण्य चिरं चारु विस्मयोत्फुल्ललोचना ।  
भूत्वोवाच वचो लीला लीलालसपदाक्षरम् ॥ 3.20.6 ॥  
लीलोवाच ।  
देवि भोस्त्वद्वचो मिथ्या कथं संपन्नमीदृशम् ।  
क्व विप्रजीवः स्वगृहे क्वेमे वयमिह स्थिताः ॥ 3.20.7 ॥  
तादृग्लोकान्तरं सा भूस्ते शैलास्ता दिशो दश ।  
कथं भान्ति गृहस्यान्तर्मद्भर्ता येष्ववस्थितः ॥ 3.20.8 ॥  
मत्त ऐरावतो बद्धः सर्षपस्येव कोटरे ।  
मशकेन कृतं युद्धं सिंहौघैरणुकोटरे ॥ 3.20.9 ॥  
पद्माक्षे स्थापितो मेरुर्निगीर्णो भृङ्गसूनुना ।  
स्वप्नाब्दगर्जितं श्रुत्वा चित्रं नृत्यन्ति बर्हिणः ॥ 3.20.10 ॥  
असमंजसमेवैतद्यथा सर्वेश्वरेश्वरि ।  
तथा गृहान्तः पृथिवी शैलाश्चेत्यसमञ्जसम् ॥ 3.20.11 ॥  
यथाबदेतद्देवेशि कथयामलया धिया ।  
प्रसादानुगृहीते हि नोद्विजन्ते महौजसः ॥ 3.20.12 ॥  
श्रीदेव्युवाच ।  
नाहं मिथ्या वदामीदं यथावच्छृणु सुन्दरि ।  
भेदनं नियतीनां हि क्रियते नास्मदादिभिः ॥ 3.20.13 ॥  
विभिद्यमानामन्येन स्थापयाम्यहमेव याम् ।  
मर्यादां तां मया भिन्नां कोऽपरः पालयिष्यति ॥ 3.20.14 ॥  
सग्रामद्विजजीवात्मा तस्मिन्नेव स्वसद्मनि ।  
व्योम्न्येवेदं महाराष्ट्रं व्योमात्मैव प्रपश्यति ॥ 3.20.15 ॥  
प्राक्तनी सा (1) स्मृतिर्लुप्ता युवयोरुदितान्यथा ।  
(1. स्मृतिर्नष्टा इति पाठः.)  
स्वप्ने जाग्रत्स्मृतिर्यद्वदेतन्मरणमङ्गने ॥ 3.20.16 ॥  
यथा स्वप्ने त्रिभुवनं संकल्पे त्रिजगद्यथा ।  
यथा कथार्थसंग्रामो मरुभूमौ जलं यथा ॥ 3.20.17 ॥  
तस्य ब्राह्मणगेहस्य सशैलवनपत्तना ।  
इयमन्तः स्थिता भूमिः संकल्पादर्शयोरिव ॥ 3.20.18 ॥  
असत्यैवेयमाभाति सत्येव घनसर्गता ।  
तस्मात्सत्यावभासस्य चिद्व्योम्नः कोशकोटरे ॥ 3.20.19 ॥  
असत्याद्यत्समुत्पन्नं स्मृत्या नाम तदप्यसत् ।  
मृगतृष्णातरङ्गिण्यां तरङ्गोऽपि न सद्यतः ॥ 3.20.20 ॥  
इदं त्वदीयं सदनं तद्गेहाकाशकोशगम् ।  
विद्धि मां त्वां च सर्वं च तच्चिद्व्योमैव केवलम् ॥ 3.20.21 ॥  
स्वप्नसंभ्रमसंकल्पस्वानुभूतिपरम्पराः ।  
प्रमाणान्यत्र मुख्यानि संबोधाय प्रदीपवत् ॥ 3.20.22 ॥  
स्थितो ब्राह्मणगेहान्तर्द्विजजीवस्तदम्बरे ।  
ससमुद्रवना पृथ्वी स्थिताब्ज इव षट्‌पदः ॥ 3.20.23 ॥  
तस्याः कस्मिंश्चिदेकस्मिन्पेलवे कोणकोटरे ।  
इदं पत्तनदेहादि केशोण्ड्रक इवाम्बरे ॥ 3.20.24 ॥  
तस्मिन्नस्मिन्पुरे तन्वि तदेव सदनं स्थितम् ।  
तस्मात्किं त्रसरेण्वन्तर्जगद्वृन्दमिव स्थितम् ॥ 3.20.25 ॥  
परमाणौ परमाणौ सन्ति वत्से चिदात्मनि ।  
अन्तरन्तर्जगन्तीति किंत्वेतन्नाम शङ्क्यते ॥ 3.20.26 ॥  
लीलोवाच ।  
अष्टमे दिवसे विप्रः स मृतः परमेश्वरि ।  
गतो वर्षगणोऽस्माकं मातः कथमिदं भवेत् ॥ 3.20.27 ॥  
श्रीदेव्युवाच ।  
देशदैर्घ्यं यथा नास्ति कालदैर्घ्यं तथाङ्गने ।  
नास्त्येवेति यथान्यायं कथ्यमानं मया श्रृणु ॥ 3.20.28 ॥  
यथैतत्प्रतिभामात्रं जगत्सर्गावभासनम् ।  
तथैतत्प्रतिभामात्रं क्षणकल्पावभासनम् ॥ 3.20.29 ॥  
क्षणकल्पं जगत्सर्वं त्वत्तामत्तात्मजन्मनाम् ।  
यथावत्प्रतिभासस्य वक्ष्ये क्रममिमं श्रृणु ॥ 3.20.30 ॥  
अनुभूय क्षणं जीवो मिथ्यामरणमूर्च्छनम् ।  
विस्मृत्य प्राक्तनं भावमन्यं पश्यति सुव्रते ॥ 3.20.31 ॥  
तदेवोन्मेषमात्रेण व्योम्न्येव व्योमरुप्यपि ।  
आधेयोऽयमिहाधारे स्थितोऽहमिति (1) चेतति ॥ 3.20.32 ॥  
(1. चेतसि इति पाठः.)  
हस्तपादादिमान्देहो ममायमिति पश्यति ।  
यदेव (1) चेतति वपुस्तदेवेदं स पश्यति ॥ 3.20.33 ॥  
(1. चेतसि इति पाठः.)  
एतस्याहं पितुः पुत्रो वर्षाण्येतानि सन्ति मे ।  
इमे मे बान्धवा रम्या ममेदं रम्यमास्पदम् ॥ 3.20.34 ॥  
जातोऽहमभवं बालो वृद्धिं यातोऽहमीदृशः ।  
बान्धवाश्चास्य मे सर्वे तथैव विचरन्त्यमी ॥ 3.20.35 ॥  
चित्ताकाशघनैकत्वात्स्वेऽप्यन्येऽपि भवन्ति ते ।  
एवं नामोदितेऽप्यस्य चित्ते संसारखण्डके ॥ 3.20.36 ॥  
न किंचिदप्यभ्युदितं स्थितं व्योमैव निर्मलम् ।  
स्वप्ने द्रष्टरि यद्वच्चित्तद्वद्दृश्ये चिदेव सा ॥ 3.20.37 ॥  
सर्वगैकतया यस्मात्सा स्वप्ने दृष्टदर्शना ।  
यथा स्वप्ने तथोदेति परलोकदृगादिभिः ॥ 3.20.38 ॥  
परलोके यथोदेति तथैवेहाभ्युदेति सा ।  
तत्स्वप्नपरलोकेहलोकानामसतां सताम् ॥ 3.20.39 ॥  
न मनागपि भेदोऽस्ति वीचीनामिव वारिणि ।  
अतो जातमिदं विश्वमजातत्वादनाशि च ॥ 3.20.40 ॥  
स्वरूपत्वात्तु नास्त्येव यच्च भाति चिदेव सा ।  
(2) यथैव चेत्यनिर्हीणा परमव्योमरूपिणी ॥ 3.20.41 ॥  
(2. तथैव इति पाठः.)  
सचेत्यापि तथैवैषा परमव्योमरूपिणी ।  
तस्माच्चेत्यमतो नान्यद्वीचित्वादीव वारितः ॥ 3.20.42 ॥  
वीचित्वं च रसे नास्ति शशश्रृङ्गवदेव हि ।  
सैव चेत्यमिवापन्ना (3) स्वभावादच्युताप्यलम् ॥ 3.20.43 ॥  
(3. स्वभावदत्त्युताप्यलम् इति पाठः.)  
तस्मान्नास्त्येव दृश्योऽर्थः कुतोऽतो द्रष्टृदृश्यधीः ।  
निमिषेणैव जीवस्य मृतिमोहादनन्तरम् ॥ 3.20.44 ॥  
त्रिजगद्दृश्यसर्गश्रीः प्रतिभामुपगच्छति ।  
यथादेशं यथाकालं यथारम्भं यथाक्रमम् ॥ 3.20.45 ॥  
यथोत्पादं यथामातृ यथापितृ यथौरसम् ।  
यथावयो यथासंविद्यथास्थानं यथेहितम् ॥ 3.20.46 ॥  
यथाबन्धु यथाभृत्यं यथेहास्तमयोदयम् ।  
अजात एव जातोऽहमिति चेतति (1) चिद्वपुः ॥ 3.20.47 ॥  
(1. चेतसि इति पाठः.)  
देशकालक्रियाद्रव्यमनोबुद्धीन्द्रियादि च ।  
झटित्येव मृतेरन्ते वपुः पश्यति यौवने ॥ 3.20.48 ॥  
एषा माता पिता ह्येष बालोऽभूवमहं त्विति ।  
नानुभूतोऽनुभूतो वा यः स्यात्स्मृतिमयः क्रमः ॥ 3.20.49 ॥  
पश्चादुदेत्यसौ तस्य पुष्पस्येव फलोदयः ।  
निमिषेणैव मे कल्पो गत इत्यनुभूयते ॥ 3.20.50 ॥  
रात्रिर्द्वादशवर्षाणि हरिश्चन्द्रे तथा ह्यभूत् ।  
कान्ताविरहिणामेकं वासरं वत्सरायते ॥ 3.20.51 ॥  
मृतो जातोऽहमन्यो मे पितेति स्वप्नतास्विव ।  
अभुक्तस्यैव भोगस्य भुक्तधीरुपजायते ॥ 3.20.52 ॥  
भुक्तेऽप्यभुक्तधीर्दृष्टमित्यलङ्कितवादिषु ।  
शून्यमाकीर्णतामेति तुल्यं व्यसनपुत्सवैः ।  
विप्रलम्भोऽपि लाभश्च मदस्वप्नादिसंविदि ॥ 3.20.53 ॥  
तैक्ष्ण्यं यथा मरिचबीजकणे स्थितं स्वं  
स्तम्भेषु चारचितपुत्रकजालमन्तः ।  
दृश्यं त्वनन्यदिदमेवमजेऽस्ति शान्तं  
तस्यास्तिबन्धनविमोक्षदृशः कुतः काः ॥ 3.20.54 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने परमार्थवर्णनं नाम विंशः सर्गः ॥ 20 ॥

  एकविंशः सर्गः 21

श्रीदेव्युवाच ।  
प्रतिभान्ति जगन्त्याशु मृतिमोहादनन्तरम् ।  
जीवस्योन्मीलनादक्ष्णो रूपाणीवाखिलान्यलम् ॥ 3.21.1 ॥  
दिक्कालकलनाकाशधर्मकर्ममयानि च ।  
परिस्फुरन्त्यनन्तानि कल्पान्तस्थैर्यवन्ति च ॥ 3.21.2 ॥  
नानुभूतं न यद्दृष्टं तन्मया कृतमित्यपि ।  
तत्क्षणात्स्मृतितामेति स्वप्ने स्वमरणं यथा ॥ 3.21.3 ॥  
भ्रान्तिरेवमनन्तेयं चिद्व्योमव्योम्नि भासुरा ।  
अपकुड्या जगन्नाम्नी नगरी कल्पनात्मिका ॥ 3.21.4 ॥  
इदं जगदयं सर्गः स्मृतिरेवेति जृम्भते ।  
दूरकल्पक्षणाभ्यासविपर्यासैकरूपिणी ॥ 3.21.5 ॥  
नानुभूतानुभूता च ज्ञप्तिरित्थं द्विरूपिणी ।  
पूर्वकारणरिक्तैव चिद्रूपैव प्रवर्तते ॥ 3.21.6 ॥  
नानुभूतेऽनुभूतत्वसंविदन्तरुदेत्यपि ।  
स्वप्नभ्रमादावन्यस्मिन्पितरीव पितुः स्मृतिः ॥ 3.21.7 ॥  
कदाचित्स्मृतितां त्यक्त्वा प्रतिभामात्रमेव सत् ।  
भाति प्रथमसर्गेषु रूपेण तदनुक्रमात् ॥ 3.21.8 ॥  
दृश्यं त्रिभुवनादीदमनुभूतं स्मृतौ स्थितम् ।  
केषांचित्तन्वि केषांचिन्नानुभूतं स्मृतौ स्थितम् ॥ 3.21.9 ॥  
प्रतिभासत एवेदं केषांचित्स्मरणं विना ।  
चिदणूनां प्रजेशत्वं काकतालीयवद्यतः ॥ 3.21.10 ॥  
अत्यन्तविस्मृतं विश्वं मोक्ष इत्यभिधीयते ।  
ईप्सितानीप्सिते तत्र न स्तः काचन कस्यचित् ॥ 3.21.11 ॥  
अत्यन्ताभावसंपत्तिं विनाहन्ताजगत्स्थितेः ।  
अनुत्पादमयी ह्येषा नोदेत्येव विमुक्तता ॥ 3.21.12 ॥  
रज्ज्वां सर्पभ्रमः सर्पशब्दार्थासंभवं स्थितम् ।  
अनुत्पादमयं त्यक्त्वा शान्तोऽपि हि न शाम्यति ॥ 3.21.13 ॥  
अर्धशान्तो न शान्तोऽसौ समेत्यर्थतया पुनः ।  
उदेत्येकपिशाचान्ते पिशाचोऽन्यो ह्यधीमतः ॥ 3.21.14 ॥  
संसारश्चायमाभोगी परमेवेति निश्चयः ।  
कारणाभावतो भाति यदिहाभातमेव तत् ॥ 3.21.15 ॥  
लीलोवाच ।  
ब्राह्मणब्राह्मणीरूपे सर्गे कारणसंस्मृतिः ।  
कथमभ्युत्थिता सास्य स्मरणीयमिदं विना ॥ 3.21.16 ॥  
श्रीदेव्युवाच ।  
पितामहस्मृतिस्तत्र कारणं तस्य न स्मृतिः ।  
पूर्वं न संभवत्येव मुक्तत्वात्पूर्वजन्मनः (1) ॥ 3.21.17 ॥  
(1. पद्मजन्मन इति पाठः.)  
पूर्वं न संभवत्येव स्मरणीयमिति स्वयम् ।  
पद्मजादित्वमायाति चैतन्यस्य तथास्थितेः ॥ 3.21.18 ॥  
अभूवमहमित्यन्यः प्रजानाथः प्रजापतेः ।  
काकतालीयवत्कश्चिद्भवति प्रतिभामयः ॥ 3.21.19 ॥  
एवमभ्युदिते लोके न किंचिन्न कदाचन ।  
क्वचिदभ्युदितं नाम केवलं चिन्नभः स्थितम् ॥ 3.21.20 ॥  
द्विविधायः स्मृतेरस्याः कारणं परमं पदम् ।  
कार्यकारणभावोऽसावेक एव चिदम्बरे ॥ 3.21.21 ॥  
कार्यं च कारणं चैव कारणैः सहकारिभिः ।  
कार्यकारणयोरैक्यात्तदभावान्न शाम्यति ॥ 3.21.22 ॥  
महाचिद्रूपमेव त्वं स्मरणं विद्धि वेदनम् ।  
कार्यिकारणता तेन स शब्दो न च वास्तवः ॥ 3.21.23 ॥  
एवं न किंचिदुत्पन्नं दृश्यं चिज्जगदाद्यपि ।  
चिदाकाशे चिदाकाशं केवलं स्वात्मनि स्थितम् ॥ 3.21.24 ॥  
लीलोवाच ।  
अहो नु परमा दृष्टिर्दर्शिता देवि मे त्वया ।  
रूपश्रीर्जागती प्रातः प्रभयेवेभणद्युतिः ॥ 3.21.25 ॥  
इदानीमहमेतस्यां यावत्परिणता दृशि ।  
नाभ्यासेन विना तावद्भिन्धीदं देवि कौतुकम् ॥ 3.21.26 ॥  
यत्रासौ ब्राह्मणो गेहे ब्राह्मण्या सहितोऽभवत् ।  
तं सर्गं तं गिरिग्रामं नय मां तं विलोकये ॥ 3.21.27 ॥  
श्रीदेव्युवाच ।  
अचेत्यचिद्रूपमयीं परमां पावनीं दृशम् ।  
अवलम्ब्येममाकारमवमुच्य भवामला ॥ 3.21.28 ॥  
ततः प्राप्स्यस्यसंदेहं व्योमात्मानं नभः स्थितम् ।  
भूमिष्ठनरसंकल्पो गगनान्तः पुरं यथा ॥ 3.21.29 ॥  
एवं स्थिते तं पश्यावः सह सर्गमनर्गलम् ।  
अयं तद्दर्शनद्वारे देहो हि परमार्गलम् ॥ 3.21.30 ॥  
लीलोवाच ।  
अमुना देवि देहेन जगदन्यदवाप्यते ।  
न कस्मादत्र मे युक्तिं कथयानुग्रहाग्रहात् ॥ 3.21.31 ॥  
श्रीदेव्युवाच ।  
जगन्तीमान्यमूर्तानि मूर्तिमन्ति मुधाग्रहात् ।  
भवद्भिरवबुद्धानि हेमानीवोर्मिकाधिया ॥ 3.21.32 ॥  
हेम्न्यूर्मिकारूपधरेऽप्यूर्मिकात्वं न विद्यते ।  
यथा तथा जगद्रूपे जगन्नास्ति च ब्रह्मणि ॥ 3.21.33 ॥  
जगदाकाशमेवेदं ब्रह्मैवेह तु दृश्यते ।  
दृश्यते काचिदप्यत्र धूलिरम्बुनिधाविव ॥ 3.21.34 ॥  
अयं प्रपञ्चो मिथ्यैव सत्यं ब्रह्माहमद्वयम् ।  
अत्र प्रमाणं वेदान्ता गुरवोऽनुभवस्तथा ॥ 3.21.35 ॥  
ब्रह्मैव पश्यति ब्रह्म नाब्रह्म ब्रह्म पश्यति ।  
सर्गादिनाम्ना प्रथितः स्वभावोऽस्यैव चेदृशः ॥ 3.21.36 ॥  
न ब्रह्मजगतामस्ति कार्यकारणतोदयः ।  
कारणानामभावेन सर्वेषां सहकारिणाम् ॥ 3.21.37 ॥  
यावदभ्यासयोगेन न शान्ता भेदधीस्तव ।  
नूनं तावदतद्रूपा न ब्रह्म परिपश्यसि ॥ 3.21.38 ॥  
तत्र रूढिमुपायाता य इमे त्वस्मदादयः ।  
अभ्यासाद्ब्रह्मसंपत्तेः पश्यामस्ते हि तत्परम् ॥ 3.21.39 ॥  
संकल्पनगरस्यैव ममाकाशमयं वपुः ।  
ब्रह्मैव चान्तः पश्यामि देहेनानेन तत्पदम् ॥ 3.21.40 ॥  
विशुद्धज्ञानदेहार्हास्तथैते पद्मजादयः ।  
ब्रह्मात्मजगदादीनामंशे संस्थानमङ्गने ॥ 3.21.41 ॥  
तवाभ्यासं विना बाले नाकारो ब्रह्मतां गतः ।  
स्थितः कलनरूपात्मा तेन तन्नानुपश्यसि ॥ 3.21.42 ॥  
यत्र स्वसंकल्पपुरं स्वदेहेन न लभ्यते ।  
तत्रान्यसंकल्पपुरं देहोऽन्यो लभते कथम् ॥ 3.21.43 ॥  
तस्मादेनं परित्यज्य देहं चिद्व्योमरूपिणी ।  
यत्पश्यसि (1) तदेवाशु कुरु कार्यविदांवरे ॥ 3.21.44 ॥  
(1. तत्पश्यसि इति पाठः.)  
संकल्पनगरं सत्यं यथासंकल्पितं प्रति ।  
संदेहं वा विदेहं वा नेतरं प्रति किंचन ॥ 3.21.45 ॥  
आदिसर्गे जगद्भ्रान्तिर्यथेयं स्थितिमागता ।  
तथा तदाप्रभृत्येवं नियतिः प्रौढिमागता ॥ 3.21.46 ॥  
लीलोवाच ।  
त्वयोक्तं देवि गच्छावो ब्राह्मणब्राह्मणी जगत् ।  
सहेतीदमिदं वच्मि कथं गन्तव्यमम्ब हे ॥ 3.21.47 ॥  
इमं देहमिहास्थाप्य शुद्धसत्त्वानुपातिना ।  
चेतसा तं परं यामि लोकं त्वं कथमेषि तत् ॥ 3.21.48 ॥  
श्रीदेव्युवाच ।  
संकल्पव्योमवृक्षस्ते यथा सन्नपि खात्मकः ।  
न कुड्यात्मा न कुड्येन रोध्यते नापि कुड्यहा ॥ 3.21.49 ॥  
शुद्धैकसत्त्वनिर्माणं चिद्रूपस्यैव तत्किल ।  
प्रतिभानमतस्तस्मात्परस्माद्भिद्यते मनाक् ॥ 3.21.50 ॥  
सोऽयमेतादृशो देहो नैनं (1) संत्यज्य याम्यहम् ।  
(1. नैवं इति पाठः.)  
अनेनैव तमाप्नोमि देशं गन्धमिवानिलः ॥ 3.21.51 ॥  
यथा जलं जलेनाग्निरग्निना वायुनानिलः ।  
मिलत्येवमतो देहो देहैरन्यैर्मनोमयैः ॥ 3.21.52 ॥  
नहि पार्थिवतासंविदेत्य पार्थिवसंविदा ।  
एकत्वं कल्पनाशैलशैलयोः क्वाहतिर्मिथः ॥ 3.21.53 ॥  
आतिवाहिक एवायं त्वादृशैश्चित्तदेहकः ।  
आधिभौतिकताबुद्ध्या गृहीतश्चिरभावनात् ॥ 3.21.54 ॥  
यथा स्वप्ने यथा दीर्घकालध्याने यथा भ्रमे ।  
यथाच सति संकल्पे यथा गन्धर्वपत्तने ॥ 3.21.55 ॥  
वासनातानवं नूनं यदा ते स्थितेमेष्यति ।  
तदातिवाहिको भावः पुनरेष्यति देहके ॥ 3.21.56 ॥  
लीलोवाच ।  
आतिवाहिकदेहत्वप्रत्यये घनतां गते ।  
यामवाप्नोत्ययं देहो दशामाहो विनश्यति ॥ 3.21.57 ॥  
श्रीदेव्युवाच ।  
यदस्ति नाम तत्रैव नाशानाशक्रमो भवेत् ।  
वस्तुतो यच्च नास्त्येव नाशः स्यात्तस्य कीदृशः ॥ 3.21.58 ॥  
रज्जवां सर्पभ्रमे नष्टे सत्यबोधवशात्सुते (2) ।  
(2. सुते इति लीलायाः संबोधनम्.)  
सर्पो न नष्ट उन्नष्टो वेत्येवं कैव सा कथा ॥ 3.21.59 ॥  
यथा सत्यपरिज्ञानाद्रज्ज्वां सर्पो न दृश्यते ।  
तथातिवाहिकज्ञानाद्दृश्यते नाधिभौतिकः ॥ 3.21.60 ॥  
कल्पनापि निवर्तेत कल्पिता यदि केनचित् ।  
सा शिला समपास्तैव या नेहास्ति कदाचन ॥ 3.21.61 ॥  
परं परे परापूर्णमिदं देहादिकं स्थितम् ।  
इति सत्यं वयं भद्रे पश्यामो नाभिपश्यसि ॥ 3.21.62 ॥  
आदिसर्गे भवेच्चित्त्वं कल्पनाकल्पितं यदा ।  
तदा ततः प्रभृत्येकसत्त्वं दृश्यमवेक्षते ॥ 3.21.63 ॥  
लीलोवाच ।  
एकस्मिन्नेव संशान्ते दिक्कालाद्यविभागिनि ।  
विद्यमाने परे तत्त्वे कलनावसरः कुतः ॥ 3.21.64 ॥  
श्रीदेव्युवाच ।  
कटकत्वं यथा हेम्नि तरङ्गत्वं यथाम्भसि ।  
सत्यत्वं च यथा स्वप्नसंकल्पनगरादिषु ॥ 3.21.65 ॥  
नास्त्येव सत्यनुभवे तथा नास्त्येव ब्रह्मणि ।  
कल्पनाव्यतिरिक्तात्मतत्स्वभावादनामयात् ॥ 3.21.66 ॥  
यथा नास्त्यम्बरे पांसुः परे नास्ति तथा कला ।  
अकलाकलनं शान्तमिदमेकमजं ततम् ॥ 3.21.67 ॥  
यदिदं भासते किंचित्तत्तस्येव निरामयम् ।  
कचनं काचकस्येव कान्तस्याऽतिमणेरिव ॥ 3.21.68 ॥  
लीलोवाच ।  
एतावन्तं चिरं कालमेते देवि वयं वद ।  
भ्रामिताः केन नामापि द्वैताद्वैतविकल्पनैः ॥ 3.21.69 ॥  
श्रीदेव्युवाच ।  
अविचारेण तरले भ्रान्तासि चिरमाकुला ।  
अविचारः स्वभावोत्थः स विचाराद्विनश्यति ॥ 3.21.70 ॥  
अविचारो विचारेण निमेषादेव नश्यति ।  
एषा सत्तैव तेनान्तरविद्यैषा न विद्यते ॥ 3.21.71 ॥  
तस्मान्नैवाविचारोऽस्ति नाविद्यास्ति न बन्धनम् ।  
न मोक्षोऽस्ति निराबाधं शुद्धबोधमिदं जगत् ॥ 3.21.72 ॥  
एतावन्तं यदाकालं त्वयैतन्न विचारितम् ।  
तदा न संप्रबुद्धा त्वं (1) भ्रान्तैवाभव आकुला ॥ 3.21.73 ॥  
(1. भ्रान्तेवार्णवा आकुला इति पाठः.)  
अद्यप्रभृति बुद्धासि विमुक्तासि विवेकिनी ।  
वासनातानवं बीजं पतितं तव चेतसि ॥ 3.21.74 ॥  
आदावेव हि नोत्पन्नं दृश्यं संसारनामकम् ।  
यदा तदा कथं तेन वास्यन्ते वासनापि का ॥ 3.21.75 ॥  
अत्यन्ताभावसंपत्तौ द्रष्टृदृश्यदृशां मनः ।  
एकध्याने परे रूढे निर्विकल्पसमाधिनि ॥ 3.21.76 ॥  
वासनाक्षयबीजेऽस्मिन्किंचिदङ्कुरिते हृदि ।  
क्रमान्नोदयमेष्यन्ति रागद्वेषआदिका दृशः ॥ 3.21.77 ॥  
संसारसंभवश्चायं निर्मूलत्वमुपैष्यति ।  
निर्विकल्पसमाधानं प्रतिष्ठामलमेष्यति ॥ 3.21.78 ॥  
विगतकलनकालिमाकलङ्का  
गगनकलान्तरनिर्मलाम्बनेन ।  
सकलकलनकार्यकारणान्तः  
कतिपयकालवशाद्भविष्यसीति ॥ 3.21.79 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे विश्रान्त्युपदेशो नामैकविंशः सर्गः ॥ 21 ॥

  द्वाविंशः सर्गः 22

श्रीदेव्युवाच ।  
यथा स्वप्नपरिज्ञानात्स्वप्नदेहो न वास्तवः ।  
अनुभूतोऽप्ययं तद्वद्वासनातानवादसन् ॥ 3.22.1 ॥  
यथा स्वप्नपरिज्ञानात्स्वप्नदेहः प्रशाम्यति ।  
वासनातानवात्तद्वज्जाग्रद्देहोऽपि शाम्यति ॥ 3.22.2 ॥  
स्वप्नसंकल्पदेहान्ते देहोऽयं चेत्यते यथा ।  
तथा जाग्रद्भावनान्ते उदेत्येवातिवाहिकः ॥ 3.22.3 ॥  
स्वप्ने निर्वासनाबीजे यथोदेति सुषुप्तता ।  
जाग्रत्यवासनाबीजे तथोदेति विमुक्तता ॥ 3.22.4 ॥  
येयं तु जीवन्मुक्तानां वासना सा न वासना ।  
शुद्धसत्त्वाभिधानं तत्सत्तासामान्यमुच्यते ॥ 3.22.5 ॥  
या सुप्तवासना निद्रा सा सुषुप्तिरिति स्मृता ।  
यत्सुप्तवासनं जाग्रद्धनोऽसौ मोह उच्यते ॥ 3.22.6 ॥  
प्रक्षीणवासना निद्रा तुर्यशब्देन कथ्यते ।  
जाग्रत्यपि भवत्येव विदिते (1) परमे पदे ॥ 3.22.7 ॥  
(1. विहिते परमे इति पाठः.)  
प्रक्षीणवासना येह जीवतां जीवनस्थितिः ।  
अमुक्तैरपरिज्ञाता सा जीवन्मुक्ततोच्यते ॥ 3.22.8 ॥  
शुद्धसत्त्वानुपतितं चेतः प्रतनुवासनम् ।  
आतिवाहिकतामेति हिमं तापादिवाम्बुताम् ॥ 3.22.9 ॥  
आतिवाहिकतां यातं बुद्धं चित्तान्तरैर्मनः ।  
सर्गजन्मान्तरगतैः सिद्धैर्मिलति नेतरत् ॥ 3.22.10 ॥  
यदा तेऽयमहंभावः (2) स्वभ्यासाच्छान्तिमेष्यति ।  
(2. स्वाभ्यासात् पाठः.)  
तदोदेष्यति ते स्फारादृश्यान्ता (3) बोधता स्वयम् ॥ 3.22.11 ॥  
(3. दृश्यान्ते बोधता इति पाठः.)  
आतिवाहिकताज्ञानं स्थितिमेष्यति शाश्वतीम् ।  
यदा तदा ह्यसंकल्पाल्ँलोकान्द्रक्ष्यसि पावनान् ॥ 3.22.12 ॥  
वासनातानवे तस्मात्कुरु यत्नमनिन्दिते ।  
तस्मिन्प्रौढिमुपायाते जीवनमुक्ता भविष्यसि ॥ 3.22.13 ॥  
यावन्न पूरितस्त्वेष शीतलो बोधचन्द्रमाः ।  
तावद्देहमवस्थाप्य लोकान्तरमवेक्ष्यताम् ॥ 3.22.14 ॥  
मांसदेहो मांसदेहेनैव संश्लेषमेष्यति ।  
नतु चित्तशरीरेण व्यवहारेषु कर्मसु ॥ 3.22.15 ॥  
यथानुभवेमेवैतद्यथास्थितमुदाहृतम् ।  
आबालसिद्धसंसिद्धं न नाम वरशापवत् ॥ 3.22.16 ॥  
अवबोधघनाभ्यासाद्देहस्यास्यैव जायते ।  
संसारवासनाकार्श्ये नूनं चित्तशरीरता ॥ 3.22.17 ॥  
उदेष्यन्ती च सैवात्र केनचिन्नोपलक्ष्यते ।  
केवलं तु जनैर्देहो म्रियमाणोऽवलोक्यते ॥ 3.22.18 ॥  
देहस्त्वयं न म्रियते न च जीवति किंच ते ।  
के किल (4) स्वप्नसंकल्पभ्रान्तौ मरणजीवते ॥ 3.22.19 ॥  
(4. कोकिलस्वप्न पाठः.)  
जीवितं मरणं चैव संकल्पपुरुषे यथा ।  
असत्यमेव भात्येवं तसमिन्पुत्रि शरीरके ॥ 3.22.20 ॥  
लीलोवाच ।  
तदेतदुपदिष्टं मे ज्ञानं देवि त्वयाऽमलम् ।  
यस्मिञ्श्रुतिगते शान्तिमेति दृश्यविषूचिका ॥ 3.22.21 ॥  
अत्रोपकुरु मे ब्रूहि कोऽभ्यासः कीदृशोऽथवा ।  
स कथं पोषमायाति पुष्टे तस्मिंश्च किं भवेत् ॥ 3.22.22 ॥  
श्रीदेव्युवाच ।  
(5) यद्येन क्रियते किंचिद्येन येन यदा यदा ।  
(5. यदैव क्रियते पाठः.)  
विनाभ्यासेन तन्नेह सिद्धिमेति कदाचन ॥ 3.22.23 ॥  
तच्चिन्तनं तत्कथनमन्योन्यं तत्प्रबोधनम् ।  
एतदेकपरत्वं च तदभ्यासं विदुर्बुधाः ॥ 3.22.24 ॥  
ये विरक्ता महात्मानो भोगभावनतानवम् ।  
भावयन्त्यभवायान्तर्भव्या भुवि जयन्ति ते ॥ 3.22.25 ॥  
उदितौदार्यसौन्दर्यवैराग्यरसरञ्जिता (1) ।  
(1. रसगर्भिणी इति पाठः.)  
आनन्दस्पन्दिनी येषां मतिस्तेऽभ्यासिनः परे ॥ 3.22.26 ॥  
अत्यन्ताभावसंपत्तौ ज्ञातृज्ञेयस्य वस्तुनः ।  
युक्त्या शास्त्रैर्यतन्ते ये ते ब्रह्माभ्यासिनः स्थिताः ॥ 3.22.27 ॥  
सर्गादावेव नोत्पन्नं दृश्यं नास्त्येव तत्सदा ।  
इदं जगदहं चेति बोधाभ्यास (2) उदाहृतः ॥ 3.22.28 ॥  
(2. बोधाभ्यासं विदुः परे इति पाठः.)  
दृश्यासंभवबोधेन रागद्वेषादितानवे ।  
रतिर्बलोदिता यासौ ब्रह्माभ्यास उदाहृतः ॥ 3.22.29 ॥  
दृश्यासंभवबोधेन विना द्विषादितानवम् ।  
तप इत्युच्यते तस्मान्न ज्ञानं तच्च दुः खतत् ॥ 3.22.30 ॥  
दृश्यासंभवबोधो हि ज्ञानं ज्ञेयं च कथ्यते ।  
तदभ्यासेन निर्वाणमित्यभ्यासो महोदयः ॥ 3.22.31 ॥  
भवबहुलनिशानितान्तनिद्रा-  
सततविवेकविबोधवारिसेकैः ।  
प्रगलति हिमशीतलैरशेषा (3)  
(3. रशेषं शरदि इति पाठः.)  
शरदि महामिहिकेव चेतसीति ॥ 3.22.32 ॥  
इत्युक्तवत्यथ मुनौ दिवसो जगाम  
सायंतनाय विधयेऽस्तमिनो जगाम ।  
स्नातुं सभा कृतनमस्करणा जगाम  
श्यामाक्षये रविकरैश्च सहाजगाम ॥ 3.22.33 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे विज्ञानाभ्यासवर्णनं नाम द्वाविंशः सर्गः ॥ 22 ॥

  चतुर्थो दिवसः ।  
  त्रयोविंशः सर्गः 23

श्रीवसिष्ठ उवाच ।  
इति संकथनं कृत्वा तस्यां निशि वराङ्गने ।  
सुप्ते परिजने नूनमथान्तः पुरमण्डपे ॥ 3.23.1 ॥  
दृढाखिलार्गलद्वारगवाक्षे दक्षचेतसि ।  
(4) पुष्पप्रकरनिष्ठ्यूतमांसलामोदमन्थरे ॥ 3.23.2 ॥  
(4. पुष्पप्राकार इति पाठः.)  
अम्लानमालावसनशवपार्श्वासनस्थिते ।  
सकलामलपूर्णेन्दुवदनद्योतितास्पदे ॥ 3.23.3 ॥  
समाधिस्थानकं गत्वा तस्थतुर्निश्चलाङ्गिके ।  
रत्नस्तम्भादिवोत्कीर्णे चित्रे भित्ताविवार्पिते ॥ 3.23.4 ॥  
सर्वास्तत्यजतुश्चिन्ताः संकोचं समुपागते ।  
दिवसान्त इवाब्जिन्यौ प्रसृतामोदलेखिले ॥ 3.23.5 ॥  
बभूवतुर्भृशं शान्ते शुद्धे स्पन्दविवर्जिते ।  
गिरौ शरदि निर्वात इव भ्रष्टाभ्रमालिके ॥ 3.23.6 ॥  
निर्विकल्पसमाधानाज्जहतुर्बाह्यसंविदम् ।  
यथा कल्पलते कान्ते पूर्वमृत्वन्तरे रसम् ॥ 3.23.7 ॥  
अहं जगदिति भ्रान्तिदृश्यस्यादावनुद्भवः ।  
यदा ताभ्यामवगतस्त्वत्यन्ताभावनात्मकः ॥ 3.23.8 ॥  
तदा दृश्यपिशाचोऽयमलमस्तं गतो द्वयोः ।  
असत्त्वादेव चास्माकं शशश्रृङ्गमिवानघ ॥ 3.23.9 ॥  
आदावेव हि यन्नास्ति वर्तमानेऽपि तत्तथा ।  
भातं वाऽभातमेवातो मृगतृष्णाम्बुवज्जगत् ॥ 3.23.10 ॥  
स्वभावकेवलं शान्तं स्त्रीद्वयं तद्वभूव ह ।  
चन्द्रार्कादिपदार्थौघैर्दूरमुक्तमिवाम्बरम् ॥ 3.23.11 ॥  
तेनैव ज्ञानदेहेन चचार ज्ञप्तिदेवता ।  
मानुषी त्वितरेणाशु (1) ध्यानज्ञानानुरूपिणा ॥ 3.23.12 ॥  
(1. शानाशानानुरूपिणी.)  
गेहान्तरेव प्रादेशमात्रमारुह्य संविदा ।  
बभूवतुश्चिदाकाशरूपिण्यौ व्योमगाकृती ॥ 3.23.13 ॥  
अथ ते ललने लीलालोले ललितलोचने ।  
स्वभावाच्चेत्यसंवित्तेर्नभो दूरमितो गते ॥ 3.23.14 ॥  
तत्रस्थे वाथ चिद्वृत्त्या पुप्लुवाते नभस्थलम् ।  
कोटियोजनविस्तीर्णं दूराद्दूरतरान्तरम् ॥ 3.23.15 ॥  
दृश्यानुसन्धाननिजस्वभावा-  
दाकाशदेहे अपि ते मिथोऽत्र ।  
परस्पराकारविलोकनेन  
बभूवतुः स्नेहपरे वयस्ये ॥ 3.23.16 ॥

इत्यार्षे श्रीवसिष्ठमहारामायणे वाल्मीकीये उत्पत्तिप्रकरणे लीलाप्रज्ञादेव्योर्ज्ञानदेहाकाशगमनं नाम त्रयोविंशः सर्गः ॥ 23 ॥

  चतुर्विशः सर्गः 24

श्रीवसिष्ठ उवाच ।  
दूराद्दूरमभिप्लुत्य शनैरुच्चैः पदं गते ।  
हस्तं हस्ते समालम्ब्य यान्त्यौ ददृशतुर्नभः ॥ 3.24.1 ॥  
एकार्णवमिवोच्छूनां गम्भीरं निर्मलान्तरम् ।  
कोमलं कोमलमरुदासङ्गसुखभोगदम् ॥ 3.24.2 ॥  
आह्लादकमलं सौम्यं शून्यताम्भोनिमज्जनात् ।  
अत्यन्तशुद्धं गम्भीरं प्रसन्नमपि सज्जनात् ॥ 3.24.3 ॥  
श्रृङ्गस्थनिर्मलाम्भोदपीनोदरसुधालये ।  
विशश्रमतुराशाशु पूर्णचन्द्रोदरामले ॥ 3.24.4 ॥  
सिद्धगन्धर्वमन्दारमालामोदमनोहरे ।  
चन्द्रमण्डलनिष्क्रान्ते रेमाते मधुरानिले ॥ 3.24.5 ॥  
सस्नतुर्भूरिघर्मान्ते तडिद्रक्ताब्जसंकुले ।  
सरसीव जलापूरमन्थरे मेघमण्डले ॥ 3.24.6 ॥  
भूतलौघमहाशैलमृणालाङ्कुरकोटिषु ।  
दिक्षु बभ्रमतुः स्वैरं भ्रमर्यौ सरसीष्विव ॥ 3.24.7 ॥  
धारागृहधिया धीरगङ्गनिर्झरधारिणि ।  
भ्रेमतुर्वातविक्षुब्धमेघमण्डलमण्डपे ॥ 3.24.8 ॥  
ततो मधुरगामिन्यौ विश्राम्यन्त्यौ स्वशक्तितः ।  
शून्ये ददृशतुर्व्योम महारम्भातिमन्थरम् ॥ 3.24.9 ॥  
अदृष्टपूर्वमन्योन्यं सर्वसंकटकोटरम् ।  
अपूर्यमाणमाशून्यं जगत्कोटिशतैरपि ॥ 3.24.10 ॥  
उपर्युपर्युपर्युच्चैरन्यैरन्यैर्वृतं पृथक् ।  
विचित्राभरणाकारैर्भूतलैः सुविमानकैः ॥ 3.24.11 ॥  
परितः पूरितव्योम्नां मेर्वादिकुलभूभृताम् ।  
पद्मरागतटोद्द्योतैः कल्पज्वालोपमोदरम् ॥ 3.24.12 ॥  
मुक्ताशिखरभापूरैर्हिमवत्सानुसुन्दरम् ।  
काञ्चनाद्रिस्थलार्चिर्भिः काञ्चनस्थलभासुरम् ॥ 3.24.13 ॥  
महामरकताभाभिः शाद्वलस्थलनीलिमम् ।  
द्रष्टृदृश्यक्षयासक्तजातध्वान्तोत्थकालिमम् ॥ 3.24.14 ॥  
पारिजातलतालोलविमानगणकेतनम् ।  
अतो मञ्जरिकाकारमिव वैदूर्यभूतलम् ॥ 3.24.15 ॥  
मनोवेगमहासिद्धजितवातगमागमम् ।  
विमानगृहदेवस्त्रीगेयवाद्यसंघुघुमम् ॥ 3.24.16 ॥  
त्रैलोक्यवरभूतौघसंचाराविरलान्तरम् (1) ।  
(1. संचारविरलां इति पाठः.)  
अन्योन्यादृष्टसंचारसुरसुरकुलाकुलम् ॥ 3.24.17 ॥  
पर्यन्तस्थितकूष्माण्डरक्षः पैशाचमण्डलम् ।  
वातस्कन्धमहावेगवहद्वैमानिकव्रजम् ॥ 3.24.18 ॥  
वहद्विमानसीत्कारमुष्टिग्राह्यघनध्वनि ।  
ग्रहर्क्षघनसंचारात्प्रचलद्वातयन्त्रकम् ॥ 3.24.19 ॥  
निकटातपदग्धाल्पसिद्धसिद्धोज्झितास्पदम् ।  
अर्काश्वमुखवातास्तदग्धमुग्धविमानकम् ॥ 3.24.20 ॥  
लोक पालाप्सरोवृन्दसंचाराचारचञ्चलम् ।  
देव्यन्तः पुरिकादग्धधूपधूमाम्बुदाम्बरम् ॥ 3.24.21 ॥  
स्वस्वर्गाहूतदेवस्त्रीस्वाङ्गविभ्रष्टभूषणम् ।  
सामान्यसिद्धसङ्घोग्रतेजः पुञ्जतमोबलम् ॥ 3.24.22 ॥  
बलवत्सिद्धसंघट्टगमागमविघट्टितैः ।  
घनैः सांशुकपार्श्वस्थहिमवन्मेरुमन्दरम् ॥ 3.24.23 ॥  
काकोलूकैर्गृध्रभासै राशिभूतैश्चलैर्वृतम् ।  
नृत्यद्भिर्डाकिनीसङ्घैस्तरङ्गैरिव वारिधिम् ॥ 3.24.24 ॥  
प्रवृत्तैर्योगिनीसङ्घैः श्वकाकोष्ट्रखराननैः ।  
निरर्थं योजनशतं गत्वागच्छद्भिरावृतम् ॥ 3.24.25 ॥  
लोकपालपुरोध्वान्तधूमधूम्रेऽभ्रमन्दिरे (1) ।  
(1. धूग्राभ्रमन्दिरं इति पाठः.)  
सिद्धगन्धर्वमिथुनप्रारब्धसुरतोत्सवम् ॥ 3.24.26 ॥  
स्वर्गगीतस्तवोन्मत्तमदनाक्रान्तमार्गगम् ।  
अनारतवहद्धिष्ण्यचक्रलक्षितपक्षकम् ॥ 3.24.27 ॥  
वातस्कन्धनिखातान्तर्वहत्त्रिपथगाजलम् ।  
आश्चर्यालोकनव्यग्रसंचरत्त्रिदशार्भकम् ॥ 3.24.28 ॥  
सदेहसंचरद्वज्रचक्रशूलासिशक्तिमत् ।  
क्वचिन्निर्भित्ति भवनं गायन्नारदतुम्बुरु ॥ 3.24.29 ॥  
मेघमार्गमहामेघमहारम्भाकुलं क्वचित् ।  
चित्रन्यस्तसमाकारमूककल्पान्तवारिदम् ॥ 3.24.30 ॥  
उत्पतत्कज्जलाद्रीन्द्रसुन्दराम्भोधरं क्वचित् ।  
क्वचित्कनकनिष्पन्दकान्ततापान्तवारिदम् ॥ 3.24.31 ॥  
क्वचिद्दिग्दाहतापाढ्यमृष्यमूकाम्बुदांशुकम् ।  
क्वचिन्निष्पवनाम्भोधिसंरम्भं शून्यताजलम् ॥ 3.24.32 ॥  
क्वचिद्वातनदीप्रौढविमानतृणपल्लवम् ।  
क्वचिच्चलदलिव्रातपृष्ठत्वक्कान्तिनिर्मलम् ॥ 3.24.33 ॥  
क्वचिन्मेरुनदीकल्पवातधूलिविधूसरम् ।  
क्वचिद्विमानगीर्वाणप्रभाचित्रबलाङ्गकम् ॥ 3.24.34 ॥  
क्वचिन्निरम्बरोन्नृत्तमातृमण्डलमालितम् (2) ।  
(2. निरन्तरोन्नृत्त इति पाठः.)  
क्वचिन्नित्यं नवक्षीबक्षुब्धयोगीश्वरीगणम् ॥ 3.24.35 ॥  
क्वचिच्छान्तसमाधिस्थविश्रान्तमुनिमालितम् ।  
समं दूरास्तसंरम्भसाधुचित्तमनोहरम् ॥ 3.24.36 ॥  
गायत्किन्नरगन्धर्वसुरस्त्रीमण्डलं क्वचित् ।  
क्वचित्स्तब्धपुराकीर्णं वहत्पुरवरं क्वचित् ॥ 3.24.37 ॥  
क्वचिद्रुद्रपुरापूर्णं क्वचिद्ब्रह्ममहापुरम् ।  
क्वचिन्मायाकृतपुरं क्वचिदागामिपत्तनम् ॥ 3.24.38 ॥  
क्वचिद्भ्रमच्चन्द्रसरः क्वचित्स्तब्धमयंसरः ।  
क्वचित्सरत्सिद्धगणं क्वचिदिन्दुकृतोदयम् ॥ 3.24.39 ॥  
क्वचित्सूर्योदयमयं क्वचिद्रात्रितमोमयम् ।  
क्वचित्संध्यांशुकपिलं क्वचिन्नीहारधूसरम् ॥ 3.24.40 ॥  
क्वचिद्भिमाभ्रधवलं क्वचिद्वर्षत्पयोधरम् ।  
क्वचित्स्थल इवाकाश एव विश्रआन्तलोकपम् ॥ 3.24.41 ॥  
ऊर्ध्वाधोगमनव्यग्रसुरासुरगणं क्वचित् ।  
पूर्वापरोत्तरायाम्यदिक्संचाराकुलं क्वचित् ॥ 3.24.42 ॥  
अपि योजनलक्षाणि क्वचिद्दुष्प्रापभूधरम् ।  
अविनाशितमः पूर्णं दृषद्गर्भोपमं क्वचित् ॥ 3.24.43 ॥  
अविनाशिबृहत्तेजः क्वचिदर्कानलोपमम् ।  
हिमानीजठराशीतं क्वचिच्चन्द्रादिसद्मसु ॥ 3.24.44 ॥  
क्वचिद्वहत्पुरोवृत्तकल्पवृक्षलतावनम् ।  
क्वचिद्दैत्यहतोत्तुङ्गप्रपतद्देवपत्तनम् ॥ 3.24.45 ॥  
वैमानिकनिपातेन वह्निलेखाङ्कितं क्वचित् ।  
क्वचित्केतुशतोत्पातमिथः संघट्टपट्टितम् ॥ 3.24.46 ॥  
क्वचिच्छुभग्रहगणप्रगृहीताग्र्यमण्डलम् ।  
क्वचिद्रात्रितमोव्याप्तं क्वचिद्दिवसभास्वरम् ॥ 3.24.47 ॥  
क्वचिदुद्गर्जदम्भोदं क्वचिन्मूकामलाम्बुदम् ।  
वातावकीर्णशुक्ला भ्रखण्डपुष्पोत्तरं क्वचित् ॥ 3.24.48 ॥  
क्वचिदत्यन्तनिः शून्यमवदातमनन्तरम् ।  
आनन्दमृदुशान्ताच्छं ज्ञस्येव हृदयं ततम् ॥ 3.24.49 ॥  
शुक्रवाहनभेकौघैः क्वचिद्गलकृतारवम् ।  
शून्यतावारिवलितं क्षेत्रमाकाशवासिनाम् ॥ 3.24.50 ॥  
मयूरहेमचूडादिपक्षिभिः क्वचिदावृतम् ।  
विद्याधरीणां देवीनां वाहनैर्विहितास्पदैः ॥ 3.24.51 ॥  
क्वचिदभ्रान्तरोन्नृत्यद्गुहमायूरमण्डलम् ।  
क्वचिदग्निशुकैः श्यामं शाद्वलानामिव स्थलम् ॥ 3.24.52 ॥  
क्वचित्प्रेतेशमहिषमहिम्ना वामनाम्बुदम् ।  
क्वचिदश्वैस्तृणग्रामशङ्काग्रस्तासिताम्बुदम् (1) ॥ 3.24.53 ॥  
(1. प्रस्तामिताम्बुदं पति पाठः.)  
क्वचिद्देवपुरव्याप्तं क्वचिद्दैत्यपुरान्वितम् ।  
अन्योन्याप्राप्यनगरं नगरन्ध्रकरानिलम् ॥ 3.24.54 ॥  
क्वचित्कुलाचलाकारनृत्यद्भैरवभासुरम् ।  
क्वचित्सपक्षशैलेन्द्रसमनृत्यद्विनायकम् ॥ 3.24.55 ॥  
क्वचिद्धर्घरवातौघपक्षप्रोड्डीनपर्वतम् ।  
क्वचिद्गन्धर्वनगरसुरस्त्रीवृन्दबन्धुरम् ॥ 3.24.56 ॥  
क्वचिद्वहद्गिरिध्वस्तवृक्षलक्षोच्छ्रिताम्बुदम् ।  
क्वचिन्मायाकृताकाशनलिनीजलशीतलम् ॥ 3.24.57 ॥  
क्वचिदिन्दुकराकृष्टिशीतलाह्लादमारुतम् ।  
क्वचित्तप्तानिलादग्धद्रुमपर्वतवारिदम् ॥ 3.24.58 ॥  
क्वचिदत्यन्तसंशान्तवातादेकान्तनिर्घ्वनि ।  
क्वचित्पर्वततुल्याभ्रशिखाकूटशतोदयम् ॥ 3.24.59 ॥  
क्वचित्प्रावृड्भवोन्मत्तघनाभ्ररवघर्घरम् ।  
क्वचित्सुरासुरगणप्रवृत्तरणदुर्गमम् ॥ 3.24.60 ॥  
क्वचिद्व्योभाब्जिनीहंसीस्वनाहूताब्जवाहनम् ।  
क्वचिन्मन्दाकिनीतीरनलिनीलुण्ठकानिलम् ॥ 3.24.61 ॥  
स्वशरीरेण गङ्गादिसरितां सन्निधानतः ।  
प्रोड्डीनमत्स्यमकरकुलीराम्बुजकूर्मकम् ॥ 3.24.62 ॥  
पातालगार्कजनितभूच्छायाकाकचोपनैः ।  
क्वचित्क्वचिन्मण्डलेषु ग्रस्तचन्द्रार्कमण्डलम् ॥ 3.24.63 ॥  
क्वचित्सर्गानिलाधूतमायाकुसुमकाननम् ।  
पतत्पुष्पहिमासारत्रसद्वैमानिकाङ्गनम् ॥ 3.24.64 ॥  
उदुम्बरोदरमशकक्रमभ्रम-  
ज्जगत्त्रयान्तरगतभूतसंचयम् ।  
विलङ्घ्य तद्वरललने खमुच्चकै-  
र्महीतलं पुनरपि गन्तुमुद्यते ॥ 3.24.65 ॥

इत्यार्षे श्रीवासिष्ठमहारामायणे वाल्मीकीये मोक्षोपाये उत्पत्तिप्रकरणे लीलाप्रज्ञादेव्योर्गमनवर्णनं नाम चतुर्विंशः सर्गः ॥ 24 ॥

  पञ्चविंशः सर्गः 25

श्रीवसिष्ठ उवाच ।  
नभः स्थलाद्गिरिग्रामं गच्छन्त्यौ कंचिदेव ते ।  
ज्ञप्तिचित्तस्थितं भूमितलं ददृशतुः स्त्रियौ ॥ 3.25.1 ॥  
ब्रह्माण्डनरहृत्पद्मं दिगष्टकदलं बृहत् ।  
गिरिकेसरसंबाधं स्वामोदभरसुन्दरम् ॥ 3.25.2 ॥  
सरित्केसरिकानालमध्येऽवश्यायबिन्दुकम् ।  
शर्वरिभ्रमरीभ्रान्तं भूतौघमशकाकुलम् ॥ 3.25.3 ॥  
अन्तर्गुणगणाकीर्णं सुरन्ध्रैः सुषिरैर्वृतम् ।  
उह्यमानपयः पूरैर्दिवसालोककान्तिमत् ॥ 3.25.4 ॥  
रसार्द्रं खे भ्रमद्धंसं रात्रिसंकोचभाजनम् ।  
पातालपङ्कनिर्मग्ननागनाथमृणालकम् (1) ॥ 3.25.5 ॥  
(1. नागराज इति पाठः.)  
कदाचिदास्पदाम्भोधिकम्पकम्पितदिग्दलम् ।  
अधोनालगतानन्तदैत्यदानवकण्टकम् ॥ 3.25.6 ॥  
असुरस्त्रैणवल्लर्या संभोगसुकुमारया ।  
प्राप्य भूभृन्महाबीजहृदयं भूतबीजया ॥ 3.25.7 ॥  
जम्बूद्वीप इति ख्यातां विपुलां तत्र कर्णिकाम् ।  
सरित्केसरिकानालां नगरग्रामकेसराम् ॥ 3.25.8 ॥  
कुलशैलेश्वरोत्तुङ्गबीजसप्तकसुन्दरीम् ।  
मध्यस्थोच्चमहामेरुबीजाक्रान्तनभस्थलीम् ॥ 3.25.9 ॥  
सरः प्रालेयकणिकां वनजङ्गलधूलिकाम् ।  
(2) स्थलेष्वामण्डलान्तस्थजनजालालिमण्डलाम् ॥ 3.25.10 ॥  
(2. स्थलेषु मण्डलां इति पाठः.)  
तां योजनशताकारैः प्रतिराकं प्रबोधिभिः ।  
सागरैर्भ्रमरैर्व्याप्तां दिक्वतुष्टयशालिभिः ॥ 3.25.11 ॥  
दिग्दलाष्टकविश्रान्तससुराम्भोधिषट्‌पदाम् ।  
भ्रातृभिर्नवभिर्भूपैर्नवधा परिकल्पिताम् ॥ 3.25.12 ॥  
लक्षयोजनविस्तीर्णमाकीर्णां च रजोलवैः ।  
नानाजनपदव्यूहस्थिरावश्यायसीकराम् ॥ 3.25.13 ॥  
द्वीपात्तु द्विगुणं मानं लवणार्णवलेखया ।  
दधत्या वलितां बाह्ये प्रकोष्ठमिव कम्बुना ॥ 3.25.14 ॥  
ततोऽपि द्विगुणं देहं दधत्या वलयाकृतिम् ।  
जगद्भूतलताव्याप्तां शाकाख्यद्वीपलेखया ॥ 3.25.15 ॥  
ततोऽपि द्विगुणाकारं धारयन्त्या च वेष्टिताम् ।  
प्रत्यग्रक्षीरपूर्णाब्धिलेखया स्वादुशीतया ॥ 3.25.16 ॥  
ततोऽपि द्विगुणाकारं धारयन्त्योपवेष्टिताम् ।  
नानाजनालंकृतया कुशाख्यद्वीपलेखया ॥ 3.25.17 ॥  
ततोऽपि द्विगुणाकारं धारयन्त्या च वेष्टिताम् ।  
दध्यब्धिलेखया नित्यसंतर्पितसुरौघया ॥ 3.25.18 ॥  
ततः क्रौञ्चाभिधद्वीपलेखयैवंप्रमाणया ।  
वेष्टितां खातरचया नवां नृपपुरीमिव ॥ 3.25.19 ॥  
ततोऽपि च घृताम्भोघिलेखयैवंप्रमाणया ।  
ततोऽपि शाल्मलीद्वीपलेखया मलपूर्णया ॥ 3.25.20 ॥  
ततः सुरामहाम्भोधिलेखया पुष्पशुभ्रया ।  
शेषस्य देहलतया हरिमूर्तिमिवावृताम् ॥ 3.25.21 ॥  
ततो गोमेदकद्वीपलेखयैवंप्रमाणया ।  
इक्ष्वब्धिलेखयाप्येवं हिमवत्सानुशुद्धया ॥ 3.25.22 ॥  
ततोऽपि पुष्करद्वीपलेखया द्विगुणस्थया ।  
अन्ते स्वादूदकाम्भोधिलेखयैवंप्रमाणया ॥ 3.25.23 ॥  
ततो दशगुणेनाथ पातालतलगामिना ।  
निखातवलयेनोच्चैः श्वभ्रसंभाररूपिणा ॥ 3.25.24 ॥  
पातालगामिमार्गेण वलितां भयदात्मना ।  
एतस्मात्खलु सर्वस्मात्ततो दशगुणोच्चया ॥ 3.25.25 ॥  
आव्योमसु चतुर्दिक्षु श्वभ्रसंभारभीषया ।  
अर्धोन्म्लानतमोरूपलग्ननीलोत्पलस्रजा ॥ 3.25.26 ॥  
नानामाणक्यशिखरकह्लारकुमुदाब्जया ।  
लोकालोकाचलोत्तालविपुलोद्दाममालया ॥ 3.25.27 ॥  
वलितां त्रिजगल्लक्ष्मीधम्मिल्लवलनामिव ।  
एतस्मादेव सर्वस्मात्ततो दशगुणात्मना ॥ 3.25.28 ॥  
अज्ञातभूतसंचारनाम्नारण्येन मालिताम् ।  
एतस्मादेव सर्वस्मात्ततो दशगुणात्मना ॥ 3.25.29 ॥  
नभसेव चतुर्दिक्कं व्याप्तामतुलवारिणा (1) ।  
(1. ममलवारिणा इति पाठः.)  
एतस्मादेव सर्वस्मात्ततो दशगुणात्मना ॥ 3.25.30 ॥  
मेर्वादिद्रावणोत्केन ज्वालाजालेन मालिताम् ।  
एतस्मादथ सर्वस्मात्ततो दशगुणात्मना ॥ 3.25.31 ॥  
मैर्वाद्यचलसङ्घातं नयता तृणपांसुवत् ।  
वहताद्रीन्द्रविस्फोटकारिणा जवहारिणा ॥ 3.25.32 ॥  
निः शून्यत्वादशब्देन मरुता परितो वृतम् ।  
एतस्मादथ सर्वस्मात्ततो दशगुणात्मना ॥ 3.25.33 ॥  
परितो वलितं व्योम्ना निः शून्येनैकरूपिणा ।  
अथ योजनकोटीनां शतेन घनरूपिणा ।  
व्याप्तं ब्रह्माण्डकुड्येन हैमेनापि द्विपर्वणा ॥ 3.25.34 ॥  
इति जलधिमहाद्रिलोकपाल-  
त्रिदशपुराम्बरभूतलैः परीतम् ।  
जगदुदरमवेक्ष्य मानुषी द्रा-  
ग्भुवि निजमन्दिरकोटरं ददर्श ॥ 3.25.35 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोo भूलोवर्णनं नाम पञ्चविंशः सर्गः ॥ 25 ॥



  षड्विंशः सर्गः 26

श्रीवसिष्ठ उवाच ।  
इति ते वरवर्णिन्यौ ततो ब्रह्माण्डमण्डलात् ।  
निर्गत्यान्यदनुप्राप्ते यत्र तद्ब्रह्मणास्पदम् ॥ 3.26.1 ॥  
ततो ददृशतुः सद्म स्वमेवं सिद्धयोषितौ ।  
अदृश्ये एव लोकस्य मण्डपं ब्राह्मणास्पदम् ॥ 3.26.2 ॥  
चिन्ताविधुरदासीकं बाष्पक्लिन्नाङ्गनामुखम् ।  
विध्वस्तप्रायवदनं शीर्णपर्णाम्बुजोपमम् ॥ 3.26.3 ॥  
नष्टोत्सवपुरप्रायमगस्त्यात्तमिवार्णवम् ।  
ग्रीष्मदग्धमिवोद्यानं विद्युद्दग्धमिव द्रुमम् ॥ 3.26.4 ॥  
वातच्छिन्नमिवाम्भोदं हिमदग्धमिवाम्बुजम् ।  
अल्पस्नेहदशं दीपमिवालोकनभेदनम् ॥ 3.26.5 ॥  
आसन्नमृत्युकरुणाकुलवक्रकान्ति-  
संशीर्णजीर्णतरुपर्णवनोपमानम् ।  
वृष्टिव्यपायपरिधूसरदेशरूक्षं  
जातं गृहेश्वरवियोगहतं गृहं तत् ॥ 3.26.6 ॥  
श्रीवसिष्ठ उवाच ।  
अथ सा निर्मलज्ञानचिराभ्यासेन सुन्दरी ।  
संपन्ना सत्यसंकल्पा सत्यकामा च देववत् ॥ 3.26.7 ॥  
चिन्तयामास मामेते देवीं चेमां स्वबन्धवः ।  
पश्यन्तु तावत्सामान्यललनारूपधारणीम् ॥ 3.26.8 ॥  
ततो गृहजनस्तत्र स ददर्शाङ्गनाद्वयम् ।  
लक्ष्मीगौर्योर्युगमिव समुद्भासितमन्दिरम् ॥ 3.26.9 ॥  
आपादविविधाम्लानमालावसनसुन्दरम् ।  
वसन्तलक्ष्म्योर्युगलमिवामोदितकाननम् ॥ 3.26.10 ॥  
सर्वौषधिवनग्रामं पूरयन्त्यौ रसायनैः ।  
शीतलाह्लादसुखदं चन्द्रद्वयमिवोदितम् ॥ 3.26.11 ॥  
लम्बालकलतालोललोचनालिविलोकनैः ।  
किरत्कुवलयोन्मिश्रमालतीकुसुमोत्करान् ॥ 3.26.12 ॥  
द्रुतहेमरसापूरसरित्सरणहारिणा ।  
देहप्रभाप्रवाहेण (1) कनकीकृतकाननम् ॥ 3.26.13 ॥  
(1. प्रभविन इति पाठः.)  
सहजाया वपुर्लक्ष्म्या लीलादोलाविलासिनः ।  
त एते च तरङ्गाढ्या निजलावण्यवारिधेः ॥ 3.26.14 ॥  
विलोलबाहुलतिकायुगेनारुणपाणिना ।  
किरन्नवनवं हैमं कल्पवृक्षलतावनम् ॥ 3.26.15 ॥  
पादैरमृदिताम्लानपुष्पकोमलपल्लवैः (2) ।  
(2. पुष्पपल्लवकोमलैः इति पाठः.)  
स्थलाब्जदलमालाभैरस्पृशद्भूतलं पुनः ॥ 3.26.16 ॥  
तालीतमालखण्डानां शुष्काणां शुचिशोचिषाम् ।  
आलोकनामृतासेकैर्जनयद्बालपल्लवान् ॥ 3.26.17 ॥  
नमोऽस्तु वनदेवीभ्यामित्युक्त्वा कुसुमाञ्जलिम् ।  
तत्याज ज्येष्ठशर्माथ सार्धं गृहजनेन सः ॥ 3.26.18 ॥  
पपात पादयोर्गेहे तयोर्वै कुसुमाञ्जलिः ।  
प्रालेयसीकरासारः पद्मिन्या इव पद्मयोः ॥ 3.26.19 ॥  
ज्येष्ठशर्मादय ऊचुः ।  
जयतं वनदेव्यौ नो दुः खनाशार्थमागते ।  
प्रायः परपरित्राणमेव कर्म निजं सताम् ॥ 3.26.20 ॥  
इति तद्वचनान्ते ते देव्यावूचतुरादरात् ।  
आख्यात दुः खं येनायं लक्ष्यते दुः खितो जनः ॥ 3.26.21 ॥  
ज्येष्ठशर्मादयस्ते ते देव्यौ प्रति यथाक्रमम् ।  
निजं तद्दुः खमाचख्युर्दम्पतिव्यसनात्मकम् ॥ 3.26.22 ॥  
ज्येष्ठशर्मादय ऊचुः ।  
देव्यावभवतां स्निग्धाविह ब्राह्मणदम्पती ।  
सर्वातिथी कुलकरौ स्तम्भाभूतौ द्विजस्थितेः ॥ 3.26.23 ॥  
तावद्य गृहमुत्सृज्य सपुत्रपशुबान्धवम् ।  
स्वर्गं गतौ नः पितरौ तेन शून्यं जगत्त्रयम् ॥ 3.26.24 ॥  
पक्षिणो गृहमारुह्य विक्षिपन्तः प्रतिक्षणम् ।  
देहं शून्ये मृतं भक्त्या शोचन्ति मधुरैः स्वरैः ॥ 3.26.25 ॥  
गुहागुरुगुरारावप्रलापलपनाकुलः ।  
सरित्स्थूलाश्रुधाराभिः परिरोदिति पर्वतः ॥ 3.26.26 ॥  
निर्जरक्रन्दकारिण्यो मुक्ताम्बरपयोधराः ।  
तप्तनिः श्वासविध्वस्ताः परं कार्श्यमिता दिशः ॥ 3.26.27 ॥  
क्षतविक्षतसर्वाङ्गः करुणाक्रन्दकर्कशः ।  
उपवासरतो ग्रामो दीनो मृतिपरः स्थितः ॥ 3.26.28 ॥  
दिवसं प्रति वृक्षाणामवश्यायाश्रुबिन्दवः ।  
गुच्छलोचनकोशेभ्यस्तापोष्णानि पतन्त्यधः ॥ 3.26.29 ॥  
प्रशान्तजनसंचारा रथ्या क्षारविधूसरा ।  
विधवाविगतानन्दा संशून्यहृदया स्थिता ॥ 3.26.30 ॥  
कोकिलालिप्रलापिन्यो वृष्टिबाष्पहता लताः ।  
उष्णोष्णश्वसना देहं घन्ति पल्लवपाणिभिः ॥ 3.26.31 ॥  
आत्मानं शतधा कर्तुं बृहच्छ्वभ्रशिलातले ।  
निर्झराः प्रपतन्त्येते तापतप्तशरीरकाः ॥ 3.26.32 ॥  
निः शङ्कया गतश्रीका मूका विलुलिताशयाः ।  
अन्धेन तमसा पूर्णा गृहा गहनतां गताः ॥ 3.26.33 ॥  
उद्यानपुष्पखण्डेभ्यो रुदद्भ्यो भ्रमरारवैः ।  
पूतिगन्धो विनिर्याति स्वामोदापरनामकः ॥ 3.26.34 ॥  
चैत्रद्रुमविलासिन्यो विरसाः प्रतिवासरम् ।  
लताः कृशा विलीयन्ते संकुचद्गुच्छलोचनाः ॥ 3.26.35 ॥  
प्रक्षेप्तुमम्बुधौ देहं प्रवृत्ता गन्तुमाकुलाः ।  
कुल्याः कलकलालोलं दोलयन्त्यस्तनुं भुवि ॥ 3.26.36 ॥  
अशङ्कमशकापातस्पन्दमप्यतिचापलम् ।  
कलयन्त्यः स्थिता वाप्यो निस्पन्दानन्दमात्मनि ॥ 3.26.37 ॥  
गायत्किन्नरगन्धर्वविद्याधरसुराङ्गनम् ।  
नूनमद्य नभो जातमस्मत्ताताभ्यलंकृतम् ॥ 3.26.38 ॥  
तद्देव्यौ क्रियतां तावदस्माकं शोकनाशनम् ।  
महतां दर्शनं नाम न कदाचन निष्फलम् ॥ 3.26.39 ॥  
इत्युक्तवन्तं सा पुत्रं मूर्ध्नि पस्पर्श पाणिना ।  
पल्लवेनानता नम्रं मूलग्रन्थिमिवाब्जिनी ॥ 3.26.40 ॥  
तस्याः स्पर्शेन तेनासौ दुः खदौर्भाग्यसकटम् ।  
जहौ प्रावृड्‌घनासङ्गाद्न्रीष्मतापमिवाचलः ॥ 3.26.41 ॥  
सर्वो गृहजनः सोऽथ तयोर्देव्योर्विलोकनात् ।  
लक्ष्मीवान्दुः खनिर्मुक्तो बभूवामृतपो यथा ॥ 3.26.42 ॥  
श्रीराम उवाच ।  
तस्यास्य लीलया मात्रा पुत्रस्य ज्येष्ठशर्मणः ।  
कस्मान्न दर्शनं दत्तं मोहं तावन्निराकुरु ॥ 3.26.43 ॥  
श्रीवसिष्ठ उवाच ।  
बुद्धः पृथ्व्यादिबोधेन येन पृथ्व्यादिसङ्घकः ।  
तस्य पिण्डात्मतां धत्ते व्योमैवान्यस्य केवलम् ॥ 3.26.44 ॥  
असदेवाङ्ग सदिव भाति पृथ्व्यादिवेदनात् ।  
यथा बालस्य वेतालो नाभाति तदवेदनात् ॥ 3.26.45 ॥  
यथा पृथ्व्यादिना भातमपृथ्व्यादि भवेत्क्षणात् ।  
स्वप्ने स्वप्नपरिज्ञानात्तथा जाग्रत्यपि स्फुटम् ॥ 3.26.46 ॥  
पृथ्व्यादि खतया बुद्धं खमित्येवानुभूयते ।  
तथाहि क्षुब्धधातूनां कुड्येषु ख इवोद्यमः ॥ 3.26.47 ॥  
स्वप्ने नगरमुर्वीं (1) वा शून्यं खातं च बुध्यते ।  
(1. ऊर्वीं इत्युभयत्र पाठः.)  
स्वप्नाङ्गना च कुरुते शून्याप्यर्थक्रियां नृणाम् ॥ 3.26.48 ॥  
खं पृथ्व्यादितया बुद्धं पृथ्व्यादि भवति क्षणात् ।  
मूर्च्छायां परलोकोऽपि प्रत्यक्षमनुभूयते ॥ 3.26.49 ॥  
बालो व्योमैव वेतालं म्रियमाणोऽम्बरे वनम् ।  
केशोण्ड्रकं खमन्यस्तु खमन्यो वेत्ति मौक्तिकम् ॥ 3.26.50 ॥  
त्रस्तक्षीबार्धनिद्राश्च नौयानाश्च सदैव खे ।  
वेतालवनवृक्षादि पश्यन्त्यनुभवन्ति च ॥ 3.26.51 ॥  
यथाभावितमेतेषां पदार्थानामतो वपुः ।  
अभ्यासजनितं भाति नास्त्येकं परमार्थतः ॥ 3.26.52 ॥  
लीलया तु यथावस्तु बुद्धा पृथ्व्यादिनास्तिता ।  
आकाशमेव संवित्त्या भाति भ्रान्तितयोदितम् ॥ 3.26.53 ॥  
ब्रह्मात्मैकचिदाकाशमात्रबोधवतो मुनेः ।  
पुत्रमित्रकलत्राणि कथं कानि कदा कुतः ॥ 3.26.54 ॥  
दृश्यमादावनुत्पन्नं यच्च भात्यजमेव तत् ।  
सम्यग्ज्ञानवतामेवं रागद्वेषदृशो कुतः ॥ 3.26.55 ॥  
हस्तः शिरसि यद्दत्तो लीलया ज्येष्ठशर्मणः ।  
तत्प्रभावस्थितारम्भसंबोधायाश्चितेः फलम् ॥ 3.26.56 ॥  
बोधो हि चेतति यथैव तथा शुभानि  
सूक्ष्मस्तु खादपि तथातितरां विशुद्धः ।  
सर्वत्र राघव स एव पदार्थजालं  
स्वप्नेषु कल्पितपुरेष्वनुभूतमेतत् ॥ 3.26.57 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने सिद्धदर्शनहेतुकथनं नाम षड्विंशः सर्गः ॥ 26 ॥

  सप्तविंशः सर्गः 27

श्रीवसिष्ठ उवाच ।  
तस्मिन् गिरितटे ग्रामे तस्य मण्डपकोटरे ।  
(1) अन्तर्धिमाश्वाययतुस्तत्रस्थे एव ते स्त्रियौ ॥ 3.27.1 ॥  
(1. अन्तर्धिमापतुर्दृष्ट्वा ततस्ते सिद्धयोषितौ इति पाठः.)  
अस्माकं वनदेवीभ्यां प्रसादः कृत इत्यथ ।  
शान्तदुः खे गृहजने स्वव्यापारपरे (2) स्थिते ॥ 3.27.2 ॥  
(2. परस्थिते इति पाठः.)  
मण्डपाकाशसंलीनां लीलामाह सरस्वती ।  
व्योमरूपा व्योमरूपां स्मयात्तूष्णीमिव स्थिताम् (3) ॥ 3.27.3 ॥  
(3. तूष्णीं व्यवस्थिताम् इति पाठः.)  
संकल्पस्वप्नयोर्येषां यत्र संकथनं मिथः ।  
यथेहार्थक्रियां धत्ते तयोः सा संकथा तथा ॥ 3.27.4 ॥  
पृथ्व्यादिनाडीप्राणादिऋतेऽप्यभ्युदिता तयोः ।  
सा संकथनसंवित्तिः स्वप्नसंकल्पयोरिव ॥ 3.27.5 ॥  
श्रीसरस्वत्युवाच ।  
ज्ञेयं ज्ञातमशेषेण दृष्टादृष्टार्थसंविदः ।  
ईदृशीयं ब्रह्मसत्ता किमन्यद्वद पृच्छसि ॥ 3.27.6 ॥  
लीलोवाच ।  
मृतस्य भर्तुर्जीवोऽसौ यत्र राज्यं करोति मे ।  
तत्राहं किं न तेर्दृष्टा दृष्टास्मीह सुतेन किम् ॥ 3.27.7 ॥  
श्रीसरस्वत्युवाच ।  
अभ्यासेन विना वत्से तदा ते द्वैतनिश्चयः ।  
नूनमस्तंगतो नाभून्निः शेषं वरवर्णिनि ॥ 3.27.8 ॥  
अद्वैतं यो न यातोऽसौ कथमद्वैतकर्मभिः ।  
युज्यते तापसंस्थस्य च्छायाङ्गानुभवः कुतः ॥ 3.27.9 ॥  
लीलास्मीति विनाभ्यासं तव नास्तगतोऽभवत् ।  
यदा भावस्तदा सत्यसंकल्पत्वमभून्न ते ॥ 3.27.10 ॥  
अद्यासि सत्यसंकल्पा संपन्ना तेन मां सुतः ।  
संपश्यत्वित्यभिमतं फलितं तव सुन्दरि ॥ 3.27.11 ॥  
इदानीं तस्य भर्तुस्त्वं समीपं यदि गच्छसि ।  
तत्तेन व्यवहारस्ते पूर्ववत्संप्रवर्तते ॥ 3.27.12 ॥  
लीलोवाच ।  
इहैव मन्दिराकाशे पतिर्विप्रो ममाभवत् ।  
इहैव स मृतो भूत्वा संपन्नो वसुधाधिपः ॥ 3.27.13 ॥  
इहैव तस्य संसारे तस्मिन्भूमण्डलान्तरे ।  
राजधानीपुरे तस्मिन्पुरन्ध्यस्मि (1) व्यवस्थिता ॥ 3.27.14 ॥  
(1. पुरतोऽस्मिन्व्यवस्थिता इति पाठः.)  
इहैवान्तः पुरे तस्मिन्स मृतो मम भूपतिः ।  
इहैवान्तः पुराकाशे तस्मिन्नेव पुरे नृपः ॥ 3.27.15 ॥  
संपन्नो वसुधापीठे नानाजनपदेश्वरः ।  
सर्वार्जवजवीभाव इहैवैवं व्यवस्थितः ॥ 3.27.16 ॥  
अस्मिन्नेव गृहाकाशे सर्वा ब्रह्माण्डभूमयः ।  
स्थिताः समुद्गके मन्ये यथान्तः सर्षपोत्कराः ॥ 3.27.17 ॥  
सदाऽदूरमहं मन्ये तद्भर्तुर्मम मण्डलम् ।  
क्वचित्पार्श्वे स्थितमिह यथा पश्यामि तत्कुरु ॥ 3.27.18 ॥  
श्रीदेव्युवाच ।  
भूतलारुन्धतिसुते भर्तारस्तव संप्रति ।  
त्रयो नामाथवाभूवन्बहवः शतसंमताः ॥ 3.27.19 ॥  
नेदीयसां त्रयाणां तु द्विजस्ते भस्मतां गतः ।  
राजा माल्यान्तरगतः संस्थितोऽन्तः पुरे शवः ॥ 3.27.20 ॥  
संसारमण्डले ह्यस्मिंस्तृतीयो वसुधाधिपः ।  
महासंसारजलधिं पतितो भ्रममागतः ॥ 3.27.21 ॥  
भोगकल्लोलकलनाविकलो मलचेतनः ।  
जाड्यजर्जरचिद्वृत्तिः संसाराम्भोधिकच्छपः ॥ 3.27.22 ॥  
चित्राणि राजकार्याणि कुर्वन्नप्याकुलान्यपि ।  
सुप्तः स्थितो जडतया न जागर्ति भवभ्रमे ॥ 3.27.23 ॥  
ईश्वरोऽहमहं भोगी सिद्धोऽहं बलवान्सुखी ।  
इत्यनर्थमहारज्ज्वा वलितो वशतां गतः ॥ 3.27.24 ॥  
तत्कस्य वद भर्तुस्त्वां समीपं वरवर्णिनि ।  
वात्या वनान्तरं गन्धलेखामिव वनान्नये ॥ 3.27.25 ॥  
अन्य एव हि संसारः सोऽन्यो ब्रह्माण्डमण्डपः ।  
अन्या एव तता वत्से व्यवहारपरम्पराः ॥ 3.27.26 ॥  
संसारमण्डलानीह तानि पार्श्वे स्थितान्यपि ।  
दूरं योजनकोटीनां कोटयस्तेष्विहान्तरम् ॥ 3.27.27 ॥  
आकाशमात्रमेतेषामिदं पश्य वपुः (2) पुनः ।  
(2. पुनः पुनः इति पाठः.)  
मेरुमन्दरकोटीनां कोटयस्तेष्ववस्थिताः ॥ 3.27.28 ॥  
परमाणौ परमाणौ सर्ववर्गानिरर्गलम् ।  
महाचितेः स्फुरन्त्यर्करुचीव त्रसरेणवः ॥ 3.27.29 ॥  
महारम्भगुरूण्येवमपि ब्रह्माण्डकानि हि ।  
तुलया धानकामात्रमपि तानि भवन्ति नो ॥ 3.27.30 ॥  
नानारत्नामलोद्द्योतो वनवद्भाति खे यथा ।  
पृथ्व्यादिभूतरहिता जगच्चिद्भाति चिन्तया ॥ 3.27.31 ॥  
कचति ज्ञप्तिरेवेदं जगदित्यादि नात्मनि ।  
नतु पृथ्व्यादि संपन्नं सर्गादावेव किंचन ॥ 3.27.32 ॥  
यथा तरङ्गः सरसि भूत्वा भूत्वा पुनर्भवेत् ।  
विचित्राकारकालाङ्गदेशाज्ञप्तावलं तथा ॥ 3.27.33 ॥  
लीलोवाच ।  
एवमेतज्जगन्मातर्मया स्मृतमिहाधुना ।  
ममेदं राजसं जन्म न तमो च सात्त्विकम् ॥ 3.27.34 ॥  
ब्रह्मणस्त्ववतीर्णाया अष्टौ जन्मशतानि मे ।  
नानायोनीन्यतीतानि पश्यामीवाधुना पुनः ॥ 3.27.35 ॥  
संसारमण्डले देवि कस्मिंश्चिदभवं पुरा ।  
लोकान्तराब्जभ्रमरी विद्याधरवराङ्गना ॥ 3.27.36 ॥  
दुर्वासनाकलुषिता ततोऽहं मानुषी स्थिता ।  
संसारमण्डलेऽन्यस्मिन्पन्नगेश्वरकामिनी ॥ 3.27.37 ॥  
कदम्बकुन्दजम्बीरकरञ्जवनवासिनी ।  
पत्राम्बरधरा श्यामा शबर्यहमथाभवम् ॥ 3.27.38 ॥  
वनवासनया मुग्धा संपन्नाहमथोद्धता ।  
गुलुच्छनयना पत्रहस्ता वनविलासिनी ॥ 3.27.39 ॥  
पुण्याश्रमलता साहं मुनिसङ्गपवित्रिता ।  
वनाग्निदग्धा तस्यैव कन्याभूवं महामुनेः ॥ 3.27.40 ॥  
अस्त्रीत्वफलदातॄणां कर्मणां परिणामतः ।  
राजाहमभवं श्रीमान्सुराष्ट्रेषु समाः शतम् ॥ 3.27.41 ॥  
तालीनां तलकच्छेषु राजदुष्कृतदोषतः ।  
नकुली नववर्षाणि कुष्ठनष्टाङ्गिकाभवम् ॥ 3.27.42 ॥  
वर्षाण्यष्टौ सुराष्ट्रेषु देवि गोत्वं कृतं मया ।  
मोहाद्दुर्जनदुष्टाज्ञबालगोपाललीलया ॥ 3.27.43 ॥  
विहंग्या वैरविन्यस्ता वागुरा विपिनावनौ ।  
क्लेशेन महता च्छिन्ना अधमा वासना इव ॥ 3.27.44 ॥  
कर्णिकाक्रोडशय्यासु विश्रान्तमलिना सह ।  
पद्मकुङ्भलकोशेषु भुक्तकिंजल्कया रहः ॥ 3.27.45 ॥  
भ्रान्तमुत्तुङ्गश्रृङ्गासु हरिण्या हारिनेत्रया ।  
वनस्थलीषु रम्यासु किराताहतमर्मया ॥ 3.27.46 ॥  
दृष्टं नष्टासु दिक्ष्वब्धिकल्लोलैरुह्यमानया ।  
मत्स्याम्बुकच्छपाच्छोडे मोघमाननताडनम् ॥ 3.27.47 ॥  
पीतं चर्मण्वतीतीरे गायन्त्या मधुरस्वरम् ।  
पुलिन्द्या (1) सुरतान्तेषु नालिकेररसासवम् ॥ 3.27.48 ॥  
(1. पुलन्दसुरतान्तेषु इति पाठस्तत्र पुलिन्द्येत्यर्थः.)  
(2) सारसीसरसालिन्या सीत्कारमधुरस्वरम् ।  
(2. सरसी इति पाठः.)  
सारसः सुरतैः स्वैरं सामन्तश्चारुरञ्जितः ॥ 3.27.49 ॥  
तालीतमालकुञ्जेषु तरलानननेत्रया ।  
क्षीबप्रेक्षणविक्षोभैः कृतं कान्तावलोकनम् ॥ 3.27.50 ॥  
कनकस्यन्दसंदोहसुन्दरैरङ्गपञ्जरैः ।  
स्वर्गेऽप्सरोम्बुजिन्याशु तोषिताः सुरषट्‌पदाः ॥ 3.27.51 ॥  
मणिकाञ्चनमाणिक्यमुक्तानिकरभूतले ।  
कल्पद्रुमवने मेरौ यूना सह रतं कृतम् ॥ 3.27.52 ॥  
कल्लोलाकुलकच्छासु लसद्गुच्छलतासु च ।  
वेलावनगुहास्वब्धेश्चिरं कूर्मतया स्थितम् ॥ 3.27.53 ॥  
तरत्तारतरङ्गासु दोलनं सरसालिनाम् ।  
चलच्छदपटालीषु राजहंस्यं मया कृतम् ॥ 3.27.54 ॥  
शाल्मलीदललोलानामान्दोलनदरिद्रताम् ।  
मशकस्य मयालोक्य दीनं मशकया स्थितम् ॥ 3.27.55 ॥  
तरत्तारतरङ्गासु चञ्चद्वीच्यग्रचुम्बनैः ।  
भ्रान्तं शैलस्रवन्तीषु जलवञ्जुललीलया ॥ 3.27.56 ॥  
गन्धमादनमन्दारमन्दिरे मदनातुराः ।  
पातिताः पादयोः पूर्वं विद्याधरकुमारकाः ॥ 3.27.57 ॥  
कीर्णकर्पूरपूरेषु तल्पेषु व्यसनातुरा ।  
चिरं विलुलितास्मीन्दुबिम्बेष्विव शशिप्रभा ॥ 3.27.58 ॥  
योनिष्वनेकविधदुः खशतान्वितासु  
भ्रान्तं मयोन्नमनसन्नमनाकुलाङ्ग्या ।  
संसारदीर्घसरितश्चलया लहर्या  
दुर्वारवातहरिणीसरणक्रमेण ॥ 3.27.59 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे जन्मान्तरवर्णनं नाम सप्तविंशः सर्गः ॥ 27 ॥

  अष्टाविंशः सर्गः 28

श्रीराम उवाच ।  
वज्राङ्गसाराद्ब्रह्माण्डकुड्यान्निबिडमण्डलात् ।  
कोटियोजनसंपुष्टत्कथं ते निर्गतेऽबले ॥ 3.28.1 ॥  
श्रीवसिष्ठ उवाच ।  
क्व ब्रह्माण्डं क्व तद्भित्तिः क्वात्रासौ वज्रसारता ।  
किलावश्यं स्थिते देव्यावन्तः पुरवराम्बरे ॥ 3.28.2 ॥  
तस्मिन्नेव गिरिग्रामे तस्मिन्नेवालयाम्बरे ।  
ब्राह्मणः स वसिष्ठाख्य आस्वादयति राजताम् ॥ 3.28.3 ॥  
तमेव मण्डपाकाशकोणकं शून्यमात्रकम् ।  
चतुः समुद्रपर्यन्तं भूतलं सोऽनुभूतवान् ॥ 3.28.4 ॥  
आकाशात्मनि भूपीठं तस्मिंस्तद्राजपत्तनम् ।  
राजसद्मानुभवति स च सा चाप्यरुन्धती ॥ 3.28.5 ॥  
लीलाभिधाना सा जाता तया च ज्ञप्तिरर्चिता ।  
ज्ञप्त्या सह समुल्लङ्घ्य खमाश्चर्यमनोहरम् ॥ 3.28.6 ॥  
(1) प्रादेशमात्रे नभसि सा तत्रैव गृहोदरे ।  
(1. प्रदेशमात्रे इति पाठः.)  
ब्रह्माण्डान्तरमासाद्य गिरिग्रामकमन्दिरे ॥ 3.28.7 ॥  
ब्रह्माण्डात्परिनिर्गत्य स्वगृहे स्थितिमाययौ ।  
स्वप्नात्स्वप्नान्तरं प्राप्य यथा तल्पगतः पुमान् ॥ 3.28.8 ॥  
प्रतिभामात्रमेवैतत्सर्वमाकाशमात्रकम् ।  
न ब्रह्माण्डं न संसारो न कुड्यादि न दूरता ॥ 3.28.9 ॥  
स्वचित्तमेव कचति तयोस्तादृङ्भनोहरम् ।  
वासनामात्रसोल्लेखं क्व ब्रह्माण्डं क्व संसृतिः ॥ 3.28.10 ॥  
निरावरणमेवेदं ज्ञप्त्याकाशमनन्तकम् ।  
किंचित्स्वचित्तेनोन्नीतं स्पन्दयुक्त्येव मारुतः ॥ 3.28.11 ॥  
चिदाकाशमजं शान्तं सर्वत्रैव हि सर्वदा ।  
चित्त्वाज्जगदिवाभाति स्वयमेवात्मनात्मनि ॥ 3.28.12 ॥  
येन बुद्धं तु तस्यैतदाकाशादपि शून्यकम् ।  
न बुद्धं येन तस्यैतद्वज्रसाराचलोपमम् ॥ 3.28.13 ॥  
गृह एव यथा स्वप्ने नगरं भाति भासुरम् ।  
तथैतदसदेवान्तश्चिद्धातौ भाति भास्वरम् ॥ 3.28.14 ॥  
यथा मरौ जलं बुद्धं कटकत्वं च हेमनि ।  
असत्सदिव भातीदं तथा दृश्यत्वमात्मनि ॥ 3.28.15 ॥  
एवमाकथयन्त्यौ ते ललने ललिताकृती ।  
गृहान्निर्ययतुर्बाह्यं चारुचंक्रमणक्रमैः ॥ 3.28.16 ॥  
आदृश्ये ग्रामलोकेन प्रेक्षमाणे पुरोगिरिम् ।  
चुम्बिताकाशकुहरं संस्पृष्टादित्यमण्डलम् ॥ 3.28.17 ॥  
नानावर्णाखिलोत्फुल्लविचित्रवननिर्मलम् ।  
नानानिर्झरनिर्ह्रादकूजद्वनविहंगमम् ॥ 3.28.18 ॥  
विचित्रमञ्जरीपुञ्जपिञ्जराम्बुदमण्डलम् ।  
स्वभ्रमच्छगुलुच्छाग्रविश्रान्तखगसारसम् ॥ 3.28.19 ॥  
सारवञ्जुलविस्तारगुप्ताखिलसरित्तटम् ।  
असमाप्तशिलाश्वभ्रलतावर्तनमारुतम् ॥ 3.28.20 ॥  
पुष्पाग्रपिहिताकाशकोशकुड्यकवारिदम् ।  
पतद्दीर्घसरित्स्रोतः स्फुरन्मुक्ताकलापकम् ॥ 3.28.21 ॥  
चलद्वृक्षवनव्यूहवातवेल्लिसरित्तटम् ।  
नानावनाकुलोपान्तच्छायासततशीतलम् ॥ 3.28.22 ॥  
अथ ते ललने तत्र तदा ददृशतुः स्वयम् ।  
तं गिरिग्रामकं व्योम्नः स्वर्गखण्डमिव च्युतम् ॥ 3.28.23 ॥  
रटत्प्रणालीपटलं पूर्णपुष्करिणीगणम् ।  
द्विजैः कुचकुचैः कूजत्स्वलीलाश्वभ्रकच्छकम् ॥ 3.28.24 ॥  
गच्छद्गोवन्दहुंकारकरालाखिलकुञ्जकम् ।  
कुञ्जगुल्मकखण्डाढ्यं सच्छायघनशाद्वलम् ॥ 3.28.25 ॥  
दुष्प्रवेशार्ककिरणं दृशन्नीहारधूसरम् ।  
उदग्रमञ्जरीपुञ्जटालं विशिखान्तरम् ॥ 3.28.26 ॥  
शिलाकुहरवाः स्फालप्रोच्चलन्मुक्तनिर्झरैः (1) ।  
(1. रवाः स्फार इति पाठः.)  
स्मारिताचलनिर्धूतक्षीरोदकजलश्रियम् ॥ 3.28.27 ॥  
फलमात्लमहाभारभासुरैरजिरद्रुमैः ।  
आनीय पुष्पसंभारं तिष्ठद्भिरिव संकुलम् ॥ 3.28.28 ॥  
तरत्तरङ्गझांकारकारिमारुतकम्पितैः ।  
कीर्णपुष्पसमावृष्टं द्रुमैरपि रसाकुलैः ॥ 3.28.29 ॥  
अशङ्कितशिलाकूटस्रवदब्बिन्दुटंकृतैः ।  
किंचित्कृतरवं गुप्तैरशङ्कैः शङ्कितैः खगैः ॥ 3.28.30 ॥  
उत्फाललहरीश्रान्तसीकरास्वादनाकुलैः ।  
नद्यामुड्डपरावर्तवृत्तिभिर्विहगैर्वृतम् ॥ 3.28.31 ॥  
उत्तालतालविश्रान्तकाकालोकनशङ्कितैः ।  
बालैः प्रगोपितामिक्षाखण्डं जीर्णस्वभुक्तकैः ॥ 3.28.32 ॥  
पुष्पशेखरसंभारवसनग्रामबालकम् ।  
खर्जूरनिम्बजम्बीरगहनोपान्तशीतलम् ॥ 3.28.33 ॥  
क्षौमाग्रहस्ताम्बरया मञ्जरीपूर्णकर्णया ।  
क्षौत्क्षीणयाक्रान्तरथ्यं ग्रामकीटककान्तया ॥ 3.28.34 ॥  
सरित्तरङ्गसंघट्टसंरावाश्रुतसंकथम् ।  
कर्मजाड्यघनत्रासवाञ्छितैकान्तसंस्थितम् ॥ 3.28.35 ॥  
दधिलिप्तास्यहस्तांसैः स्निग्धपुष्पलताधरैः ।  
नग्नैर्गोमयपङ्काङ्कैर्बालैराकुलचत्वरम् ॥ 3.28.36 ॥  
तीरशाद्वलवल्लीनां दोलान्दोलनकारिभिः ।  
तरङ्गैर्वाह्यमानस्य लेखिकाङ्कितसैकतम् ॥ 3.28.37 ॥  
दधिक्षीरघनामोदमत्तमन्थरमक्षिकम् ।  
कामभुक्तार्थतोद्बाष्पजर्जराबलबालकम् ॥ 3.28.38 ॥  
गोमयासिक्तवलयकरनारीकृतक्रुधम् ।  
धम्मिल्लवलनाव्यग्रत्रस्तस्त्रीविहसज्जनम् ॥ 3.28.39 ॥  
दान्तपुष्पच्छदोत्सन्नपतत्ककुदवायसम् ।  
गृहरथ्यागणद्वारकीर्णक्रूरकुरण्टकम् ॥ 3.28.40 ॥  
गृहपार्श्वस्थितश्वभ्रकुञ्जैः कुसुमितप्रभैः ।  
प्रत्यहं प्रातरागुल्फमाकीर्णकुसुमाजिरम् ॥ 3.28.41 ॥  
चरच्चमरसारङ्गजालजङ्गलखण्डकम् (1) ।  
(1. खण्डकैः इति पाठः.)  
गुञ्जानिकुञ्जसंजातशष्पसुप्तमृगार्भकम् ॥ 3.28.42 ॥  
एकान्तसुप्तवत्सैककर्णस्पन्दास्तमक्षिकम् ।  
गोपोच्छिष्टीकृतदधिखसृक्किस्पन्दिमक्षिकम् ॥ 3.28.43 ॥  
समस्तसद्मसंक्षीणमक्षिकाक्षिप्तमाक्षिकम् ।  
फुल्लाशोकद्रुमोद्यानकृतलाक्षिकमन्दिरम् ॥ 3.28.44 ॥  
सीकरासारमरुता नित्यार्द्रविकचद्रुमम् ।  
कदम्बमुकुलप्रोतसमस्तच्छादनतृणम् ॥ 3.28.45 ॥  
प्रतिकृत्तलताफुल्लकेतकोत्करपाण्डुरम् ।  
वहत्प्राणालपटलीरणद्गुरुगुरारवम् ॥ 3.28.46 ॥  
वातायनगुहानिर्यत्सौधविश्रान्तवारिदम् ।  
पूर्णपुष्करिणीपङ्क्तिपूर्णराजपृथूत्तरम् ॥ 3.28.47 ॥  
नीरन्ध्रविटपिच्छायाशीतलामलशाद्वलम् ।  
सर्वशष्पाग्रवार्बिन्दुप्रतिबिम्बततारकम् ॥ 3.28.48 ॥  
अनारतपतत्फुल्लहिमवर्षसितालयम् ।  
विचित्रमञ्जरीपुष्पपत्रसत्फलपादपम् ॥ 3.28.49 ॥  
गृहकक्षान्तरालीनमेघसुप्तचिरण्टिकम् ।  
सौधस्थमेघविद्युद्भिरनादेयप्रदीपकम् ॥ 3.28.50 ॥  
कन्दरानिलभांकारघनघुंघुममण्डपम् ।  
चरच्चकोरहारीतहरिणीहारिमन्दिरम् ॥ 3.28.51 ॥  
उन्निद्रकन्दलोद्वान्तमांसलामोदमन्थरैः ।  
मरुद्भिर्मन्दमायातुमारब्धैर्लोलपल्लवम् ॥ 3.28.52 ॥  
लावकालापलीलायामालीनललनागणम् ।  
कोककोकिलकाकोलकोलाहलसमाकुलम् ॥ 3.28.53 ॥  
शालतालतमालाब्जनीलत्फलमालिनम् ।  
वल्लीवलयविन्यासविलासवलितद्रुमम् ॥ 3.28.54 ॥  
आलोलपल्लवलतावलितायनाना-  
मुत्फल्लकन्दलशिलीन्ध्रसुगन्धितानाम् ।  
तालीतमालदलताण्डवमण्डपाना-  
मारामफुल्लकुसुमद्रुमशीतलानाम् ॥ 3.28.55 ॥  
साराववारिचलनाकुलगोकुलाना-  
मानीलसस्यकुसुमस्थलशोभितानाम् ।  
तीरद्रुमप्रकरगुप्तसरिद्रयाणां  
नीरन्ध्रपुष्पितलताग्रवितानकानाम् ॥ 3.28.56 ॥  
उद्यानकुन्दमकरन्दसुगन्धितानां  
गन्धान्धषट्‌पदकुलान्तरिताम्बुजानाम् ।  
सौन्दर्यतर्जितपुरन्दरमन्दिराणां  
राजीवराजिरजसारुणिताम्बराणाम् ॥ 3.28.57 ॥  
रंहोवहद्गिरिनदीरवघर्घराणां  
कुन्दावदातजलदद्युतिभासुराणाम् ।  
सौधस्थितोल्लसितफुल्ललतालयानां  
लीलावलोलकलकण्ठविहङ्गमानाम् ॥ 3.28.58 ॥  
उल्लासिकौसुमदलास्तरणस्थयूना-(1)  
(1. दलातरणस्थ इति पाठः.)  
मापादमावलितमाल्यविलासिनीनाम् ।  
सर्वत्र सुन्दरनवाङ्कुरदन्तुराणां  
शोभोल्लसद्वरलताकुलमार्गणानाम् ॥ 3.28.59 ॥  
संजातकोमललतोत्पलसंकुलानां  
तिष्ठत्पयोदपटसंवलितालयानाम् ।  
नीहारहारहरितस्थलविश्रुतानां  
सौधस्थमेघतडिदाकुलिताङ्गनानाम् ॥ 3.28.60 ॥  
नीलोत्पलोल्लसितसौरभसुन्दराणां  
हुंकारहारिहरितोन्मुखगोकुलानाम् ।  
विश्रव्धमुग्धमृगसारगृहाजिराणा-  
मुन्नृत्यबर्हिघनसीकरनिर्झराणाम् ॥ 3.28.61 ॥  
सौगन्ध्यमत्तपवनाहतविक्लवानां  
वप्रोषधिज्वलनविस्मृतदीपकानाम् ।  
कोलाहलाकुलकुलायकुलाकुलानां  
कुल्याकुलाकलकलाश्रुतसंकथानाम् ॥ 3.28.62 ॥  
मुक्ताफलप्रकरसुन्दरबिन्दुपात-  
शीताखिलद्रुमलतातृणपल्लवानाम् ।  
लक्ष्मीमनस्तमितपुष्पविकासभाजां  
शक्नोति कः कलयितुं गिरिमन्दिराणाम् ॥ 3.28.63 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने गिरिग्रामवर्णनं नामाष्टाविंशः सर्गः ॥ 28 ॥



  एकोनत्रिंशः सर्गः 29

श्रीवसिष्ठ उवाच ।  
तत्र ते पेतदुर्देव्यौ ग्रामेऽन्तः शीतलात्मनि ।  
भोगमोक्षश्रियौ शान्ते पुंसीव विदितात्मनि ॥ 3.29.1 ॥  
कालेनैतावता लीला तेनाभ्यासेन साभवत् ।  
शुद्धज्ञानैकदेहत्वात्त्रिकालामलदर्शिनी ॥ 3.29.2 ॥  
अथ सस्मार सर्वास्ताः प्राक्तनीः संसृतेर्गतीः ।  
सा स्वयं स्वरसेनैव प्राग्जन्ममरणादिकाः ॥ 3.29.3 ॥  
लीलोवाच ।  
देवि देशमिमं दृष्ट्वा त्वत्प्रसादात्स्मराम्यहम् ।  
इह तत्प्राक्तनं सर्वं चेष्टितं चेष्टितान्तरम् ॥ 3.29.4 ॥  
इहाभूवमहं जीर्णा शिरालाङ्गी कृशा सिता ।  
ब्राह्मणी शुष्कदर्भाग्रभेदरूक्षकरोदरा ॥ 3.29.5 ॥  
भर्तुः कुलकरी भार्या दोहमन्थानशालिनी ।  
माता सकलपुत्राणामतिथीनां प्रियंकरी ॥ 3.29.6 ॥  
देवद्विजसतां भक्ता सिक्ताङ्गी घृतगोरसैः ।  
भर्जनी चरुकुम्भादिभाण्डोपस्करशोधिनी ॥ 3.29.7 ॥  
नित्यमन्नलवाक्तैककाचकम्बुप्रकोष्ठका ।  
जामातृदुहितृभ्रातृपितृमातृप्रपूजनी ॥ 3.29.8 ॥  
आदेहं सद्मभृत्यैव प्रक्षीणदिनयामिनी ।  
वाचं चिरं चिरमिति वादिन्यनिशमाकुला ॥ 3.29.9 ॥  
काहं क इव संसार इति स्वप्नेऽप्यसंकथा ।  
जाया श्रोत्रियमूढस्य तादृशस्यैव दुर्धियः ॥ 3.29.10 ॥  
एकनिष्ठा समिच्छाकगोमयेन्धनसंचये ।  
म्लानकम्बलसंवीतशिरालकृशगात्रिका ॥ 3.29.11 ॥  
तर्णकीकर्णजाहस्थकृमिनिष्कासतत्परा ।  
गृहशाकायनासेकसत्वराहूतकर्परा ॥ 3.29.12 ॥  
नीलनीरतरङ्गान्ततृणतर्पिततर्णिका ।  
प्रतिक्षणं गृहद्वारकृतलेपनवर्णका ॥ 3.29.13 ॥  
नीत्यर्थं गृहभृत्यानामादीनकृतवाच्यता ।  
मर्यादानियमादब्धेर्वेलेवानिशमच्युता ॥ 3.29.14 ॥  
जीर्णपर्णसवर्णैककर्णदोलाधिरूढया ।  
काष्ठताड्यजराभीतजीववृत्त्येव चिह्निता ॥ 3.29.15 ॥  
श्रीवसिष्ठ उवाच ।  
इत्युक्त्वा संचरन्ती सा शिखरिग्रामकोटरे ।  
संचरन्त्याः सरस्वत्या दर्शयामास सस्मयम् ॥ 3.29.16 ॥  
इयं मे पाटलाखण्डमण्डिता पुष्पवाटिका ।  
इयं मे पुष्पितोद्यानमण्डपाशोकवाटिका (1) ॥ 3.29.17 ॥  
(1. शोकपेटिका इति पाठः.)  
इयं पुष्परिणीतीरद्रुमाऽऽग्रन्थिततर्णका ।  
इयं सा कर्णिकानाम्नी तर्णिका मुक्तपर्णिका ॥ 3.29.18 ॥  
इयं सा मेऽलसाकीर्णां वराकी जलहारिका ।  
अद्याष्टमं दिनं बाष्पक्लिन्नाक्षी परिरोदिति ॥ 3.29.19 ॥  
इह देवि मया भुक्तमिहोषितमिह स्थितम् ।  
इह सुप्तमिहापीतमिह दत्तमिहाहृतम् ॥ 3.29.20 ॥  
एष मे ज्येष्ठशर्माख्यः पुत्रो रोदिति मन्दिरे ।  
एषा मे जङ्गले धेनुर्दोग्ध्री चरति शाद्वलम् ॥ 3.29.21 ॥  
गृहे वसन्तदाहाय रूक्षक्षारविधूसरम् ।  
स्वदेहमिव पञ्चाक्षं पश्येमं प्रघणं मम ॥ 3.29.22 ॥  
तुम्बीलताभिरुग्राभिः पुष्टाभिरिव वेष्टितम् ।  
महानसस्थानमिदं मम देहमिवापरम् ॥ 3.29.23 ॥  
एते रोदनताम्राक्षा बन्धवो भुवि बन्धनम् ।  
अङ्गदार्पितरुद्राक्षा आहरन्त्यनलेन्धनम् ॥ 3.29.24 ॥  
अनारतं शिलाकच्छे गुच्छाच्छोटनकारिभिः ।  
तरङ्गैः स्थगिताकारं स्पृष्टतीरलतादलैः ॥ 3.29.25 ॥  
सीकराकीर्णपर्यन्तशाद्वलस्थलसल्लतैः ।  
शिलाफलहकास्फालफेनिलोत्पलसीकरैः ॥ 3.29.26 ॥  
तुषारीकृतमध्याह्नदिवाकरकरोत्करैः ।  
फुल्लपुष्पोत्करासारप्रणादोत्कतटद्रुमैः ॥ 3.29.27 ॥  
विद्रुमैरिव संक्रान्तफुल्लकिंशुककान्तिभिः ।  
व्याप्तया पुष्पराशीनां समुल्लासनकारिभिः ॥ 3.29.28 ॥  
उह्यमानफलापूरसुव्यग्रग्रामबालया ।  
महाकलकलावर्तमत्तया ग्रामकुल्यया ॥ 3.29.29 ॥  
वेष्टितस्तरलास्फालजलधौततलोपलः ।  
घनपत्रतरुच्छन्नच्छायासततशीतलः ॥ 3.29.30 ॥  
अयमालक्ष्यते फुल्ललतावलनसुन्दरः ।  
दलद्गुलुच्छकाच्छन्नगवाक्षो गृहमण्डपः ॥ 3.29.31 ॥  
अत्र मे संस्थितो भर्ता जीवाकाशतयाऽकृतिः ।  
चतुः समुद्रपर्यन्तमेखलाया भुवः पतिः ॥ 3.29.32 ॥  
आ स्मृतं पूर्वमेतेन किलासीदभिवाञ्छितम् ।  
शीघ्रं स्यामेव राजेति तीव्रसंवेगधर्मिणा ॥ 3.29.33 ॥  
दिनैरष्टभिरेवासौ तेन राज्यं समृद्धिमत् ।  
चिरकालप्रत्ययदं प्राप्तवान्परमेश्वरि ॥ 3.29.34 ॥  
अत्रासौ भर्तृजीवो मे स्थितो व्योम्नि गृहे नृपः ।  
अदृश्यः खे यथा वायुरामोदो वानिले यथा ॥ 3.29.35 ॥  
इहैवाङ्गुष्ठमात्रान्ते तद्व्यौम्न्येव पदं स्थितम् ।  
मद्भर्तृराज्यं समवगतं योजनकोटिभाक् ॥ 3.29.36 ॥  
आवां खमेव खस्थं च भर्तृराज्यं ममेश्वरि ।  
पूर्णं सहस्रैः शैलानां महामायेयमातता ॥ 3.29.37 ॥  
तद्देवि भर्तृनगरं पुनर्गन्तुं ममेप्सितम् ।  
तदेहि तत्र गच्छावः किं दूरं व्यवसायिनाम् ॥ 3.29.38 ॥  
श्रीवसिष्ठ उवाच ।  
इत्युक्त्वा प्रणता देवीं सा प्रविश्याशु मण्डपम् ।  
विहंगीव तया साकं पुप्लवे (1) सिनिभं नमः ॥ 3.29.39 ॥  
(1. सितिभं इति पाठः.)  
भिन्नाञ्जनचयप्रख्यं सौम्यैकार्णवसुन्दरम् ।  
नारायणाङ्गसदृशं भृङ्गपृष्ठामलच्छवि ॥ 3.29.40 ॥  
मेघमार्गमतिक्रम्य वातस्कन्धावनिं तथा ।  
सौरमार्गमथाक्रम्य चन्द्रमार्गमतीत्य च ॥ 3.29.41 ॥  
ध्रुवमार्गोत्तरं गत्वा साध्यानां मार्गमेत्य च ।  
सिद्धानां समतीत्योर्वीमुल्लङ्घ्य स्वर्गमण्डलम् ॥ 3.29.42 ॥  
ब्रह्मलोकोत्तरं गत्वा तुषितानां च मण्डलम् ।  
गोलोकं शिवलोकं च पितृलोकमतीत्य च ॥ 3.29.43 ॥  
विदेहानां सदेहानां (2) लोकानुत्तीर्य दूरगम् ।  
(2. लोकमुत्तीर्य इति पाठः.)  
दूराद्दूरमथो गत्वा किंचिद्बुद्धा बभूव सा ॥ 3.29.44 ॥  
पश्चादालोकयामास समतीतं नभस्थलम् ।  
यावन्न किंचिच्चन्द्रार्कताराद्यालक्ष्यते ह्यधः ॥ 3.29.45 ॥  
तमस्तिमितगम्भीरमाशाकुहरपूरकम् ।  
एकार्णवोदरप्रख्यं शिलोदरघनं स्थितम् ॥ 3.29.46 ॥  
लीलोवाच ।  
तद्देवि भास्करादीनां क्वाधस्तेजो गतं वद ।  
शिलाजठरनिष्पन्दं मुष्टिग्राह्यं तमः कुतः ॥ 3.29.47 ॥  
श्रीदेव्युवाच ।  
एतावतीमिमां व्योम्नः पदवीमागतासि भोः ।  
अर्कादीन्यपि तेजांसि यतो दृश्यन्त एव नो ॥ 3.29.48 ॥  
यथा महान्धकूपाधः खद्योतो नावलोक्यते ।  
पृष्ठगेन तथेहातो नाधः सूर्योऽवलोक्यते ॥ 3.29.49 ॥  
लीलोवाच ।  
अहो नु पदवीं दूरमावामेतामुपागते ।  
सूर्योऽप्यधोणुकणवन्न मनागपि लक्ष्यते ॥ 3.29.50 ॥  
इत उत्तरमन्या स्यात्पदवी का नु कीदृशी ।  
कथं च मातरेतव्या कथ्यतामिति देवि मे ॥ 3.29.51 ॥  
श्रीदेव्युवाच ।  
इत उत्तरमग्रे ते ब्रह्माण्डपुटकर्परम् ।  
यस्य चन्द्रादयो नाम धूलिलेशाः समुत्थिताः ॥ 3.29.52 ॥  
श्रीवसिष्ठ उवाच ।  
इति प्रकथयन्त्यौ ते प्राप्ते ब्रह्माण्डकर्परम् ।  
भ्रमर्याविव शैलस्य कुड्यं निबिडमण्डपम् ॥ 3.29.53 ॥  
अक्लेशेनैव ते तस्मान्निर्गते गगनादिव ।  
निश्चयस्थं हि यद्वस्तु तद्वज्रगुरु नेतरत् ॥ 3.29.54 ॥  
निरावरणविज्ञाना सा ददर्श ततस्ततम् ।  
जलाद्यावरणं पारे ब्रह्माण्डस्यातिभासुरम् ॥ 3.29.55 ॥  
ब्रह्माण्डाद्दशगुणतस्तोयं तत्र व्यवस्थितम् ।  
आस्थितं वेष्टयित्वा तु त्वगिवाक्षोटपृष्ठगा ॥ 3.29.56 ॥  
तस्माद्दशगुणो वह्निस्तस्माद्दशगुणोऽनिलः ।  
ततो दशगुणं व्योम ततः परममम्बरम् ॥ 3.29.57 ॥  
तस्मिन्परमके व्योम्नि मध्याद्यन्तविकल्पनाः ।  
न काश्चन समुद्यन्ति वन्ध्यापुत्रकथा इव ॥ 3.29.58 ॥  
केवलं विततं शान्तं तदनादि गतभ्रमम् ।  
आद्यन्तमध्यरहितं महत्यात्मनि तिष्ठति ॥ 3.29.59 ॥  
आकाल्पमुत्तमबलेन शिला पतेच्चे-  
त्तस्मिन्बलात्पतगराडपि चोत्पतेच्चेत् ।  
तद्योजनं न लभते विमलेऽम्बरेऽन्त-  
र्माकल्पमेकजवगोऽप्यथ मारुतोऽपि ॥ 3.29.60 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोo परमाकाशवर्णनं नामैकोनत्रिंशः सर्गः ॥ 29 ॥

  त्रिंशः सर्गः 30

श्रीवसिष्ठ उवाच ।  
पृथिव्यप्तेजसां तत्र नभस्वन्नभसोरपि ।  
यथोत्तरं दशगुणानतीत्यावरणान्क्षणात् ॥ 3.30.1 ॥  
ददर्श परमाकाशं तत्प्रमाणविवर्जितम् ।  
तथा ततं जगदिदं यथा तत्राण्डमात्रकम् ॥ 3.30.2 ॥  
तादृशावरणान्सर्गान्ब्रह्माण्डेषु ददर्श सा ।  
कोटिशः स्फुरितान्व्योम्नि त्रसरेणूनिवातपे ॥ 3.30.3 ॥  
महाकाशमहाम्भोधौ महाशून्यत्ववारिणि ।  
महाचिद्द्रवभावोत्थान्बुद्बुदानर्बुदप्रभान् ॥ 3.30.4 ॥  
कांश्चिदापततोऽधस्तात्कांश्चिच्चोपरि गच्छतः ।  
कांश्चित्तिर्यग्गतीनन्यास्थितांस्तब्धान्स्वसंविदा ॥ 3.30.5 ॥  
यत्र यत्रोदिता संविद्येषां येषां यथा यथा ।  
तत्र तत्रोदितं रूपं तेषां तेषां तथा तथा ॥ 3.30.6 ॥  
नेहैव तत्र नामोर्ध्वं नाधो नव गमागमाः ।  
अन्यदेव पदं किंचित्तस्माद्देहागमं हि तत् ॥ 3.30.7 ॥  
उत्पद्योत्पद्यते तत्र स्वयं संवित्स्वभावतः ।  
स्वसंकल्पैः शमं याति बालसंकल्पजालवत् ॥ 3.30.8 ॥  
श्रीराम उवाच ।  
किमधः स्यात्किमूर्ध्वं स्यात्किं तिर्यक्तत्र भासुरे ।  
इति ब्रूहि मम ब्रह्मन्निहैव यदि न स्थितम् ॥ 3.30.9 ॥  
श्रीवसिष्ठ उवाच ।  
ससर्वावरणा एते महत्यन्तविवर्जिते ।  
ब्रह्माण्डा भान्ति दुर्दृष्टेर्व्योम्नि केशोण्ड्रको यथा ॥ 3.30.10 ॥  
अस्वातन्त्र्यात्प्रधावन्ति पदार्थाः सर्व एव यत् ।  
ब्रह्माण्डे पार्थिवो भागस्तदधस्तूर्ध्वमन्यथा ॥ 3.30.11 ॥  
पिपीलिकानां महतां व्योम्नि वर्तुललोष्टके ।  
दशदिक्कमधः पादाः पृष्ठमूर्ध्वमुदाहृतम् ॥ 3.30.12 ॥  
वृक्षवल्मीकजालेन केषांचिद्धृदि भूतलम् ।  
ससुरानरदैत्येन विष्टितं व्योम निर्मलम् ॥ 3.30.13 ॥  
संभूतं सह भूतेन सग्रामपुरपर्वतम् ।  
इदं कल्पनभूतेन पक्वाक्षोटमिवत्वचा ॥ 3.30.14 ॥  
यथा विन्ध्यवनाभोगे प्रस्फुरन्ति करेणवः ।  
तथा तस्मिन्पराभोगे ब्रह्माण्डत्रसरेणवः ॥ 3.30.15 ॥  
तस्मिन्सर्वं ततः सर्वं तत्सर्वं सर्वतश्च यत् ।  
तच्च सर्वमयो नित्यं तथा तदणुकं प्रति ॥ 3.30.16 ॥  
शुद्धबोधमये तस्मिन्परमालोकवारिधौ ।  
अजस्रमेत्य गच्छन्ति ब्रह्माण्डाख्यास्तरङ्गकाः ॥ 3.30.17 ॥  
अन्तः शून्याः स्थिताः केचित्संकल्पक्षयरात्रयः ।  
तरङ्गा इव तोयेऽब्धौ प्रोह्यन्ते शून्यतार्णवे ॥ 3.30.18 ॥  
केषांचिदन्तः कल्पान्तः प्रवृत्तो घर्घरारवः ।  
न श्रुतोऽन्यैर्न च ज्ञातः स्वभावेन रसाकुलैः ॥ 3.30.19 ॥  
अन्येषां प्रथमारम्भेः शुद्धभूषु विजृम्भते ।  
सर्गः संसिक्तबीजानां कोशेऽङ्कुरकला यथा ॥ 3.30.20 ॥  
महाप्रलयसंपत्तौ सूर्यार्चिर्विद्युतोऽद्रयः ।  
प्रवृत्ता गलितुं कैचित्तापे हिमकरणा इव ॥ 3.30.21 ॥  
आकल्पं निपतन्त्येव केचिदप्राप्तभूमयः ।  
यावद्विशीर्य जायन्ते तथा संविन्मयाः किल ॥ 3.30.22 ॥  
स्तब्धा इव स्थिताः केचित्केशोण्ड्रकमिवाम्बरे ।  
वायोः स्पन्दा इवाभान्ति तथा प्रोदितसंविदः ॥ 3.30.23 ॥  
आचाराद्वेदशास्त्राणामाद्य एवान्यथोदिते ।  
आरम्भोऽपि तथान्येषामनित्यः संस्थितः क्रमः ॥ 3.30.24 ॥  
केचिद्ब्रह्मादिपुरुषाः केचिद्विष्ण्वादिसर्गपाः ।  
केचिच्चान्यप्रजानाथआः केचिन्निर्नाथजन्तवः ॥ 3.30.25 ॥  
केचिद्विचित्रसर्गेशाः केचित्तिर्यङ्भयान्तराः ।  
केचिदेकार्णवापूर्णा इतरे जनिवर्जिताः ॥ 3.30.26 ॥  
केचिच्छिलाङ्गनिष्पिण्डाः केचित्कृमिमयान्तराः ।  
केचिद्देवमया एव केचिन्नरमयान्तराः ॥ 3.30.27 ॥  
केचिन्नित्यान्धकाराढ्यास्तथा शीलितजन्तवः ।  
केचिन्नित्यप्रकाशाढ्यास्तथा शीलितजन्तवः ॥ 3.30.28 ॥  
केचिन्मशकसंपूर्णा उदुम्बरफलश्रियः ।  
नित्यं शून्यान्तराः केचिच्छून्यस्पन्दात्मजन्तवः ॥ 3.30.29 ॥  
सर्गेण तादृशेनान्ये पूर्णा येऽन्तर्धियामिह ।  
कल्पनामपि नायान्ति व्योमपूर्णाचलो यथा ॥ 3.30.30 ॥  
तादृगम्बरमेतेषां महाकाशं ततं स्थितम् ।  
आजीवितं प्रगच्छद्भिर्विष्ण्वाद्यैर्यन्न मीयते ॥ 3.30.31 ॥  
प्रत्येकस्याण्डगोलस्य स्थितः कटकरत्नवत् ।  
भूताकृष्टिकरो भावः पार्थिवः स्वस्वभावतः ॥ 3.30.32 ॥  
यः सर्वविभवोऽस्माकं धियां न विषयं ततः ।  
तज्जगत्कथने (1) शक्तिर्न ममास्ति महामते ॥ 3.30.33 ॥  
(1. शक्तिर्मम नास्ति इति पाठः.)  
भीमान्धकारगहने सुमहत्यरण्ये  
नृत्यन्त्यदर्शितपरस्परमेव मत्ताः ।  
यक्षा यथा प्रवितते परमाम्बरेऽन्त-  
रेवं स्फुरन्ति सुबहूनि महाजगन्ति ॥ 3.30.34 ॥

इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे लीलोo विचित्रब्रह्माण्डकोटिवर्णनं नाम त्रिंशः सर्गः ॥ 30 ॥

  एकत्रिंशः सर्गः 31

श्रीवसिष्ठ उवाच ।  
एवमाकलयन्त्यौ ते नर्गत्य जगतो निजात् ।  
अन्तः पुरं ददृशतुर्झटित्येव विनिर्गते ॥ 3.31.1 ॥  
स्तितपुष्पभरापूर्णमहाराजमहाशवम् ।  
शवपार्श्वोपविष्टान्तश्चित्तलीलाशरीरकम् ॥ 3.31.2 ॥  
घनरात्रितयाल्पाल्पमहानिद्राजनाकुलम् ।  
धूपचन्दनकर्पूरकुङ्कुमामोदमन्थरम् ॥ 3.31.3 ॥  
तमालोक्यापरं भर्तुः संसारं गन्तुमादृता ।  
पपात लीला संकल्पदेहेनात्रैव तन्नभः ॥ 3.31.4 ॥  
विवेश भर्तुः संकल्पसंसारं किंचिदाततम् ।  
संसारावरणं भित्त्वा भित्त्वा ब्रह्माण्डकर्परम् ॥ 3.31.5 ॥  
प्राप सार्धं तया देव्या पुनरावरणान्वितम् ।  
ब्रह्माण्डमण्डपं स्फारं तं प्रविश्य तथा जवात् ॥ 3.31.6 ॥  
ददर्श भर्तुः संकल्पजगज्जम्बालपल्वलम् ।  
सिंहीव शैलकुहरं तमो जलदपङ्किलम् ॥ 3.31.7 ॥  
देव्यो विविशतुस्तत्ते व्योम व्योमात्मिके जगत् ।  
ब्रह्माण्डेऽन्तर्यथा पक्वं मृदुबिल्वं पिपीलिके ॥ 3.31.8 ॥  
तत्र लोकान्तराण्यद्रीनन्तरिक्षमतीत्य ते ।  
प्रापतुर्भूतलं शैलमण्डलाम्भोधिसंकुलम् ॥ 3.31.9 ॥  
मेरुणालंकृतं जम्बूद्वीपं नवदलोदरम् ।  
गत्वाथ भारते वर्षे लीलानाथस्य मण्डलम् ॥ 3.31.10 ॥  
एतस्मिन्नन्तरे तस्मिन्मण्डले मण्डितावनौ ।  
चक्रेऽवस्कन्दनं कश्चित्सामान्तोद्रिक्तभूमिपः ॥ 3.31.11 ॥  
तेन संग्रामसंरम्भे प्रेक्षार्थं समुपागतैः ।  
त्रैलोक्यभूतैस्तद्व्योम बभूवात्यन्तसंकटम् ॥ 3.31.12 ॥  
अशङ्कितागते तत्ते देव्यौ ददृशतुर्नभः ।  
तभश्चरगणाक्रान्तमम्बुदैरिव मालितम् ॥ 3.31.13 ॥  
सिद्धचारणगन्धर्वगणविद्याधरान्वितम् ।  
शूरग्रहणसंरब्धस्वर्गलोकाप्सरोवृतम् ॥ 3.31.14 ॥  
रक्तमांसोन्मुखोन्मत्तभूतरक्षः पिशाचकम् ।  
पुष्पवृष्टिभिरापूर्णहस्तविद्याधराङ्गनम् ॥ 3.31.15 ॥  
वेतालयक्षकूश्माण्डैर्द्वन्द्वालोकनसादरैः ।  
आयुधापातरक्षार्थं गृहीताद्रितटैर्वृतम् ॥ 3.31.16 ॥  
अस्त्रमार्गनभोभागविद्रवद्भूतमण्डलम् ।  
आहोपुरुषिकाक्षुब्धप्रेक्षकामोदनोद्भटम् ॥ 3.31.17 ॥  
आसन्नभीमसंग्रामकिंवदन्तीपरस्परम् ।  
लीलाहासविलासोत्कसुन्दरीधृतचामरम् ॥ 3.31.18 ॥  
धर्माप्रेक्ष्यप्रयुक्ताग्र्यमुनिस्वस्त्ययनस्तवम् ।  
संपन्नानेकलोकेशवनितावसरस्तवम् ॥ 3.31.19 ॥  
स्वर्गार्हशूरानयनव्यग्रेन्द्रभटभासुरम् ।  
शूरार्थालंकृतोत्तुङ्गलोकपालाख्यवारणम् ॥ 3.31.20 ॥  
आगच्छच्छूरसन्मानोन्मुखगन्धर्वचारणम् ।  
शूरोन्मुखामरस्त्रैणकटाक्षेक्षितसद्भटम् ॥ 3.31.21 ॥  
वीरदोर्दण्डकाश्लेषलम्पटस्त्रीगणाकरम् ।  
शुक्लेन शूरयशसा चन्द्रीकृतदिवाकरम् ॥ 3.31.22 ॥  
श्रीराम उवाच ।  
भगवञ्छूरशब्देन कीदृशः प्रोच्यते भटः ।  
स्वर्गालंकरणं कः स्यात्को वा डिम्भाहवो भवेत् ॥ 3.31.23 ॥  
श्रीवसिष्ठ उवाच ।  
शास्त्रोक्ताचारयुक्तस्य प्रभोरर्थेन यो रणे ।  
मृतो वाथ जयी वा स्यात्स शूरः शूरलोकभाक् ॥ 3.31.24 ॥  
अन्यथा प्राणिकृत्ताङ्गो रणे यो मृतिमाप्नुयात् ।  
डिम्भाहवहतः प्रोक्तः स नरो नरकास्पदम् ॥ 3.31.25 ॥  
अयथाशास्त्रसंचारवृत्तेरर्थेन युध्यते ।  
यो नरस्तस्य संग्रामे मृतस्य निरयोऽक्षयः ॥ 3.31.26 ॥  
यथासंभवशास्त्रार्थलोकाचारानुवृत्तिमान् ।  
युध्यते तादृशश्चैव भक्तः शूरः स उच्यते ॥ 3.31.27 ॥  
गोरर्थे ब्राह्मणस्यार्थे मित्रस्यार्थे च सन्मते ।  
शरणागतयत्नेन स मृतः स्वर्गभूषणम् ॥ 3.31.28 ॥  
परिपाल्यस्वदेशैकपालने यः स्थितः सदा ।  
राजा मृतास्तदर्थं ये ते वीरा वीरलोकिनः॥ 3.31.29 ॥  
प्रजोपद्रवनिष्ठस्य राज्ञोऽराज्ञोऽथ वा प्रभोः ।  
अर्थेन ये मृता युद्धे ते वै निरयगामिनः ॥ 3.31.30 ॥  
ये हि राज्ञामराज्ञां वाप्ययथाशास्त्रकारिणाम् ।  
रणे म्रियन्ते छिन्नाङ्गास्ते वै निरयगामिनः ॥ 3.31.31 ॥  
धर्म्यं यथा तथा युद्धं यदि स्यात्तर्हि संस्थितिः ।  
नाशयेयुरलं मत्ताः परलोकभयोज्झिताः ॥ 3.31.32 ॥  
यत्र यत्र हतः शूरः स्वर्ग इत्यवशोक्तयः ।  
धर्मे योद्धा भवेच्छूर इत्येवं शास्त्रनिश्चयः ॥ 3.31.33 ॥  
सदाचारवतामर्थे खड्हधारां सहन्ति ये ।  
ते शूरा इति कथ्यन्ते शेषा डिम्भाहवाहताः ॥ 3.31.34 ॥  
तेषामर्थे रणे व्योम्नि तिष्ठन्त्युत्कण्ठिताशयाः ।  
शूरीभूतमहासत्त्वदयितोक्तिसुराङ्गनाः ॥ 3.31.35 ॥  
विद्याधरीमधुरमन्थरगीतिगर्भं  
मन्दारमाल्यवलनाकुलकामिनीकम् ।  
विश्रान्तकान्तसुरसिद्धविमानपङ्क्ति  
व्योमोत्सवोच्चरितशोभमिवोल्ललास ॥ 3.31.36 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे युद्धप्रेक्षिकास्थिताम्बरवर्णनं नामैकत्रिंशः सर्गः ॥ 31 ॥

  द्वात्रिंशः सर्गः 32

श्रीवसिष्ठ उवाच ।  
अथ वीरवरोत्कण्ठनृत्यदप्सरसि स्थिता (1) ।  
(1. वरात्कण्ठा इति पाठः.)  
लीलावलोकयामास व्योम्नि विद्यान्वितावनौ ॥ 3.32 1 ॥  
स्वराष्ट्रमण्डले भर्तृपालिते बलमालिते ।  
कस्मिंश्चिद्विततारण्ये द्वितीयाकाशभीषणे ॥ 3.32.2 ॥  
सेनाद्वितयमाक्षुब्धं सौम्याब्धिद्वितयोपमम् ।  
महारम्भघनं मत्तं स्थितं राजद्वयान्वितम् ॥ 3.32.3 ॥  
युद्धसज्जं सुसंनद्धमिद्धमग्निमिवाद्भुतम् ।  
पूर्वप्रहारसंपातप्रेक्षाब्धाक्षिलक्षितम् ॥ 3.32.4 ॥  
उद्यतामलनिस्त्रिंशधारासारवहज्जनम् ।  
कचत्परश्वधप्रासभिन्दिपालर्ष्टिमुद्गरम् ॥ 3.32.5 ॥  
गरुत्मत्पक्षविक्षुब्धवनसंपातकम्पितम् ।  
उद्यद्दिनकरोलोकचञ्चत्कनककङ्कटम् ॥ 3.32.6 ॥  
परस्परमुखालोककोपप्रोद्दामितायुधम् ।  
अन्योन्यबद्धदृष्टित्वाच्चित्रं भित्ताविवार्पितम् ॥ 3.32.7 ॥  
लेखामर्यादया दीर्घबद्धया स्थापितस्थिति ।  
अनिवार्यमहासैन्यझांकाराश्रुतसंकथम् ॥ 3.32.8 ॥  
पूर्वप्रहारस्मयतश्चिरं संशान्तदुन्दुभि ।  
निबद्धयोधसंस्थाननिखिलानीकमन्थरम् ॥ 3.32.9 ॥  
धनुर्द्वितयमात्रात्मशून्यमध्यैकसेतुना ।  
विभक्तं कल्पवातेन मत्तमेकार्णवं यथा ॥ 3.32.10 ॥  
(1) कार्य संकटसंरम्भचिन्तापरवशेश्वरम् ।  
(1. कार्यसंकर इति पाठः.)  
विरटद्भेककण्ठत्वग्भङ्गुरातुरहृद्गुहम् ॥ 3.32.11 ॥  
प्राणसर्वस्वसंत्यागसोद्योगासंख्यसैनिकम् ।  
कर्णाकृष्टशरौघौघत्यागोन्मुखधनुर्धरम् ॥ 3.32.12 ॥  
प्रहारपातसंप्रेक्षानिष्पन्दासंख्यसैनिकम् ।  
अन्योन्योत्कण्टकाठिन्यभरभ्रुकुटिसंकटम् ॥ 3.32.13 ॥  
परस्परसुसंघट्टकटुटङ्कारकङ्कटम् ।  
वीरयोधमुखादग्धभीरुप्रेप्सितकोटरम् ॥ 3.32.14 ॥  
मिथः संस्थानकालोकमात्रासंदिग्धजीवितम् ।  
समस्ताङ्गरुहासक्तप्रांशुवृद्धेभमानवम् ॥ 3.32.15 ॥  
पूर्वप्रहारसंप्रेक्षाव्यग्रप्राणतया तया ।  
संशान्तकल्लोलरवं निद्रामुद्रपुरोपमम् ॥ 3.32.16 ॥  
संशान्तशङ्खसंघाततूर्यनिर्ह्राददुन्दुभि ।  
भूतलाकाशसंलीनसर्वपांसुपयोधरम् ॥ 3.32.17 ॥  
पलायनपरैः पश्चात्त्यक्तमङ्गुलमण्डलम् (2) ।  
(2. मङ्गलमण्डलं इति पाठः.)  
विसारिमकरव्यूहमत्स्यसंख्याब्धिभासुरम् ॥ 3.32.18 ॥  
पताकामञ्जरीपुञ्जविजिताकाशतारकम् ।  
हास्तिकोत्तम्भितकरकाननीकृतखान्तरम् ॥ 3.32.19 ॥  
तरत्तरलभापूरसपक्षसकलायुधम् ।  
धमद्धमितिशब्दैश्च श्वासोत्थैर्ध्मातखान्तरम् ॥ 3.32.20 ॥  
चक्रव्यूहकराक्रान्तदुर्वृत्तसुरभासुरम् ।  
गरुडव्यूहसंरम्भविद्रवन्नागसंचयम् ॥ 3.32.21 ॥  
श्येनव्यूहविभिन्नाग्रसंनिवेशोत्तमध्वनि ।  
अन्योन्यास्फोटनिः शेषप्रपतद्भूरिवृन्दकम् ॥ 3.32.22 ॥  
विविधव्यूहविन्यासवान्तवीरवरारवम् ।  
करप्रतोलनोल्लासमत्तमुद्गरमण्डलम् ॥ 3.32.23 ॥  
कृष्णायुधांशुजलदश्यामीकृतदिवाकरम् ।  
अनिलाधूतपल्यूलसूत्कृताभशरध्वनि ॥ 3.32.24 ॥  
अनेककल्पकल्पाग्रसवृन्दमिव संस्थितम् ।  
प्रलयानिलसंक्षुब्धमेकार्णवमिवोत्थितम् ॥ 3.32.25 ॥  
सद्यश्छिन्नं महामेरोः पक्षद्वयमिव स्फुरत् ।  
क्षुब्धमारुतनिर्धूतमिव कज्जलपर्वतम् ॥ 3.32.26 ॥  
पातालकुहरात्क्षुब्धमन्धकारमिवोत्थितम् ।  
लोकालोकमिवोन्मत्तनृत्यलोललसत्तटम् ।  
महानकसंघातं भित्त्वावनिमिवोत्थितम् ॥ 3.32.27 ॥  
आलोलकुन्तमुसलासिपरश्वधांशु-  
श्यामायमानदिवसातपवारिपूरैः ।  
एकार्णवं भुवनकोशमिवाचिरेण  
कर्तुं समुद्यतमगाधमनन्तपूरैः ॥ 3.32.28 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने आहवारम्भणं नाम द्वात्रिंशः सर्गः ॥ 32 ॥

  त्रयस्त्रिंशः सर्गः 33

श्रीराम उवाच ।  
भगवन्युद्धमेतन्मे समासेन मनाग्वद ।  
श्रुतिराह्लाद्यते श्रोतुर्यस्मादेताभिरुक्तिभिः ॥ 3.33.1 ॥  
श्रीवसिष्ठ उवाच ।  
अथ तत्रैव ते देव्यौ संग्रामं तमवेक्षितुम् ।  
विमाने कल्पिते कान्ते रुद्धे रुरुहतुः स्थिरे ॥ 3.33.2 ॥  
एतस्मिन्नन्तरे तत्र लीलेशः प्रतिपक्षतः ।  
तमुत्सोदुमशक्तः सन्मुखव्यतिकरे रणे ॥ 3.33.3 ॥  
प्रलयार्णवकल्लोल इवोत्पत्त्योद्भये भटे ।  
जहौ सानाविव शिलां भटस्योरसि मुद्गरम् ॥ 3.33.4 ॥  
अथ प्रवृत्तः प्रसभं प्रलयार्णवरंहसा ।  
सेनयोः शस्त्रसंपातः किरन्ननलविद्युतः ॥ 3.33.5 ॥  
तरत्तरलधाराग्ररेखाङ्कितनभस्तलः ।  
ध्वनत्कणकणाशब्दमध्यलक्षितटांकृतिः ॥ 3.33.6 ॥  
धीरहुंकारमिश्रोष्मघर्घरारवघस्मरः ।  
प्रवृत्तशरधाराग्रभास्करार्चिर्वितानकः ॥ 3.33.7 ॥  
नदत्कङ्कटटङ्कारप्रोड्डीनकणपावकः ।  
परस्पराहतिच्छिन्नहेतिखण्डखगाम्बरः ॥ 3.33.8 ॥  
वीरदोर्द्रुमसंचारवहद्वननभस्थलः ।  
कोदण्डचक्रक्रेङ्कारद्रवद्वैमानिकाङ्गनः ॥ 3.33.9 ॥  
महाहलहलारावभृङ्गीकृतघनध्वनिः ।  
निर्विकल्पसमाधिस्थ इवैकघनतावशात् ॥ 3.33.10 ॥  
नाराचासारधाराग्रलूनशूरशिरस्करः ।  
परस्परांससंघट्टरणत्कङ्कटसंकटः ॥ 3.33.11 ॥  
हुंकारहतहेत्युग्रसंघट्टकटुटांकृतः ।  
तरद्धारातरङ्गाभ्रदन्तुराशेषदिङ्भुखः ॥ 3.33.12 ॥  
हेतुसंघट्टविक्षोभमुष्टिग्राह्यझणज्झणः ।  
चिरमास्फोटकास्फोटलुठच्चटचटारवः ॥ 3.33.13 ॥  
प्रवहत्खङ्गसीत्कारज्वलत्कणसणध्वनिः ।  
सरच्छरभराध्वान्तशरत्खरखरारवः ॥ 3.33.14 ॥  
धगद्धगितिविच्छिन्नकण्ठोत्थप्राणलोहितः ।  
छिन्नबाहुशिरः खङ्गखण्डनिर्विवराम्बरः ॥ 3.33.15 ॥  
कङ्कटोत्थस्फुरद्वह्निसटास्पृष्टशिरोरुहः ।  
रणत्पतदसिव्रातमत्तपीनझणज्झणः ॥ 3.33.16 ॥  
कुन्तकुण्ठितमातङ्गतरङ्गोत्तुङ्गलोहितः ।  
दन्तिदन्तविनिष्पेषतारचीत्कारकर्कशः ॥ 3.33.17 ॥  
महामुसलसंपातपिष्टकष्टोद्धुरस्वरः ।  
तरच्छूरशिरः पद्मप्रकराच्छादिताम्बरः ॥ 3.33.18 ॥  
व्योमन्यस्तभुजाहीन्द्रः पूर्णधूलिमयाम्बुदः ।  
छिन्नहेतिनरारब्धकेशाकेशिप्रतिक्रियः ॥ 3.33.19 ॥  
नखानखिनिकृत्ताक्षिकर्णनासोष्ठकन्धरः ।  
छिन्नायुधमहामल्लहेलोल्लालनलब्धभूः ॥ 3.33.20 ॥  
पतत्समदमातङ्गकम्पितोर्वीलुठद्रयः ।  
रणद्रथरयोत्पन्नक्षरद्रक्तसरित्पथः ॥ 3.33.21 ॥  
रजोरचितनीहारः कचत्प्रवहदायुधः ।  
एकीकृतघनक्षोभसैन्यसागरगर्जितः ॥ 3.33.22 ॥  
मत्तहासविलासेन मृत्युना परिचर्वितः ।  
गर्विताद्रीन्द्रनागेन्द्रखर्विताम्भोदगर्जितः ॥ 3.33.23 ॥  
वृक्षश्वभ्रतटीच्छन्नचक्रशक्त्यृष्टिमुद्गरः ।  
शरोर्णातन्तुनीरन्ध्रघृष्टियोधाद्रिमेखलः ॥ 3.33.24 ॥  
मेघविश्रआन्तविच्छिन्नपताकापटचामरः ।  
यन्त्रपाषाणचक्रौघदूरविद्रुतखेचरः ॥ 3.33.25 ॥  
मरणव्यग्रकृत्ताङ्गयोधाक्रन्दातिघर्घरः ।  
कुठाराघातसंघातविदलन्मस्तकव्रजः ॥ 3.33.26 ॥  
दूरोड्डीनकचत्खड्गखण्डतारकिताम्बरः ।  
शक्तिनिर्मुक्तशक्त्यौघविभिन्नेभावृतावनिः ॥ 3.33.27 ॥  
सैन्यव्याकुलवेतालललनोन्मुक्तमुद्गरः (1) ।  
(1. द्धूतमुद्गरः इति पाठः.)  
गगनोत्तम्भितोत्तुङ्गशूरतोमरतोरणः ॥ 3.33.28 ॥  
भुशुण्डीभग्नखड्गौघखण्डालीव्योमकुन्तलः ।  
कुन्तवेणुवनन्यस्ततापाम्बरकचच्छविः ॥ 3.33.29 ॥  
खड्गर्ष्टिवृष्टिसंपुष्टराजपूजितसैनिकः ।  
शूलोत्तम्भितसच्छूरग्रहणोद्यमिताप्सराः ॥ 3.33.30 ॥  
गदातुषारविगलत्स्फुरिताङ्गददिङ्भुखः ।  
प्रासप्रसभसंपिष्टकष्टचेष्टतयोत्कटः ॥ 3.33.31 ॥  
चक्रक्रकचसंचारच्छिन्नाश्वनरवारणः ।  
परशुव्रातसंपातपतत्समदवारणः ॥ 3.33.32 ॥  
लकुटोल्लोडनोड्डीनप्रोड्डामरचटद्भटः ।  
यन्त्रपाषाणसंपातपिष्टकेतुरथद्रुमः ॥ 3.33.33 ॥  
करवालविलूनाग्रच्छत्रपङ्कजपाण्डुरः ।  
क्षेपणक्षोभसंक्षीणसैन्यक्षोभोऽप्यलक्षणः ॥ 3.33.34 ॥  
कबन्धबन्धसंनेतृपातसंपिष्टपार्श्वगः ।  
साङ्कुशाङ्कितसंख्यस्थवीरवारितवारणः ॥ 3.33.35 ॥  
परशुव्रातसंपातपतत्समदवारणः ।  
पाशापाशिविशेषज्ञवीरातिपरिदेवनः ॥ 3.33.36 ॥  
क्षुरिकाकुक्षिनिर्भेदगलत्पद्मपतज्जनः ।  
त्रिशूलवलनोन्मत्तशूरसंकरनर्ततः ॥ 3.33.37 ॥  
धावद्धानुष्कसंपूर्णकुलकूजितकाकलिः (1) ।  
(1. कृतकूजित इति पाठः.)  
भिन्दिपालसटाटोपहुंकारारभटीनटः ॥ 3.33.38 ॥  
वज्रमुष्टिविनिष्पिष्टपिष्टसद्भटसंकटः ।  
श्येनवद्व्योमपदवीप्रोत्पतत्पटुपट्टिशः ॥ 3.33.39 ॥  
अङ्कुशाकृष्टशूरेशरथेभहयकेतनः ।  
हलाहलिहतालूनहेलाकुलकुलाचलः ॥ 3.33.40 ॥  
सुतालोत्तालकुद्दालनिखातवनभूतलः ।  
धनुर्द्विगुणमात्रास्तलूनलोकशिलावलिः ॥ 3.33.41 ॥  
क्रकचोभयपार्श्वेभच्छिन्नमत्तमतङ्गजः ।  
संग्रामोलूखलक्षुण्णलोकतण्डुलमौसली ॥ 3.33.42 ॥  
अस्त्राभाश्रृङ्खलाजालबद्धसेनाविहङ्गमः ।  
लोलासिवीरनिस्त्रिंशनीतवादिगृहाङ्गणः ॥ 3.33.43 ॥  
गणशो नीयमानाग्र्यश्वापदारावनिर्भरः ।  
नखाङ्गुष्ठखनत्पुङ्खप्रेङ्खारणरणारवैः ॥ 3.33.44 ॥  
मरिचैर्व्यञ्जनानीव रञ्जयन्सकलारवान् ।  
(2) सैन्यनिक्षिप्तकुम्भाग्निदग्धयोधेरितायुधः ।  
(2. सैनिकक्षिप्त इति पाठः.)  
सैन्यनिक्षिप्तकुम्भाग्निदग्धयोधोज्झितायुधः (3) ॥ 3.33.45 ॥  
(3. ग्निमृतयोधो जितायुधः, मतयाधेरितायुधः इति पाठौ.)  
सैन्यनिक्षिप्तकुम्भस्थतप्ताङ्गारहतेक्षणः ।  
सैन्यनिक्षिप्तकुम्भस्थविषवारिदलज्जनः ॥ 3.33.46 ॥  
नाराचवर्षवरवारिदवीरपूर-  
मत्ताभ्रसंभ्रमसनृत्तकबन्धबर्ही ।  
कल्पान्तकाल इव वेगविवर्तमान-  
मातङ्गशैलवलितो रणसंभ्रमोऽभूत् ॥ 3.33.47 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे सेनयोः प्रथमपातवर्णनं नाम त्रयस्त्रिंशः सर्गः ॥ 33 ॥

  चतुस्त्रिंशः सर्गः 34

श्रीवसिष्ठ उवाच ।  
अथ राज्ञां युयुत्सूनां भटानां मन्त्रिणामपि ।  
नभसः प्रेक्षकारणां च तत्रेमाः प्रोदगुर्गिरः ॥ 3.34.1 ॥  
चलत्पद्मं सर इव वदद्विहगमेव च ।  
नभः शूरशिरः कीर्णं भाति तारकिताकृति ॥ 3.34.2 ॥  
पश्य रक्तपृषत्पूरसिन्दूरारुणमारुतैः ।  
सांध्या इव विभान्त्येव मध्याह्नेऽम्बुदभानवः ॥ 3.34.3 ॥  
किमिदं भगवन्व्योम पलालभरितं स्थितम् ।  
नेदं पलालं वीराणामेते शरभराम्बुदाः ॥ 3.34.4 ॥  
यावन्तो भुवि सिच्यन्ते रुधिरै रणरेणवः ।  
तावन्त्यब्दसहस्राणि भटानामास्पदं दिवि ॥ 3.34.5 ॥  
मा भैष्ट नैते निस्त्रिंशा नीलोत्पलदलत्विषः ।  
अमी वीरावलोकिन्या लक्ष्म्या नयनविभ्रमाः ॥ 3.34.6 ॥  
वीरालिङ्गनलोलानां नितम्बे सुरयोषिताम् ।  
मेखलाः शिथिलीकर्तुं प्रवृत्तः कुसुमायुधः ॥ 3.34.7 ॥  
लसद्भुजलतालोला रक्तपल्लवपाणयः ।  
मञ्जरीमत्तनयना मध्वामोदसुगन्धयः ॥ 3.34.8 ॥  
गायन्त्यो मधुरालापैर्नन्दनोद्यानदेवताः ।  
तवागमनमाशङ्क्य प्रवृत्ताः परिनर्तितुम् ॥ 3.34.9 ॥  
प्रत्यनीकं भिनत्त्यन्तः कुठारैः कठिनैरियम् ।  
सेना ग्राम्येव वनिता दयितं दृष्टिचेष्टितैः ॥ 3.34.10 ॥  
हा पितुर्मम भल्लेन शिरो ज्वलितकुण्डलम् ।  
सूर्यस्य निकटं नीतं कालेनेवाष्टमो ग्रहः ॥ 3.34.11 ॥  
आपादश्रृङ्खलाप्रोतभ्रमत्स्थूलोपलद्वयम् ।  
भ्रामयंश्चित्रदण्डाख्यं चक्रमूर्ध्वभुजो जवात् ॥ 3.34.12 ॥  
योधो यम इवाभाति याम्यादायाति दिक्तटात् ।  
सर्वतः संहरन्सेनामेहि यामो यथागतम् ॥ 3.34.13 ॥  
सद्यश्छिन्नशिरः श्वभ्रमज्जत्कङ्ककुलाकुलाः ।  
कबन्धाः परिनृत्यन्ति तालोत्ताला रणाङ्गणे ॥ 3.34.14 ॥  
गीर्वाणगणगोष्ठीषु प्रवृत्ताः संकथा मिथः ।  
कदा लोकान्तरं धीराः कथं यास्यन्ति के कुतः ॥ 3.34.15 ॥  
निगिरत्यागताः सेनाः स्रवन्तीरिव सागरः ।  
समत्स्यमकरव्यूहा अहो नु विषमो भटः ॥ 3.34.16 ॥  
कटेषु करिणां कीर्णा धारानाराचराजयः ।  
पतिता इव संपूर्णाः श्रृङ्गसंघेषु वृष्टयः ॥ 3.34.17 ॥  
हा कुन्तेन शिरो नीतं ममेत्येवं विवक्षतः ।  
शिरसाऽजीवमित्येवं खे खगेनेव वाशितम् ॥ 3.34.18 ॥  
यन्त्रपाषाणवर्षेण यैषास्मान्परिषिञ्चति ।  
सेनानुश्रृङ्खलाजालवलना क्रियतां बलात् ॥ 3.34.19 ॥  
वलीपलितनिर्मुक्तं पूर्वभार्याप्सराः सती ।  
अङ्गीकरोति भर्तारं परिज्ञाय रणे हतम् ॥ 3.34.20 ॥  
आदिवं रचिताकाराः कुन्तकाननकान्तयः ।  
वीराणां स्वर्गमारोदुमिव सोपानपङ्क्तयः ॥ 3.34.21 ॥  
कान्तकाञ्जनकान्ताङ्गे भटस्योरसि कामिनी ।  
दृष्टा देवपुरन्ध्रीयं भर्तुरन्वेषणान्विता ॥ 3.34.22 ॥  
हा हतं सैन्यमस्माकं भटैरुद्धतमुष्टिभिः ।  
महाप्रलयकल्लोलैः सुरशैलस्थलं यथा ॥ 3.34.23 ॥  
युध्यध्वमग्रतो मूढा नयतार्धमृतान्नरान् ।  
निजान्पादप्रहारेण मैतान्दारयताधमाः ॥ 3.34.24 ॥  
धम्मिल्लवलनाव्यग्रे घनोत्कण्ठेऽप्सरोगणे ।  
भटो दिव्यशरीरेण पार्श्वप्राप्तो निरीक्ष्यताम् ॥ 3.34.25 ॥  
फुल्लहेमारविन्दासु च्छायाशीतजलानिलैः ।  
स्वर्गनद्यास्तटीष्वेनं दूरायातं विनोदय ॥ 3.34.26 ॥  
विविधायुधसंघट्टखण्डितोग्रास्थिकोटयः ।  
खे कवन्त्यः कणत्कारैः प्रसृतास्तारका इव ॥ 3.34.27 ॥  
व्योम्नि जीवनदीवाहे वहत्सायकवारिणि ।  
चक्रावर्तिनि गच्छन्ति गिरयोऽप्यणुपङ्कताम् ॥ 3.34.28 ॥  
भ्रमद्धिर्ग्रहमार्गेषु शिरोभिर्वीरभूभृताम् ।  
आयुधांशुलतानालग्नासिदलकण्टकैः ॥ 3.34.29 ॥  
केतुपट्टमृणालाङ्गदलैर्लब्धशिलीमुखैः ।  
वहद्वातचलत्पद्मं नभः पद्मसरः कृतम् ॥ 3.34.30 ॥  
मृतमातङ्गसंघाते गिराविव पिपीलिकाः ।  
भीरवः (1) परिलीयन्ते स्त्रियः पुंवक्षसीव च ॥ 3.34.31 ॥  
(1. परिहीयन्ते इति पाठः.)  
अपूर्वोत्तमसौन्दर्यकान्तसंगमशंसिनः ।  
वान्ति विद्याधरस्त्रीणामलकोल्लासिनोऽनिलाः ॥ 3.34.32 ॥  
छत्रेषूड्डीयमानेषु स्थितेषु व्योम्नि चन्द्रता ।  
इन्दुनेव यशोमूर्त्या कृता शुभ्रातपत्रता ॥ 3.34.33 ॥  
भटो मरणमूर्च्छान्ते निमेषेणामरं वपुः ।  
स्वकर्मशिल्पिरचितं प्राप्तः स्वप्नपुरं यथा ॥ 3.34.34 ॥  
शूलशक्त्यृष्टिचक्राणां वृष्टयो मुक्ततुष्टयः ।  
व्योमाब्धौ मत्स्यमकरसंकुलावयवाः स्थिताः ॥ 3.34.35 ॥  
शरोत्कृत्तसितच्छत्रकलहंसैर्नभः स्थलम् ।  
भाति संचितपूर्णेन्दुबिम्बलक्षैरिवावृतम् ॥ 3.34.36 ॥  
क्रियते गगनोड्डीनैश्चामरैश्चारुघर्घरैः ।  
वातावधूतसंरोधतरङ्गनिकरद्युतिः ॥ 3.34.37 ॥  
दृश्यन्ते हेतिदलिताश्छत्रचामरकेतवः ।  
आकाशक्षेत्रविक्षिप्ता यशः शालिलता इव ॥ 3.34.38 ॥  
वहद्भिर्व्योम्नि सक्षेम पश्य नीता क्षयं शरैः ।  
शक्तिवृष्टिरुपायान्ती सस्यश्रीः शलभैरिव ॥ 3.34.39 ॥  
एषा प्रसृतदोर्दण्डभटखड्गच्छटात्कृतिः ।  
कठिनात्कंकटाज्जाता मृत्योरेवोग्रहुंकृतिः ॥ 3.34.40 ॥  
हेतिकल्पानिलक्षुण्णा दन्तनिर्झरवारयः ।  
जनताक्षयकालेऽस्मिन्भग्ना नागा नगा इव ॥ 3.34.41 ॥  
सचक्रनाथसूताश्वं व्यूढं रक्तमहाह्रदे ।  
(2) हाहाभिभूतगतिकं चेष्टते रथपत्तनम् ॥ 3.34.42 ॥  
(2. महाभिभूत इति पाठः.)  
करकंकटकुट्यङ्कखड्गसंघट्टटांकृतैः ।  
कालरात्र्या प्रनृत्यन्त्या रणवीणेव वाद्यते ॥ 3.34.43 ॥  
नरेभखरवाजिभ्यो ये च्युता रक्तनिर्झराः ।  
पश्य तद्बिन्दुसिक्तेन वायुनारुणिता दिशः ॥ 3.34.44 ॥  
शस्त्रांशुजलदे व्योम्नि कालीचिकुरमेचके ।  
शरकोरकभारस्रङ्भेघे विद्युदिवोदिता ॥ 3.34.45 ॥  
अनन्तरक्तसंसक्तसन्नावनितलायुधैः ।  
भुवनं भात्यभिज्वालमग्निलोक इवाकुलम् ॥ 3.34.46 ॥  
भुशुण्डीशक्तिशूलासिमुसलप्रासवृष्टयः ।  
अन्योन्यच्छेदभेदाभ्यां करप्रकरतोऽपतन् ॥ 3.34.47 ॥  
अक्षोभैकप्रहरणाद्यातुधान्योऽन्यचेष्टितम् ।  
संरम्भावेक्षणप्रज्ञं रणं स्वप्नमिव स्थितम् ॥ 3.34.48 ॥  
अनन्यशब्दाविरतहताहतिरणज्झणैः ।  
गायतीव क्षतक्षोभमुदितो रणभैरवः ॥ 3.34.49 ॥  
अन्योन्यरणहेत्युग्रचूर्णपूर्णो रणार्णवः ।  
वालुकामय एवाभूच्छिन्नच्छत्रतरङ्गकः ॥ 3.34.50 ॥  
सरभसरसवद्विसारितूर्य-  
प्रतिरवपूरितलोकपाललोकः ।  
रणगिरिरयमुग्रपक्षदक्ष-(1)  
(1. रवमुग्र इति पाठः.)  
प्रतिसृतिवृत्त इवाम्बरे युगान्ते ॥ 3.34.51 ॥  
हा हा धिक्प्रविकटकङ्कटाननोद्य-  
त्प्रोड्डीनप्रकटतडिच्छटाप्रतप्ताः ।  
क्रेङ्कारस्फुरितगुणेरिता रणन्तो  
नाराचाः शिखरिशिलागणं वहन्ति ॥ 3.34.52 ॥  
छिन्नेच्छाच्छमिति न यावदङ्गभङ्गं  
कुर्वन्तो ज्वलदनलोज्ज्वलाः पृषत्काः ।  
तावद्द्रग्द्रुतमिति एहि मित्र यामो  
यामोऽयं प्रवहति वासरश्चतुर्थः ॥ 3.34.53 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणए लीलोपाख्याने रणप्रेक्षकजनोक्तिवर्णनं नाम चतुस्त्रिंशः सर्गः ॥ 34 ॥

  पञ्चत्रिंशः सर्गः 35

श्रीवसिष्ठ उवाच ।  
अथ प्रोड्डयनोद्युक्ततुरङ्गमतरङ्गकः ।  
उत्ताण्डव इवोन्मत्तो बभूव स रणार्णवः ॥ 3.35.1 ॥  
छत्रडिण्डीरविश्रान्तसितेषुशफरोत्करः ।  
अश्वसैन्योल्लसल्लोलकल्लोलाकुलकोटरः ॥ 3.35.2 ॥  
नानायुधनदीनीतसैन्यावर्तविवृत्तिमान् ।  
मत्तहस्तिघटापीठचलाचलकुलाचलः ॥ 3.35.3 ॥  
कचच्चक्रशतावर्तवृत्तिभ्रान्तशिरस्तृणः ।  
धूलीजलधरापीतभ्रमत्खङ्गप्रभाजलः ॥ 3.35.4 ॥  
मकरव्यूहविस्तारभग्नाभग्नभटौघनौ ।  
महागुडुगुडावर्तप्रतिश्रुद्धनकन्दरः ॥ 3.35.5 ॥  
मीनव्यूहविनिष्क्रान्तशरबीजौघसर्षपः ।  
हेतिवीचीवरालूनपताकावीचिमण्डलः ॥ 3.35.6 ॥  
शस्त्रवारिकृताम्भोदसदृशावर्तकुण्डलः ।  
संरम्भघनसंचारसेनातिमितिमिङ्गिलः ॥ 3.35.7 ॥  
कृष्णायसपरीधानवलत्सेनाम्बुभीषणः ।  
कबन्धावर्तलेखान्तर्बद्धसैन्यादिभूषणः ॥ 3.35.8 ॥  
शरसीकरनीहारसान्धकारककुब्गणः ।  
निर्घोषाशोषिताशेषशब्दैकघनघुंघुमः ॥ 3.35.9 ॥  
पतनोत्पतनव्यग्रशिरः शकलसीकरः ।  
आवर्तचक्रव्यूहेषु प्रभ्रमद्भटकाष्ठकः ॥ 3.35.10 ॥  
कष्टटाङ्कारकोदण्डकुण्डलोन्मथनोद्भटः ।  
अशङ्कमेव पातालादिवोद्यत्सैनिकोर्मिमान् ॥ 3.35.11 ॥  
गमागमपरानन्तपताकाच्छत्रफेनिलः ।  
वहद्रक्तनदीरंहः प्रोह्यमानरथद्रुमः ॥ 3.35.12 ॥  
गजप्रतिमसंपन्नमहारुधिरबुद्वुदः ।  
सैन्यप्रवाहविचलद्धयहस्तिजलेचरः ॥ 3.35.13 ॥  
ससंग्रामोऽम्बरग्राम इवाश्चर्यकरो नृणाम् ।  
अभूत्प्रलयभूकम्पकम्पिताचलचञ्चलः ॥ 3.35.14 ॥  
तरत्तरङ्गविहगः पतत्करिघटातटः ।  
त्रस्तभीरुमृगानीकस्फूर्जद्धुरुघुरारवः ॥ 3.35.15 ॥  
सरच्छरालीशलभशतभङ्गुरसैनिकः ।  
तरत्तुरङ्गशरभः शरभारवनावनिः ॥ 3.35.16 ॥  
(1) चलद्द्विरेफनिर्ह्रादो रसत्तूर्यगुहागुरुः ।  
(1. जलद्विरेफ इति पाठः.)  
चिरात्स सैन्यजलदो लुठद्भटमृगाधिपः ॥ 3.35.17 ॥  
प्रसद्धूलिजलदो विगलत्सैन्यसानुमान् ।  
पतद्रथवराढ्याङ्गः प्रतपत्खङ्गमण्डलः ॥ 3.35.18 ॥  
प्रोत्पतत्पदपुष्पौघः पताकाच्छत्रवारिदः ।  
वहद्रक्तनदीपूरपतत्साराववारणः ॥ 3.35.19 ॥  
सोऽभूत्समरकल्पान्तो जगत्कवलनाकुलः ।  
पर्यस्तसध्वजच्छत्रपताकारथपत्तनः ॥ 3.35.20 ॥  
पतद्विमलहैत्यौघभूरिभास्वरभास्करः ।  
कठिनप्राणसंतापतापिताखिलमानसः ॥ 3.35.21 ॥  
कोदण्डपुष्करावर्तशरधारानिरन्तरः ।  
वहत्खड्गशिलालेखाविद्युद्वलयिताम्बरः ॥ 3.35.22 ॥  
उच्छिन्नरक्तजलधिपतितेभकुलाचलः ।  
नभोविकीर्णनिपतद्युत्तारकणतारकः ॥ 3.35.23 ॥  
यक्रकुल्याम्बुदावर्तपूर्णव्योमशिराम्बुदः ।  
अस्त्रकल्पाग्निनिर्दग्धसैन्यलोकान्तरक्रमः ॥ 3.35.24 ॥  
हेतिवर्षाशनिच्छन्नभूतलामलभूधरः ।  
गजराजगिरिव्रातपातपिष्टजनव्रजः ॥ 3.35.25 ॥  
शरधाराघनानीकमेघच्छन्नमहीनभाः ।  
महानीकार्मवक्षोभसंघट्टघटिताद्रवः ॥ 3.35.26 ॥  
व्याप्त उग्रानिलोद्धूतैर्जलव्यालैरिवाचलः ।  
अन्योन्यदलनव्यग्रैः शस्त्रोत्पात इवोत्थितैः ॥ 3.35.27 ॥  
शूलासिचक्रशरशक्तिगदाभुशुण्डी-  
प्रासादयो विदलनेन मिथो ध्वनन्तः ।  
दीप्ता अधुर्दशदिशः शतशो भ्रमन्तः  
कल्पान्तवातपरिवृत्तपदार्थलीलाम् ॥ 3.35.28 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे रणवर्णनं नाम पञ्चत्रिंशः सर्गः ॥ 35 ॥

  षट्‌त्रइंशः सर्गः 36

श्रीवसिष्ठ उवाच ।  
अथ श्रृङ्गोपमानेषु स्थितेषु शरराशिषु ।  
सर्वभूरुषु भग्नेषु विद्रुतेषु दिशो दश ॥ 3.36.1 ॥  
मातङ्गशवशैलेषु विश्रान्ताम्बुदपङ्क्तिषु ।  
यक्षरक्षः पिशाचेषु क्रीडत्सु रुधिरार्णवे ॥ 3.36.2 ॥  
महतां धर्मनिष्ठानां शीलौजः सत्त्वशालिनाम् ।  
शुद्धानां कुलपद्मानां वीराणामनिवर्तिनाम् ॥ 3.36.3 ॥  
द्वन्द्वयुद्धानि जातानि मेघानामिव गर्जताम् ।  
मिथोनिगरणोत्कानि मिलन्त्यापगपूरवत् ॥ 3.36.4 ॥  
पञ्जरः पञ्जरेणेव गजौघेन गजोच्चयः ।  
सवनः सवनेनाद्रिरद्रिणेवामिलद्वलात् ॥ 3.36.5 ॥  
अश्वौघो मिलदश्वानां वृन्देनाराविरंहसा ।  
तरङ्गौगेन घोषेण तरङ्गौघ इवार्णवे ॥ 3.36.6 ॥  
नरानीकं नरानीकः समायुधमयोधयत् ।  
वेण्वोघमिव वेण्वोघो मरुल्लोलो मरुद्वलम् ॥ 3.36.7 ॥  
रथौघश्च रथौघेन निष्पिपेषाखिलं वपुः ।  
नगरं नगरेणेव दैवेनोड्डीनमासुरम् ॥ 3.36.8 ॥  
सरच्छरभरासाररचितापूर्ववारिदम् ।  
युयुधे स्थगिताकाशा धनुर्धरपताकिनी ॥ 3.36.9 ॥  
विषमायुधयुद्धेषु योद्धारः पेलवाशयाः ।  
यदा युक्त्या पलायन्ते रणकल्पानले तदा ॥ 3.36.10 ॥  
मिलिताश्चक्रिणश्चक्रैर्धनुर्धारैर्धनुर्धराः ।  
खड्गिभिः खड्गयोद्धारो भुशुण्डीभिर्भुशुण्डयः ॥ 3.36.11 ॥  
मुसलैर्मुसलोदाराः कुन्तिनः कुन्तिधारिभिः ।  
ऋष्ट्यायुधा ऋष्टिधरैः प्रासिभिः प्रासपाणयः ॥ 3.36.12 ॥  
समुद्गरा मुद्गरिभिः सगदैर्विलसद्गदाः ।  
शाक्तिकैः शक्तियोद्धारः शूलैः शूलविशारदाः ॥ 3.36.13 ॥  
प्रासासनविदः प्रासैः परशूक्ताः परश्वधैः ।  
लकुटोद्यैर्लकुटिनश्चोपलैरुपलायुधाः ॥ 3.36.14 ॥  
पाशिभिः पाशधारिण्यः शङ्कुभिः शङ्कुधारिणः ।  
क्षुरिकाभिस्तु क्षुरिका भिन्दिपालैश्च तद्गताः ॥ 3.36.15 ॥  
वज्रमुष्टिधरा वज्रैरङ्कुशैरङ्कुशोद्धताः ।  
हलैर्हलनिकाषज्ञास्त्रिशूलैश्च त्रिशूलिनः ॥ 3.36.16 ॥  
श्रृङ्खलाजालिनो जालैः श्रृङ्खलैरलिकोमलैः ।  
क्षुभिताकल्पविक्षुब्धसागरोर्मिघटा इव ॥ 3.36.17 ॥  
क्षुब्धछक्रदलावर्तः शरसीकरमारुतः ।  
प्रभ्रमद्धेतिमकरो व्योमैकार्णव आबभौ ॥ 3.36.18 ॥  
उत्फुल्लायुधकल्लोलशिराकुलजलेचरः ।  
रोदोरन्ध्रसमुद्रोऽसौ बभूवामरदुस्तरः ॥ 3.36.19 ॥  
दिव्याष्टकजनानीकं पक्षद्वयतया तया ।  
अर्धेनार्धेन कुपितं भूपालाभ्यां तथा स्थितम् ॥ 3.36.20 ॥  
मध्यदेशादिसंख्याने प्राग्दिभ्योऽभ्यागतानिमान् ।  
लीलानाथस्य पद्मस्य पक्षे जनपदाञ्छृणु ॥ 3.36.21 ॥  
पूर्वस्यां कोसलाः काशिमागधा मिथिलोत्कलाः ।  
मेखलाः कर्करा मुद्रास्तथा संग्रामशौण्डकाः ॥ 3.36.22 ॥  
मुख्या हिमा रुद्रमुख्यास्ताम्रलिप्तास्तथैव च ।  
प्राग्ज्योतिषा वाजिमुखा अम्बष्ठाः पुरुषादकाः ॥ 3.36.23 ॥  
वर्णकोष्ठाः सविश्वोत्रा आममीनाशनास्तथा ।  
व्याघ्रवक्राः किराताश्च सौवीरा एकपादकाः ॥ 3.36.24 ॥  
माल्यवान्नाम शैलोऽत्र शिबिराञ्जन एव च ।  
वृषलध्वजपद्माद्यास्तथोदयकरो गिरिः ॥ 3.36.25 ॥  
अथ प्राग्दक्षिणायां तु इमे विन्ध्यादिवासिनः ।  
चेदयो वत्सदाशार्णा अङ्गवङ्गोपवङ्गकाः ॥ 3.36.26 ॥  
कलिङ्गपुण्ड्रजठरा विदर्भा मेखलास्तथा ।  
शबराननवर्णाश्च कर्णात्रिपुरपूरकाः ॥ 3.36.27 ॥  
कण्टकस्थलनामानः पृथग्दीपककोमलाः ।  
कर्णान्ध्राश्चौलिकाश्चैव तथा चार्मण्वता अपि ॥ 3.36.28 ॥  
काकका हेमकुड्याश्च तथा श्मश्रुधरा अपि ।  
बलिग्रीवमहाग्रीवाः किष्किन्धा नालिकेरिणः ॥ 3.36.29 ॥  
अत लीलापतेरस्य दक्षिणस्यामिमे नृपाः ।  
विन्ध्योऽथ कुसुमापीडो महेन्द्रो दर्दुरस्तथा ॥ 3.36.30 ॥  
मलयः सूर्यवांश्चैव गणा राज्यसमृद्धकाः ।  
अवन्तीरिति विख्यातास्तथा शाम्बवतीति च ॥ 3.36.31 ॥  
दशपूरकथाचक्रारेषिकातुरकच्छपाः ।  
वनवासोपगिरयस्ते भद्रगिरयस्तथा ॥ 3.36.32 ॥  
नागरा दण्डकाश्चैव गणराष्ट्रनृराष्ट्रकाः ।  
साहा शैवार्ष्यमूकाश्च कर्कोटा वनबिम्बलाः ॥ 3.36.33 ॥  
पम्पानिवासिनश्चैव कैरकाः कर्कवीरकाः ।  
स्वेरिका यासिकाश्चैव धर्मपत्तनपञ्जिकाः ॥ 3.36.34 ॥  
काशिकास्तृष्णखलूला यादास्ते ताम्रपर्णकाः ।  
गोनर्दाः कनकाश्चैव दीनपत्तनमामकाः ॥ 3.36.35 ॥  
(1) ताम्रीका दम्भराकीर्णाः सहकारैणकास्तथा ।  
(1. ताम्रीकदंभराकीर्ण इति पाठः.)  
वैतुण्डकास्तुम्बवनालाजिनद्वीपकर्णिकाः ॥ 3.36.36 ॥  
कर्णिकाभाश्च शिवयः कौङ्कणाश्चित्रकूटकाः ।  
कर्णाटमण्टवटका महाकटकिकास्तथा ॥ 3.36.37 ॥  
आन्ध्राश्च कोलगिरयश्चावन्तिकविचेरिकाः ।  
चण्डायत्ता देवनकाः क्रौञ्चा वाहस्तथैव च ॥ 3.36.38 ॥  
शिलाक्षारोदभोनन्दमर्दना मलयाभिधाः ।  
ते चित्रकूटशिखरा लङ्कारक्षोगणाः स्मृताः ॥ 3.36.39 ॥  
अथ प्रत्यग्दक्षिणस्यां महाराज्यसुराष्ट्रकाः ।  
सिन्धुसौवीरशूद्राख्या आभीरा द्रविडास्तथा ॥ 3.36.40 ॥  
कीकटाः सिद्धखण्डाख्यास्तथा कालिरुहा अपि ।  
अत्र हेमगिरिः शैलस्तथा रैवतको गिरिः ॥ 3.36.41 ॥  
जयकच्छो मयवरो (2) यवनास्तत्र जन्तवः ।  
(2. पटनास्तत्र इति पाठः.)  
बाह्लीका मार्गणावन्ता धूम्रास्तुम्बकनामकाः ॥ 3.36.42 ॥  
तथा लाजगणाश्चैव तथात्र गिरिवासिनः ।  
ततोऽब्धितोकनियुता एते लीलापतेर्जनाः ॥ 3.36.43 ॥  
अथ तत्प्रतिपक्षस्थानिमाञ्जनपदाञ्श्रृणु ।  
पश्चिमायां दिशि प्रौढा इमे तावन्महाद्रयः ॥ 3.36.44 ॥  
मणिमान्नाम शैलेन्द्रः कुरार्पणगिरिस्तथा ।  
वनोऽर्कहो मेघभवश्चक्रवानस्तपर्वतः ॥ 3.36.45 ॥  
जनाः पञ्चजना नाम काशब्रह्मचयान्तकाः ।  
तथैव भारक्षतथाः पारकाः शान्तिकास्तथा ॥ 3.36.46 ॥  
शैब्यारमरकायाच्छा (3) गुहुत्वा नियमास्तथा ।  
(3. करछायामहुला नियमास्तथा.)  
हैहयाः सुह्मगायाश्च ताजिका हूणकास्तथा ॥ 3.36.47 ॥  
पार्श्वेकतकयोः कर्का गिरिपर्णावमास्तथा ।  
संत्यक्तधर्ममर्यादास्ते वर्णा म्लेच्छजातयः ॥ 3.36.48 ॥  
ततोऽजनपदा भूमिर्योजनानां शतद्वयम् ।  
ततो महेन्द्रशिखरी मुक्तामणिमयावनिः ॥ 3.36.49 ॥  
युते महीधरशतैरथाश्वो नाम पर्वतः ।  
ततो महार्णवो भीमः पारियात्रगिरिस्तटे ॥ 3.36.50 ॥  
पश्चिमोत्तरदिग्भागे देशो गिरिमति स्थितः ।  
तथा वेणुपतिश्चैव ततो नरपतिर्मही ॥ 3.36.51 ॥  
तथा फल्गुणकाश्चैव माण्डव्यानेकनेत्रकाः ।  
पुरुकुन्दाश्च पाराश्च भानुमण्डलभावनाः ॥ 3.36.52 ॥  
वन्मिला नलिना दीर्घा दीर्घकेशाङ्गबाहवः ।  
रङ्गाश्च स्तनिकाश्चान्या गुरुहाश्चलुहास्तथा (4) ॥ 3.36.53 ॥  
(4. चलहास्तथा इति पाठः.)  
ततः स्त्रीराष्ट्रमतुलं गोवृषापत्यभोजनम् ।  
अथोत्तरस्यां हिमवान्क्रौञ्चोऽथ मधुमान्गिरिः ॥ 3.36.54 ॥  
कैलासो वसुमान्मेरुस्तत्पादेषु जना उभे ।  
मद्रावारेवयौधेया मालवाः शूरसेनिकाः ॥ 3.36.55 ॥  
राजन्याश्च तथा ज्ञेया अर्जुनातनयस्तथा ।  
त्रिगर्त एकपात्क्षुद्रामबलास्वस्तवासिनः ॥ 3.36.56 ॥  
अबलाः प्रखलाः शाकाः क्षेमधूर्तय एव च ।  
दशधानागावसन्यदण्डाहन्यसनास्तथा ॥ 3.36.57 ॥  
धानदाः सरकाश्चैव वाटधानास्तथैव च ।  
अन्तरद्वीपगान्धारास्तथावन्तिसुरास्तथा ॥ 3.36.58 ॥  
अथ तक्षशिला नाम ततो वीलवगोधनी ।  
पुष्करावर्तदेशस्य यशोवतिमही ततः ॥ 3.36.59 ॥  
ततो नाभिमतिर्भूमिस्तिक्षा कालवरास्तथा ।  
काहकं नगरं चैव सुरभूतिपुरं तथा ॥ 3.36.60 ॥  
तथैव रतिकादर्शा अन्तरादर्श एव च ।  
ततः पिङ्गलपाण्डव्यं यामुने यातुधानकाः ॥ 3.36.61 ॥  
मानवा नांगना हेमतालाः स्वस्वमुखास्तथा ।  
हिमवान्वसुमान्कौञ्चकैलासावित्यगास्तथा ॥ 3.36.62 ॥  
ततो।ञजनपदा भूमिरशीतिशतयोजना ।  
अथ प्रागुत्तरस्यां तु क्रमाज्जनपदाञ्छृणु ॥ 3.36.63 ॥  
कालुता ब्रह्मपुत्राश्च कुणिदाः खदिनास्तथा ।  
मालवा रन्ध्रराज्याश्च वना राष्ट्रास्तथैव च ॥ 3.36.64 ॥  
केडवस्ताः सिंहपुत्रास्तथा वामनतां गताः ।  
सावाकच्चापलवहाः कामिरा दरदास्तथा ॥ 3.36.65 ॥  
अभिसासदजार्वाकाः पलोलकुविकौतुकाः ।  
किरातायामुपाताश्च दीनाः स्वर्णमही ततः ॥ 3.36.66 ॥  
देवस्थलोपवनभूस्तदनूदितश्री-  
र्विश्वावसोस्तदनु मन्दिरमुत्तमं च ।  
कैलासभूस्तदनु मञ्जुवनश्च शैलो  
विद्याधरामरविमानसमानभूमिः ॥ 3.36.67 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोo जनपदवर्णनं नाम षट्‌त्रिंशः सर्गः ॥ 36 ॥



  सप्तत्रिंशः सर्गः 37

श्रीवसिष्ठ उवाच ।  
रणे रभसनिर्लूननरवारणदारुणे ।  
अहंपूर्वमहंपूर्वमिति वृन्दानुपातिनि ॥ 3.37.1 ॥  
एते चान्ये च बहवस्तत्र भस्मत्वमागताः ।  
प्रविशन्तः प्रयत्नेन शलभा इव पावके ॥ 3.37.2 ॥  
अत्रान्ये मध्यदेशीया जना नोदाहृता मया ।  
तानिमाञ्छृणु वक्ष्यामि पक्षाल्ँलीलामहीभृतः ॥ 3.37.3 ॥  
तद्देहिकाः शूरसेना गुडा अश्वघनायकाः ।  
उत्तमज्योतिभद्राणि मदमध्यमिकादयः ॥ 3.37.4 ॥  
सालूकाकोद्यमालास्या (1) दौर्ज्ञेयाः पिप्पलायनाः ।  
(1. सालूसाकेद्य इति पाठः.)  
माण्डव्याः पाण्डुनगराः सौग्रीवाद्या गुरुग्रहाः ॥ 3.37.5 ॥  
पारियात्राः कुराष्ट्राश्च यामुनोदुम्बरा अपि ।  
राज्याह्वा उज्जिहानाश्च कालकोटिकमाथुराः ॥ 3.37.6 ॥  
पाञ्चाला धर्मारण्याश्च तथैवोत्तरदक्षिणाः ।  
पाञ्चालकाः कुरुक्षेत्रास्तथा सारस्वता जनाः ॥ 3.37.7 ॥  
अवन्तीस्यन्दनश्रेणीकुन्तिपाञ्चनदेरितैः ।  
स्पन्दमाना विद्रवन्ती निपपात महाभृगौ ॥ 3.37.8 ॥  
कोशब्रह्मावसानाश्च (2) च्छिन्ना वस्त्रवतीजनैः ।  
(2. छिन्नाः शस्त्र इति पाठः.)  
भूमौ निपतिताः सन्तो मिलिता मत्तवारणैः ॥ 3.37.9 ॥  
शूरा दाशपुराः शस्त्रनिकृत्तोदरकन्धराः ।  
बाणक्षितिभिराक्रम्य योजिता योजने ह्रदे ॥ 3.37.10 ॥  
दीर्णोदरविनिर्यातस्वान्त्रतन्त्रीनियन्त्रिताः ।  
शान्तिकाः शान्तसंचाराः पिशाच्चैश्चर्विता निशि ॥ 3.37.11 ॥  
उद्रवैर्भद्रगिरिभिः संग्रामाध्वरदीक्षितैः ।  
क्षोणिगर्तेषु निक्षिप्ता मरगाः कमठा इव ॥ 3.37.12 ॥  
प्रद्रुता विद्रवद्रक्ता विद्रावितमहारयः ।  
दण्डिकास्थानिलोद्धूता हैहयैर्हरिणा इव ॥ 3.37.13 ॥  
दन्तिदन्तविनिर्भिन्ना दरदा दलितारयः ।  
नीता रक्तमहानद्या द्रुमाणां पल्लवा इव ॥ 3.37.14 ॥  
नाराचैश्चर्विताश्चीना जीर्णा जर्जरजीविताः ।  
जहुर्जलनिधौ देहान्भारभूतानिव स्थितान् ॥ 3.37.15 ॥  
कर्णाटसुभटोड्डीनकुन्ताकलितकन्धराः ।  
भग्ना नलदशूराश्च तारकानिकरा इव ॥ 3.37.16 ॥  
करीन्द्रमकरव्यूहरंहः संहतहेतयः ।  
केशाकेशिकृतारम्भा विनेदुर्दाशकाः शकाः ॥ 3.37.17 ॥  
दशार्णाः पाशनिर्मुक्तश्रृङ्खला जालभीरवः ।  
निलीना रक्तजम्बाले वैतसास्तिमयो यथा ॥ 3.37.18 ॥  
गुर्जरानीकनाशेन गुर्जरीकेशलुञ्चनम् ।  
विहितं तङ्गणोत्तुङ्गनासिशङ्कुशतै रणे ॥ 3.37.19 ॥  
सिषिचुः शस्त्रकर्णौघाद्बिन्दुभ्यो निगडा गुहान् ।  
शरधारावनानीव वीरहेतिप्रभाम्बुदाः ॥ 3.37.20 ॥  
भुशुण्डीमण्डलोद्द्योतश्यामार्कोत्पातभीरुषु ।  
आभीरेष्वरयः पेतुर्गोगणा हरितेष्विव ॥ 3.37.21 ॥  
कान्तकाञ्चनकान्तासीत्ताम्रसंग्रामवाहिनी ।  
भुक्ता गौडभटेनाङ्ग नखकेशनिकर्षणैः ॥ 3.37.22 ॥  
रणे नगनयासंख्यकवच्चक्रनिकृन्तनैः ।  
तङ्गणाः कणशः कीर्णाः कङ्कगृध्रेषुभासकैः ॥ 3.37.23 ॥  
लगुडालोडनोड्डीनां गौडं गुडुगुडारवम् ।  
श्रुत्वा गान्धारगावोऽग्रे दुद्रुवुर्द्रविडा इव ॥ 3.37.24 ॥  
आकाशगार्णवप्रख्यो वहच्छककदम्बकः ।  
अकरोत्पारसीकानां घननैशतमोभ्रमम् ॥ 3.37.25 ॥  
मन्दराहननोड्डीनस्वच्छक्षीरार्णवोदरे ।  
वनानीवायुधान्यासञ्छक्षुप्रालेयसानुनि ॥ 3.37.26 ॥  
यदम्बुदैरिवोड्डीनं शस्त्रवृन्दैर्नभोङ्गणे ।  
तद्दृष्टं वीचिवलनैर्लोलैः प्लतमिवार्णवे ॥ 3.37.27 ॥  
शतचन्द्रं सितच्छत्रैः शरैः शलभनिर्भरम् ।  
शक्तिभिः किल नीरन्ध्रं दृष्टमाकाशकाननम् ॥ 3.37.28 ॥  
वीरासवसामाक्रन्दकारिणः केकयैः कृताः ।  
कङ्कैः कङ्ककुलाक्रान्तव्योमोद्धूलितमस्तकाः ॥ 3.37.29 ॥  
किरातसैन्यकन्यानां कामं कलकलारवैः ।  
अङ्गैरनङ्गतां नीत्वा भैरवैरिव गर्जितम् (1) ॥ 3.37.30 ॥  
(1. गर्जितैः इति पाठः.)  
काशैस्तद्देहकाः क्रांता अदृश्यैर्मायया खगैः ।  
निर्धूतपक्षैः क्षुभितैः पवनैरिव पांसवः ॥ 3.37.31 ॥  
उन्मत्ताः सुविनिर्धूतास्त्यक्तहेतिरणाम्बराः ।  
नार्मदा नर्मनिर्मातृ ननृतुर्जहसुर्जगुः ॥ 3.37.32 ॥  
प्रक्वणत्किंकिणीजालं शक्तिवर्षमुपागतम् ।  
साल्वबाणानिलोद्भूतमगमत्पृषदाकृति ॥ 3.37.33 ॥  
शैब्यास्तु खण्डिताः कौन्तैर्भ्रमत्कुन्तैर्विघट्टिताः ।  
शवीभूता दिवं नीता दृष्टा विद्याधरा इव ॥ 3.37.34 ॥  
धराधरणधर्मिण्या धीरया हीनसेनया ।  
लुण्ठिताः पाण्डुनगराश्चलनोल्लासमात्रतः ॥ 3.37.35 ॥  
तं देहकाः पाञ्चनदैर्दलिता मत्तकाशिभिः ।  
कुन्तदन्तद्रुमोद्दामा नगा इव मतङ्गजैः ॥ 3.37.36 ॥  
ब्रह्मावत्सनका नीपैश्चक्रैः कृत्ता गता महीम् ।  
सहयाः क्रकचोत्कृत्ता वृक्षाः कुसुमिता इव ॥ 3.37.37 ॥  
श्वेतकाकाननं लूनं कुठारैर्जठरेरितैः ।  
एतद्ददाह पार्श्वस्थो भद्रेशः शरवह्निना ॥ 3.37.38 ॥  
काष्ठयोधे निरालानं मग्ना जीर्णा मतङ्गजाः ।  
लयमाजग्मुरायुद्धमिद्धेग्नाविन्धनं यथा ॥ 3.37.39 ॥  
मित्रगर्तास्त्रिगर्तात्ता भ्रमित्वोर्ध्वं तृणोपमम् ।  
विविशुर्व्यस्तमूर्धानः पातालान्तं पलायितुम् ॥ 3.37.40 ॥  
मन्दानिलचलाम्भोधिभासुरे मागधे बले ।  
निर्मग्ना वनिला मन्दाः पङ्के जीर्णगजा इव ॥ 3.37.41 ॥  
चेदयश्चेतनां जह्रुस्तङ्गणानां रणाङ्गणे ।  
पुष्पाणां पथि शीर्णानां सौकुमार्यमिवातपाः ॥ 3.37.42 ॥  
कौसलाः पौरवारावमसहन्तोऽन्तका इव ।  
तैरुन्मुक्तगदाप्रासशरशक्त्यतिवृष्टयः ॥ 3.37.43 ॥  
बभूवुर्भल्लकृत्ताङ्गाऽविस्मया विद्रुमद्रुमाः ।  
इवाद्रौ विद्रवन्त्यार्द्रसान्द्रासृक्सूर्यमूर्तयः ॥ 3.37.44 ॥  
नाराचौघमहाहेतिमारुताधूतमूर्तयः ।  
बभ्रमुर्भ्रमरानीकभासुरा जलदा इव ॥ 3.37.45 ॥  
शरधाराधरा मेघाः शरोर्णापूर्णमेषकाः ।  
शरपत्रावृता वृक्षा भ्रेमुस्तद्गर्जनागजाः ॥ 3.37.46 ॥  
वनराज्यजराजीर्णाः (1) कन्दाकस्थलजन्तवः ।  
(1. कण्टकस्थल इति पाठः.)  
अत्रुटन्परमाकृष्टाः पेलवा इव तन्तवः ॥ 3.37.47 ॥  
रथेषु ध्वस्तचक्रेषु निखातेऽमुत्र मूर्धसु ।  
निपेतुर्जनसंघाता मेघा इव वनाद्रिषु ॥ 3.37.48 ॥  
शालतालवनं प्राप्य जनतावलनं वनम् ।  
भुजावकर्तनं चासीदुत्तालं स्थाणुकाननम् ॥ 3.37.49 ॥  
ननर्दुर्नन्दनोद्यानसुन्दर्यो मत्तयौवनाः ।  
वनोपवनदेशेषु मेरोर्वीरवराश्रिताः ॥ 3.37.50 ॥  
तावत्तारारवं रेजे सैन्यकाननमुत्तमम् ।  
यावन्न परपक्षेण प्राप्तं कल्पानलार्चिषा ॥ 3.37.51 ॥  
छिन्नाः पिशाचसंयुक्ता भूतापहृतहेतयः ।  
पातयित्वा ययुः कर्णान्दशार्णास्तर्णका इव ॥ 3.37.52 ॥  
जहुर्भग्नेश्वराः कान्तिं तां जिगीषवनौजसा ।  
(2) कासयः कमलानीव शुष्कस्रोतस्विनौजसा ॥ 3.37.53 ॥  
(2. काशयः इति पाठः.)  
तुषाका (3) मेसलैः कीर्णाः शरशक्त्यसिमुद्गरैः ।  
(3. मेखलैः इति पाठः.)  
विद्रुता नरकैः क्षिप्ताः कटकच्छलना अपि ॥ 3.37.54 ॥  
कौन्तक्षेत्राः प्रस्थवासैः स्थित्वा योधिभिरावृताः ।  
गुणा इव खलाक्रान्ता गता व्यक्तमशक्तताम् ॥ 3.37.55 ॥  
द्विपयो बाहुधानानां क्षणेनादाय मस्तकम् ।  
भल्लैः पलाय्याशु गता विलूनकमला इव ॥ 3.37.56 ॥  
मिथः सारस्वता नीत्वा आदिनान्तं कृताजयः ।  
पण्डिता इव वादेषु नोद्विग्ना न पराजिताः ॥ 3.37.57 ॥  
खर्वगाः खदिताः क्षुद्रा यातुधानैः परावृताः ।  
तेजः परममाजग्मुः शान्ताग्नय इवेन्धनैः ॥ 3.37.58 ॥  
कियदाख्यायत एत-  
ज्जिह्वानिचयैः किलालमाकुलितः ।  
वासुकिरपि वर्णयितुं  
न समर्थो रणवरं राम ॥ 3.37.59 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे मोo लीलोo जनपदवर्णनं नाम सप्तत्रिंशः सर्गः ॥ 37 ॥

  अष्टत्रिंशः सर्गः 38

श्रीवसिष्ठ उवाच ।  
एवमत्याकुले युद्धे सास्फोटभयसंकुले ।  
आदित्ये तमसा वृद्धे चटत्कठिनकङ्कटे ॥ 3.38.1 ॥  
वहत्यम्बूत्पतन्तीषु पतन्तीष्वश्मवृष्टिषु ।  
नदीषु क्षेपणाच्छासु वरकेष्वब्जपङ्क्तिषु ॥ 3.38.2 ॥  
मिथः फलाग्रकाटोत्थवह्निसीकरिणीषु च ।  
आयान्तीषु प्रयान्तीषु दूरं शरनदीषु च ॥ 3.38.3 ॥  
वहल्लूनशिरः पद्मचक्रावर्तैस्तरङ्गितैः ।  
खार्णवे पूरिते हेतिवृन्दमन्दाकिनीगणैः ॥ 3.38.4 ॥  
समीरणरणत्क्वाणशस्त्रपूर्णघनैर्घनैः ।  
संदेहान्तेषु सिद्धेषु कपिकच्छव्यथाप्रदैः ॥ 3.38.5 ॥  
अष्टभागदशाशेषप्रतापमधुराकृति ।  
शस्त्रघातौजसा वीर इवाहस्तनुतां ययौ ॥ 3.38.6 ॥  
श्रान्ताश्वेभाः प्रभग्नाश्च हेतिसंघातदीप्तयः ।  
दिवसेन सम् सेना ययुर्मन्दप्रातापताम् ॥ 3.38.7 ॥  
अथसेनाधिनाथाभ्यां विचार्य सहमन्त्रिभिः ।  
दूताः परस्परं वृत्ता युद्धं संह्रियतामिति ॥ 3.38.8 ॥  
तत्र श्रमवशान्मन्दयन्त्रशस्त्रपराक्रमैः ।  
रणसंहरणं काले सर्वैरेवोररीकृतम् ॥ 3.38.9 ॥  
ततो महारथोत्तुङ्गकेतुप्रान्तकृतास्पदम् ।  
बलयोरारुहोहैक एको योधो ध्रुवो यथा ॥ 3.38.10 ॥  
सोंऽशुकं भ्रामयामास सर्वदिङ्भण्डले सितम् ।  
श्यामेव दीर्घशुद्धांशुं युद्धं संह्रियतामिति ॥ 3.38.11 ॥  
ततो दुन्दुभयो नेदुः प्रतिध्वनितदिङ्भुखाः ।  
महाप्रलयसंशान्तो पुष्करावर्तका इव ॥ 3.38.12 ॥  
शरादिहेतिसरितो विस्तीर्णे गगने स्थिते ।  
प्रवृत्ताः सुखमागन्तुं सरसः सरितो यथा ॥ 3.38.13 ॥  
योधदोर्द्रुमसंचारस्तनुतामाययौ शनैः ।  
भूकम्पान्ते वनस्पन्द इवाभ्रान्त इवार्णवः ॥ 3.38.14 ॥  
विनिर्गन्तुं प्रववृते रणादथ बलद्वयम् ।  
वारिपूरश्चतुर्दिक्षु प्रलयैकार्णवादिव ॥ 3.38.15 ॥  
उत्क्षिप्तमन्दरक्षीरसमुद्रवदनाकुलम् ।  
सैन्यं प्रशाम्यदावर्तं शनैः साम्यमुपाययौ ॥ 3.38.16 ॥  
क्रमेणासीन्मुहूर्तेन विकटोदरभीषणम् ।  
अगस्त्यपीतार्णववच्छून्यमेव रणाङ्गणम् ॥ 3.38.17 ॥  
शवसन्ततिसंपूर्णं वहद्रक्तनदाकुलम् ।  
परिकूजनझङ्कारपूर्णझिल्लिवनोपमम् (1) ॥ 3.38.18 ॥  
(1. झिल्ली इति पाठः.)  
बहद्रक्तसरित्स्रोतस्तरङ्गारवघर्घरम् ।  
साक्रन्दार्धमृताहूतसप्राणव्यग्रमानवम् ॥ 3.38.19 ॥  
मृतार्धमृतदेहौघसृतासृक्‌प्लुतनिर्झरम् ।  
सजीवनरपृष्ठस्थशवस्पन्दनभ्रान्तिदम् ॥ 3.38.20 ॥  
करीन्द्रशवराश्यग्रविश्रान्ताम्बुदखण्डकम् ।  
विशीर्णरथसंघातं वातच्छिन्नमहावनम् ॥ 3.38.21 ॥  
वहद्रक्तनदीरंहः प्रोह्यमानहयद्विपम् ।  
शरशक्त्यृष्टिमुसलगदाप्रासासिसंकुलम् ॥ 3.38.22 ॥  
पर्याणावनसंनाहकवचावृतभूतलम् ।  
केतुचामरपट्टौघगुप्तं शवशरीरकम् ॥ 3.38.23 ॥  
फणास्फुटकतूणीरकुञ्जकूजत्समीरणम् ।  
शवराशिपलालौघतल्पसुप्तपिशाचकम् ॥ 3.38.24 ॥  
मौलिहाराङ्गदद्योतशक्रचापवनावृतम् ।  
श्वश्रृगालकराकृष्टसान्द्रान्त्रादीर्घरज्जुकम् ॥ 3.38.25 ॥  
रक्तक्षेत्रक्वणत्किंचिच्छेषजीवनृदन्तुरम् ।  
रक्तकर्दमनिर्मग्नसजीवनरदर्दुरम् ॥ 3.38.26 ॥  
वराङ्गकवचप्रख्यनिर्गताक्षिशतोच्चयम् ।  
वहद्भुजोरुकाष्ठौघघोररक्तसरिच्छतम् ॥ 3.38.27 ॥  
साक्रन्दबन्धुवलितं मृतार्धमृतमानवम् ।  
शरायुधरथाश्वेभपर्याणासंवरान्तरम् ॥ 3.38.28 ॥  
नृत्यत्कबन्धदोर्दण्डमण्डलानमिताम्बरम् ।  
मदमेदोवसागन्धपीडार्द्रघ्राणकोटरम् ॥ 3.38.29 ॥  
उत्ताल्वर्धमृतेभाश्ववार्यमाणाल्पजीवितम् (2) ।  
(2. मार्यमाण इति पाठः.)  
वहद्रक्तनदीवीचिप्रहारहतदुन्दुभि ॥ 3.38.30 ॥  
उह्यमानमृतेभाश्वमकरासृक्सरिच्छतम् ।  
म्रियमाणनरानीकफूत्कृतासृक्प्रणालिकम् ॥ 3.38.31 ॥  
स्वल्पजीवशरापूर्णमुखदृक्कान्तितस्वनम् ।  
पिण्डभार्यावसागन्धवातान्तोत्पीठलोहितम् ॥ 3.38.32 ॥  
उन्नासार्धमृतेभेन्द्रकराक्रान्तकबन्धकम् ।  
निरधिष्ठितहस्त्यश्वपातितोच्चकबन्धकम् ॥ 3.38.33 ॥  
रुदत्क्रन्दत्परिभ्रष्टशवक्षुब्धासृगुद्धति ।  
मृतभर्तृगले शस्त्रत्यक्तप्राणकुलाङ्गनम् ॥ 3.38.34 ॥  
सेनोत्क्रान्तततक्षिप्रबहुपान्थपरीक्षणम् ।  
शवहारकराकृष्टसप्राणानुचराकुलम् ॥ 3.38.35 ॥  
केशशैवालवक्राब्जचक्रावर्तनदीशतम् ।  
तरत्तुङ्गतरङ्गाढ्यवहद्रक्तमहानदम् ॥ 3.38.36 ॥  
अङ्गलग्नायुदोद्धारव्यग्रार्धमृतमानवम् ।  
विदेशमृतसाक्रन्दहुताङ्गगजवाजिनम् ॥ 3.38.37 ॥  
प्राणान्तस्मृतपुत्रेष्टमातृदेवपराभिधम् ।  
हाहाहीहीतिकथितमर्मच्छेदनवेदनम् ॥ 3.38.38 ॥  
म्रियमाणमथौजिष्ठद्विष्टप्रारब्धसंचयम् ।  
दन्तियुद्धासमर्थाग्रमृतदेहेष्टदैवतम् ॥ 3.38.39 ॥  
म्रियमाणमहावज्ञाशूराश्रितपलायनम् ।  
अशङ्कितासृगावर्तभीमास्पदगमोत्सुकम् ॥ 3.38.40 ॥  
मर्मच्छेदशराघातव्यथाविदितदुष्कृति ।  
कबन्धबन्धप्रारब्धवेतालवदनाक्रमम् ॥ 3.38.41 ॥  
उह्यमानध्वजच्छत्रचारुचामरपङ्कजम् ।  
किरत्संध्यारुणं दिक्षु तेजस्कं रक्तपङ्कजम् ॥ 3.38.42 ॥  
रथचक्रधरावर्तं रक्तार्णवमिवाष्टमम् ।  
पताकाफेनपुञ्जाढ्यं चारुचामरबुद्बुदम् ॥ 3.38.43 ॥  
विपर्यस्तरथं भूमिपङ्कमग्नपुरोपमम् ।  
उत्पातवातनिर्धूतद्रुमं वनमिवाततम् ॥ 3.38.44 ॥  
कल्पदग्धजगत्प्रख्यं मुनिपीतार्णवोपमम् ।  
अतिवृष्टिहतं देशमिव प्रोज्झितमानवम् ॥ 3.38.45 ॥  
कलापकुन्तवलितं भुशुण्डीमण्डलाकुलम् ।  
मत्तनागशताकारशवतोमरमुद्गरम् ॥ 3.38.46 ॥  
शिलाशिखरसंजाततालजालमिवाततम् ।  
तरद्रक्तनदीतीरजातकुन्तोन्नतद्रुमम् ॥ 3.38.47 ॥  
नागांसस्यूतहेत्योघवृक्षांशुकुसुमाकुलम् ।  
कङ्ककृष्टान्त्ररसनावृन्दजालकिताम्बरम् ॥ 3.38.48 ॥  
असृक्सरित्तीरजातकुन्तोन्नतवनद्रुमम् ।  
असृक्सरोवरोर्ध्वस्थपताकानलिनीगणम् ॥ 3.38.49 ॥  
रक्तकर्दमनिर्भग्नराहूतसुहृज्जनम् ।  
करीन्द्रकुणपापातनिर्यद्भग्नजनेक्षितम् (1) ॥ 3.38.50 ॥  
(1. तिर्यग्भग्न इति पाठः.)  
हेतिलूनलतैर्वृक्षैः संदिग्धार्धकबन्धकम् ।  
असृङ्गदीवहद्धस्तिकटकर्पटनौगणम् ॥ 3.38.51 ॥  
रक्तस्रोतः स्फुरच्छुक्लवस्त्रडिण्डीरपिण्डकम् ।  
संचारनियतक्षिप्रभृत्यविच्छिन्नमानवम् ॥ 3.38.52 ॥  
इतश्चेतश्च निपतत्कबन्धरवदानवम् (2) ।  
(2. नवदानवं इति पाठः.)  
ऊर्ध्वस्थूलाक्षचक्रौघच्छिन्नसैन्यद्रवज्जनम् ॥ 3.38.53 ॥  
रक्तनिः स्वनभाङ्कारफेत्कारार्धमृतारवम् ।  
शिलामुखललद्रक्तधाराधूतरजः खगम् ॥ 3.38.54 ॥  
सुतालोत्तालवेतालतालताण्डवसंकटम् ।  
पर्यस्तरथदार्वन्तरर्धान्तरितसद्भटम् ॥ 3.38.55 ॥  
अन्तस्थसज्जीवभटस्पन्दिस्पन्दनभीतिदम् ।  
रक्तकर्दमपूर्णास्यकिंचिज्जीवकृपाच्छवम् ॥ 3.38.56 ॥  
किंचिज्जीवनरोद्ग्रीवदुः खदृष्टश्ववायसम् ।  
एकामिषोत्कक्रव्यादयुद्धकोलाहलाकुलम् ।  
एकामिषार्थयुद्धेहामृतक्रव्यादसंकुलम् ॥ 3.38.57 ॥  
विवृत्तासंख्याश्वद्विरदपुरुषाधीश्वररथ-  
प्रकृत्तोष्ट्रग्रीवाप्रसृतरुधिरोद्गारसुसरित् ।  
रणोद्यानं मृत्योस्तदभवदशुष्कायुधलतं  
सशैलं कल्पान्ते जगदिव विपर्यस्तमखिलम् ॥ 3.38.58 ॥

इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे लीलोo आहववर्णनं नामाष्टत्रिंशः सर्गः ॥ 38 ॥

  एकोनचत्वारिंशः सर्गः 39

श्रीवसिष्ठ उवाच ।  
अथ वीर इवारक्तः कालेनास्तमितो रविः ।  
अस्त्रतेजः परिम्लानप्रतापोऽब्धौ समुज्झितः ॥ 3.39.1 ॥  
रणरक्तरुचिर्व्योमदर्पणप्रतिबिम्बिता ।  
जहौ सूर्यशिरश्छेदे संध्यालेखोदभूत्क्षणम् ॥ 3.39.2 ॥  
भूपातालनभोदिग्भ्यः प्रलाब्धिजलौघवत् ।  
समाजग्मुस्तनत्ताला वेताला वलया इव ॥ 3.39.3 ॥  
मृष्टध्वान्तासिवलिते दिननागेन्द्रमस्तके ।  
संध्यारागारुणं कीर्णं तारानिकरमौक्तिकम् ॥ 3.39.4 ॥  
निः सत्त्वेषु तमोन्धेषु रसनारसशालिषु ।  
संकोचमाययुः पद्मामृतानां हृदयेष्विव ॥ 3.39.5 ॥  
मीलत्पक्षाः क्षणात्सुप्ताः कृच्छ्रप्रोच्छ्रितकन्धराः ।  
कुलायेषु खगा आसञ्छवाङ्गेष्विव हेतयः ॥ 3.39.6 ॥  
आसन्नचन्द्रसुभगा लोकाः कुसुमपङ्क्तयः ।  
उल्लसद्धृदया जाता वीरपक्षेष्विव श्रियः ॥ 3.39.7 ॥  
रक्तवारिमयी सायमङ्गगुप्तशिलीमुखा ।  
संकुचद्वक्रपद्माभूद्रणभूमिरिवाब्जिनी ॥ 3.39.8 ॥  
उपर्यभूद्व्योमसरस्ताराकुमुदमण्डितम् ।  
अधस्त्वभूद्वारिसरः स्फुरत्कुमुदतारकम् ॥ 3.39.9 ॥  
तमस्यपेतभीतानि भूतानि मिलितान्यलम् ।  
पयांसीव विसेतूनि प्रसृतानि दिशं प्रति ॥ 3.39.10 ॥  
आसीद्रणाङ्गणं गायद्वेतालकुलसंकुलम् ।  
क्वणत्कङ्कालकाङ्कस्थकङ्ककाकोलकेलिमत् ॥ 3.39.11 ॥  
अथ काष्ठचिताज्वालसताराम्बरभास्वरम् ।  
पचत्पचपचाशब्दिमेदोमांसमयानलम् ॥ 3.39.12 ॥  
सर्वाङ्गास्थिस्फुटास्फोटस्फुटच्चितिचयोन्मुखम् ।  
वेतालललनारब्धजललीलातिरोहितम् ॥ 3.39.13 ॥  
श्वकाकयक्षवेतालतालकोलाहलोल्बणम् ।  
गमागमेन भूतानां समुड्डीनवनोपमम् ॥ 3.39.14 ॥  
रक्तमांसवसामेदोहरणव्यग्रडाकिनि ।  
चर्वितासृग्वसामांसस्रवत्सृक्किपिशाचकम् ॥ 3.39.15 ॥  
मध्यमध्यचितालोकप्रकटासृक्‌शवव्रजम् ।  
विरूपिकानीयमानस्वांसन्यस्तमहाशवम् ॥ 3.39.16 ॥  
उत्ताण्डवोग्रकुम्भाण्डमण्डलोड्डामरोदरम् ।  
छमिच्छमित्प्रलापान्तं मेदोसृग्बाष्पसाम्बुदम् ॥ 3.39.17 ॥  
वहद्रक्तनदीरंहोरूढभूचररूपिकम् ।  
वेतालकुलकङ्कालकर्षणाकुलकाकलम् ॥ 3.39.18 ॥  
मृतेभोदरमञ्जूषासुप्तवेतालबालकम् ।  
विविक्तैकरणोद्देशपानक्रीडास्थाराक्षसम् ॥ 3.39.19 ॥  
मत्तवेतालकलहचितालातरणोज्ज्वलम् ।  
वहद्रक्तवसामिश्रगन्धबन्धुरमारुतम् ॥ 3.39.20 ॥  
रूपिकापेटिकावान्तारणद्रटरटारवम् ।  
अर्धपक्वशवास्वादलुब्धयक्षोल्लसत्कलि ॥ 3.39.21 ॥  
तुङ्गवङ्गकलिङ्गाङ्गतङ्गणाङ्गलगत्खगम् ।  
तारापातोपमहसत्संमुखज्वालरूपिकम् ॥ 3.39.22 ॥  
पतद्वेतालसोल्लासमध्यस्थासृग्विरूपिकम् ।  
पिशाचाकर्णिताभ्यर्णयोगिनीगणनायकम् ॥ 3.39.23 ॥  
प्रसृतान्त्रमहातन्त्रीप्रायसंपन्नवादनम् ।  
पिशाचवासनोत्क्रान्तपिशाचीभूतमानवम् ॥ 3.39.24 ॥  
रूपिकालोकनापूर्वत्रासार्धमृतसद्भटम् ।  
क्वचिद्वेतालरक्षोभिरपरीपूर्णमद्रकम् ॥ 3.39.25 ॥  
स्वरूपिकास्कन्धपतच्छवत्रस्तनिशाचरम् ।  
नभः संघट्टितापूर्वभूतपेटकसंकटम् ॥ 3.39.26 ॥  
अतिप्रयत्नापहृतम्रियमाणनरामिषम् ।  
स्वभक्ष्यापेक्षपक्षेषु विक्षिप्तशवराशिवत् ॥ 3.39.27 ॥  
शिवामुखानलशिखाखण्डोत्थमितिरक्तगैः ।  
समुड्डीननवाशोकपुष्पगुच्छमिवाभितः ॥ 3.39.28 ॥  
कबन्धकन्धराबन्धव्यग्रवेतालबालकम् ।  
यक्षरक्षः पिशाचादिकचदाकाशगोल्मुकम् ॥ 3.39.29 ॥  
आकाशभूधरनिकुञ्जगुहान्तिराल-  
पिण्डोपमण्डिततमोम्बुदपीठपूरम् ।  
व्यालोलभूतरभसाकुलकल्पवात-  
व्याधूतलोककरकाण्डकपेटकल्पम् ॥ 3.29.30 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीo निशाचराकुलरात्रिरणाङ्गणवर्णनं नामैकोनचत्वारिंशः सर्गः ॥ 39 ॥

  चत्वारिंशः सर्गः 40

श्रीवसिष्ठ उवाच ।  
एवं निशाचराचारचिरघोरे रणाङ्गणे ।  
अहनीव जनाचारे स्थिते यामावरेहिते ॥ 3.40.1 ॥  
हस्तहार्यतमः पिण्डस्फुटकुड्ये निशागृहे ।  
लाभोच्छदोच्चलचते भूतसङ्घे प्रवल्गति ॥ 3.40.2 ॥  
निः शब्दे ध्वान्तसंचारे निद्रारुद्धककुबूगणे ।  
लीलापतिरुदारात्मा किंचित्खिन्नमना इव ॥ 3.40.3 ॥  
प्रातः कार्यं विचार्याशु मन्त्रिभिर्मन्त्रकोविदैः ।  
दीर्घचन्द्रसमाकारे शयने हिमशीतले ॥ 3.40.4 ॥  
चन्द्रोदरनिभे चारुगृहे शिशिरकोटरे ।  
निद्रां मुहूर्तमगमन्मुद्रितेक्षणपुष्करः ॥ 3.40.5 ॥  
अथ ते ललने व्योम तत्परित्यज्य तद्गृहम् ।  
रन्ध्रैर्विविशतुर्वातलेखेऽब्जमुकुलं यथा ॥ 3.40.6 ॥  
श्रीराम उवाच ।  
कियन्मात्रमिदं स्थूलं शरीरं वाग्विदांवर ।  
रन्ध्रेण तन्तुतनुना कथमाश्वाविशत्प्रभो ॥ 3.40.7 ॥  
श्रीवसिष्ठ उवाच ।  
आदिबौतिकदेहोऽहमिति यस्य मतिभ्रमः ।  
तस्यासावणुरन्ध्रेण गन्तुं शक्नोति नानघ ॥ 3.40.8 ॥  
रोधितोऽहमनेनेति न माम्यत्रेति यस्य धीः ।  
अनुभूतानुभवती भवतीत्यनुभूयते ॥ 3.40.9 ॥  
येनानुभूतं पूर्वार्धं गच्छामीति स तत्क्रियः ।  
कथं भवति पश्चार्धं गमनोन्मुखचेतनः ॥ 3.40.10 ॥  
नहि वार्यूर्ध्वमायाति नाधो गच्छति पावकः ।  
या यथैव प्रवृत्ता चित्सा तथैव प्रतिष्ठिता ॥ 3.40.11 ॥  
छायायामुपविष्टस्य कुतस्तापानुभूतयः ।  
यस्य संवेदनेऽन्योऽर्थः केनचिन्नानुभूयते ॥ 3.40.12 ॥  
यथा संवित्तथा चित्तं सा तथावस्थितिं गता ।  
परमेण प्रयत्नेन नीयतेऽन्यदशां पुनः ॥ 3.40.13 ॥  
सर्पैकप्रत्ययो रज्ज्वामसर्पप्रत्यये बलात् ।  
निवर्ततेऽन्यथा त्वेष तिष्ठत्येव यथास्थितः ॥ 3.40.14 ॥  
यथा संवित्तथा चित्तं यथा चित्तं तथेहितम् ।  
बालं प्रत्यपि संसिद्धमेतत्को नानुभूतवान् ॥ 3.40.15 ॥  
यः पुनः स्वप्नसंकल्पपुरुषः प्रतिमाकृतिः ।  
आकाशमात्रकाकारः स कथं केन रोध्यते ॥ 3.40.16 ॥  
चित्तमात्रं शरीरं तु सर्वस्यैव हि सर्वतः ।  
विद्यते वेदनाच्चैतत्क्वचिदेतीव हृद्गतात् ॥ 3.40.17 ॥  
यथाभिमतमेवास्य भवत्यस्तमयोदयम् ।  
आदिसर्गे स्वभावोत्थं पश्चाद्द्वैतैक्यकारणम् ॥ 3.40.18 ॥  
चित्ताकाशं चिदाकाशमाकाशं च तृतीयकम् ।  
विद्ध्येतत्त्रयमेकं त्वमविनाभावनावशात् ॥ 3.40.19 ॥  
एतच्चित्तशरीरत्वं विद्धि सर्वगतोदयम् ।  
यथासंवेदनेच्छत्वाद्यथासंवेदनोदयम् ॥ 3.40.20 ॥  
वसति त्रसरेण्वन्तर्ध्रियते गगनोदरे ।  
लीयतेऽङ्कुरकोशेषु रसीभवति पल्लवे ॥ 3.40.21 ॥  
उल्लसत्यम्बुवीचित्वे प्रनृत्यति शिलोदरे ।  
प्रवर्षत्यम्बुदो भूत्वा शिलीभूयावतिष्ठते ॥ 3.40.22 ॥  
यथेच्छमम्बरे याति जठरेऽपि च भूभृताम् ।  
अनन्तराकाशवपुर्धत्तेऽथ परमाणुताम् ॥ 3.40.23 ॥  
भवत्यद्रिर्धराधारो बद्धपीठो नभः शिराः ।  
देहस्यान्तर्बहिरपि दधद्वनतनूरुहम् ॥ 3.40.24 ॥  
भवत्याकाशमाधत्ते कोटीः पद्मजसद्मनाम् ।  
अनन्याः स्वात्मनोऽम्भोधिरावर्तरचना इव ॥ 3.40.25 ॥  
अनुद्विग्नप्रबोधोऽसौ सर्गादौ चित्तदेहकः ।  
आकाशात्मा महान्भूत्वा वेत्ति प्रकृततां ततः ॥ 3.40.26 ॥  
असत्यमेव वारित्वं बुद्ध्योदेतीव तत्तथा ।  
वन्ध्यापुत्रोऽयमस्तीति यथा स्वप्ने भ्रमो नरः ॥ 3.40.27 ॥  
श्रीराम उवाच ।  
किं चित्तमेतद्भवति किंवा भवति नो कथम् ।  
कथमेव न सद्रूपं नान्यद्भवति वीक्षणात् ॥ 3.40.28 ॥  
श्रीवसिष्ठ उवाच ।  
प्रत्येकमेव यच्चित्तं तदेवंरूपशक्तिकम् ।  
पृथक्प्रत्येकमुदितः प्रतिचित्तं जगद्भ्रमः ॥ 3.40.29 ॥  
क्षणकल्पजगत्सङ्घाः समुद्यन्ति गलन्ति च ।  
निमेषात्कस्यचित्कल्पात्कस्यचिच्च क्रमं श्रृणु ॥ 3.40.30 ॥  
मरणादिमयी मूर्च्छा प्रत्येकेनानुभूयते ।  
यैषा तां विद्धि सुमते महाप्रलययामिनीम् ॥ 3.40.31 ॥  
तदन्ते तनुते सर्गं सर्व एव पृथक्पृथक् ।  
सहजस्वप्नसंकल्पान्संभ्रमाचलनृत्यवत् ॥ 3.40.32 ॥  
महाप्रलयरात्र्यन्ते चिरादात्ममनोवपुः ।  
यथेदं तनुते तद्वत्प्रत्येकं मृत्यनन्तरम् ॥ 3.40.33 ॥  
श्रीराम उवाच ।  
मृतेरनन्तरं सर्गो यथा स्मृत्यानुभूयते ।  
चिरात्तथानुभवति नातो विश्वमकारणम् ॥ 3.40.34 ॥  
श्रीवसिष्ठ उवाच ।  
महति प्रलये राम सर्वे हरिहरादयः ।  
विदेहमुक्ततां यान्ति स्मृतेः क इव संभवः ॥ 3.40.35 ॥  
अस्मदादिः प्रबुद्धात्मा किलावश्यं विमुच्यते ।  
कथं भवन्तु नो मुक्ता विदेहाः पद्मजादयः ॥ 3.40.36 ॥  
अन्ये (1) त्वमिव ये जीवास्तेषां मरणजन्मसु ।  
(1. त्वपि च इति पाठः.)  
स्मृतिः कारणतामेति मोक्षाभाववशादिह ॥ 3.40.37 ॥  
जीवो हि मृतिमूर्च्छान्ते यदन्तः प्रोन्मिषन्निव ।  
अनुन्मिषित एवास्ते तत्प्रधानमुदाहृतम् ॥ 3.40.38 ॥  
तद्व्योमप्रकृतिः प्रोक्ता तदव्यक्तं जडाजडम् ।  
संस्मृतेरस्मृतेश्चैव क्रम एष भवोदये ॥ 3.40.39 ॥  
बोधोन्मुखत्वे हि महत्तत्प्रबुद्धं यथा भवेत् ।  
तदा तन्मात्रदिक्कालक्रिया भूताद्युदेति खात् ॥ 3.40.40 ॥  
तदेवोच्छूनमाबुद्धं भवतीन्द्रियपञ्चकम् ।  
तदेव बुध्यते देहः स एषोऽस्यातिवाहिकः ॥ 3.40.41 ॥  
चिरकालप्रत्ययतः कल्पनापरिपीवरः ।  
आधिभौतिकताबोधमाधत्ते चैष बालवत् ॥ 3.40.42 ॥  
ततो दिक्कालकलनास्तदाधारतया स्थिताः ।  
उद्यन्त्यनुदिता एव वायोः स्पन्दक्रिया इव ॥ 3.40.43 ॥  
वृद्धिमित्थमयं यातो मुधैव भुवनभ्रमः ।  
स्वप्नाङ्गनासङ्गसमस्त्वनुभूतोऽप्यसन्मयः ॥ 3.40.44 ॥  
यत्रैव म्रियते जन्तुः पश्यत्याशु तदेव सः ।  
तत्रैव भुवनाभोगमिममित्थमिव स्थितम् ॥ 3.40.45 ॥  
व्योमैवानुभवत्यच्छमहं जगदिति भ्रमम् ।  
व्योमरूपं व्योमरूपी जीवो जात इवात्मवान् ॥ 3.40.46 ॥  
सुरपत्तनशैलार्कतारानिकरसुन्दरम् ।  
जरामरणवैक्लव्यव्याधिसंकटकोटरम् ॥ 3.40.47 ॥  
स्वभावाभावसंरम्भस्थूलसूक्ष्मचराचरम् ।  
साब्ध्यद्र्युर्वीनदीशाहोरात्रिकल्पक्षणक्षयम् ॥ 3.40.48 ॥  
अहं जातोऽमुना पित्रा किलात्रेत्याप्तनिश्चयम् ।  
इयं माता धनमिदं ममेत्युदितवासनम् ॥ 3.40.49 ॥  
सुकृतं दुष्कृतं चेदं ममेति कृतकल्पनम् ।  
बालोऽभूवमहं त्वद्य युवेति विलसद्धृदि ॥ 3.40.50 ॥  
प्रत्येकमेवमुदितः संसारवनखण्डकः ।  
ताराकुसुमितो नीलमेघचञ्चलपल्लवः ॥ 3.40.51 ॥  
चरन्नरमृगानीकः सुरासुरविहंगमः ।  
आलोककौसुमरजाः श्यामागहनकुञ्जकः ॥ 3.40.52 ॥  
अब्धिपुष्करिणीपूर्णो मेर्वाद्यचललोष्टकः ।  
चित्तपुष्करबीजान्तर्निलीनानुभवाङ्कुरः ॥ 3.40.53 ॥  
यत्रैष म्रियते जीवस्तत्रैवं पश्यति क्षणात् ।  
प्रत्येकमुदितेष्वेवं जगत्खण्डेषु भूरिशः ॥ 3.40.54 ॥  
कोटयो ब्रह्मरुद्रेन्द्रमरुद्विष्णुविवस्वताम् ।  
गिर्यब्धिमण्डलद्वीपलोकान्तरदृशां गताः ॥ 3.40.55 ॥  
याता यास्यन्ति यान्त्येता दृष्टयो नष्टरूपिणीः ।  
या ब्रह्मण्युपबृंहाढ्यास्ताः के गणयितुं क्षमाः ॥ 3.40.56 ॥  
एवं कुड्यमयं विश्वं नास्त्येव मननादृते ।  
मनने चलमेवान्तस्तदिदानीं विचारय ॥ 3.40.57 ॥  
यदेव तच्चिदाकाशं तदेव मननं स्मृतम् ।  
यदेव च चिदाकाशं तदेव परमं पदम् ॥ 3.40.58 ॥  
यदेवाम्बु स आवर्तो नत्वस्यावर्त वस्तु सन् ।  
द्रष्टैवास्ते दृश्यमिव दृश्यं नत्वस्ति वस्तु सत् ॥ 3.40.59 ॥  
चिद्व्योम्नो भूतनभसि कचनं यन्मणेरिव ।  
तज्जगद्भाविनानासत्तत्त्वं श्वभ्रमिवाम्बरे ॥ 3.40.60 ॥  
मद्बुद्धार्थो जगच्छब्दो विद्यते परमामृतम् ।  
त्वद्बुद्धार्थस्तु नास्त्येव (1) त्वमहंशब्दकादपि ॥ 3.40.61 ॥  
(1. त्वमहंशब्दौ कायतीति विचारणीयोंऽशः.)  
तस्माल्लीलासरस्वत्यावाकाशवपुषौ स्थिते ।  
सर्वगे परमात्माच्छे सर्वत्राप्रतिघेऽनघे ॥ 3.40.62 ॥  
यत्र यत्र (2) सदा व्योम्नि यथाकामं यथेप्सितम् ।  
(2. महाव्योम्नि इति पाठः.)  
उदयं कुरुतस्तेन तद्गेहेऽस्ति गतिस्तयोः ॥ 3.40.63 ॥  
सर्वत्र संभवति चिद्गगनं तदत्र  
सद्वेदनं (3) कलनमामननं विसारि ।  
(3. वलनं इति कतिपयपुस्तकेषु पठ्यते.)  
तच्चातिवाहिकमिहाहुरकुड्यमेव  
देहं कथं क इव तं वद किं रुणद्धि ॥ 3.40.64 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने समरसमनन्तरसंस्मृत्यनुभववर्णनं नाम चत्वारिंशः सर्गः ॥ 40 ॥

  एकचत्वारिंशः सर्गः 41

श्रीवसिष्ठ उवाच ।  
तयोः प्रविष्टयोर्देव्योः पद्मसद्म बभूव तत् ।  
चन्द्रद्वयोदयोद्द्योतधवलोदरसुन्दरम् ॥ 3.41.1 ॥  
कोमलामलसौगन्ध्यमृदुमन्दारमारुतम् ।  
तत्प्रभावेन निद्रालुनृपेतरनराङ्गनम् ॥ 3.41.2 ॥  
सौभाग्यनन्दनोद्यानं विद्रुतव्याधिवेदनम् ।  
सवसन्तं वनमिव फुल्लं प्रातरिवाम्बुजम् ॥ 3.41.3 ॥  
तयोर्देहप्रभापूरैः शशिनिस्यन्दशीतलैः ।  
आह्लादितोऽसौ बुबुधे राजोक्षित इवामृतैः ॥ 3.41.4 ॥  
आसनद्वयविश्रान्तं स ददर्शाप्सरोद्वयम् ।  
मेरुश्रृङ्गद्वये चन्द्रबिम्बद्वयमिवोदितम् ॥ 3.41.5 ॥  
निमेषमिव संचिन्त्य स विस्मितमना नृपः ।  
उत्तस्थौ शयनाच्छेषादिव चक्रगदाधरः ॥ 3.41.6 ॥  
परिसंयमितालम्बिमाल्यहाराधराम्बरः ।  
पुष्पाहार इवोत्फुल्लं जग्राह कुसुमाञ्जलिम् ॥ 3.41.7 ॥  
उपधानप्रदेशस्थात्स्वयं पटलकोटरात् ।  
बद्धपद्मासनो भूमौ भूत्वोवाचेदमानतः ॥ 3.41.8 ॥  
जयतां जन्मदौस्थित्यदाहदोषशिशिप्रभे ।  
देव्यौ बाह्यान्तरतमोविद्रावणरविप्रभे ॥ 3.41.9 ॥  
तयोरुक्त्वेति तत्याज पादयोः कुसुमाञ्जलिम् ।  
तीरद्रुमो विकसितः पद्मिन्योः पद्मयोरिव ॥ 3.41.10 ॥  
लीलायै भूपजन्माथ वक्तुं मन्त्रिणमीश्वरी ।  
बोधयामास पार्श्वस्तं संकल्पेन सरस्वती ॥ 3.41.11 ॥  
प्रबुद्धोत्पसरसौ दृष्ट्वा प्रणम्य कुसुमाञ्जलिम् ।  
तयोः पादेषु संत्यज्य विवेश पुरतो नतः ॥ 3.41.12 ॥  
उवाच देवी हे राजन्कस्त्वं कस्य सुतः कदा ।  
इह जात इति श्रुत्वा स मन्त्री वाक्यमब्रवीत् ॥ 3.41.13 ॥  
देव्यौ युष्मत्प्रसादोऽयं भवत्योरपि यत्पुरः ।  
वक्तुं शक्नोमि (1) नद्देव्यौ श्रूयेतां जन्म मत्प्रभोः ॥ 3.41.14 ॥  
(1. तदिदं इति पाठः.)  
आसीदिक्ष्वाकुवंशोत्थो राजा राजीवलोचनः ।  
श्रीमान्कुन्दरथो नाम दोश्छायाच्छादितावनिः ॥ 3.41.15 ॥  
तस्याभूदिन्दुवदनः पुत्रो भद्ररथाभिधः ।  
तस्य विश्वरथः पुत्रस्तस्य पुत्रो बृहद्रथः ॥ 3.41.16 ॥  
तस्य सिन्धुरथः पुत्रस्तस्य शैलरथः सुतः ।  
तस्य कामरथः पुत्रस्तस्य पुत्रो महारथः ॥ 3.41.17 ॥  
तस्य विष्णुरथः पुत्रस्तस्य पुत्रो नभोरथः ।  
अयमस्मत्प्रभुस्तस्य पुत्रः पूर्णामलाकृतिः ॥ 3.41.18 ॥  
अमृतापूरितजनः क्षीरोदस्येव चन्द्रमाः ।  
महद्भिः पुण्यसंभारैर्विदूरथ इति श्रुतः ॥ 3.41.19 ॥  
जातो मातुः सुमित्राया गौर्या गुह इवापरः ।  
पितास्य दशवर्षस्य दत्त्वा राज्यं वनं गतः ॥ 3.41.20 ॥  
पालयत्येष भूपीठं ततः प्रभृति धर्मतः ।  
भवत्यावद्यसंप्राप्ते फलिते सुकृतद्रुमे ॥ 3.41.21 ॥  
देव्यौ दीर्घतपः क्लेशशतैर्दुष्प्रापदर्शने ।  
इत्ययं वसुधाधीशो विदूरथ इति श्रुतः ॥ 3.41.22 ॥  
अद्य युष्मत्प्रसादेन परां पावनतां गतः ।  
इत्युक्त्वा संस्थिते तूष्णीं मन्त्रिण्यवनिपे तथा ॥ 3.41.23 ॥  
कृताञ्जलौ नतमुखे बद्धपद्मासनेऽवनौ ।  
राजन्स्मर विवेकेन पूर्वजातिमिति स्वयम् ॥ 3.41.24 ॥  
वदन्ती मूर्ध्नि पस्पर्श तं करेण सरस्वती ।  
अथ हार्दं तमो मायापद्मस्य क्षयमाययौ ॥ 3.41.25 ॥  
सुविकासं च हृदयं ज्ञप्तिस्पर्शोदयेऽभवत् ।  
सस्मार पूर्ववृत्तान्तमन्तः स्फुरदिव स्थितम् ॥ 3.41.26 ॥  
त्यक्तदेहैकराज्यत्वं लीलाविलसितान्वितम् ।  
ज्ञात्वा प्रज्ञप्तिवृत्तान्तां लीलायास्तु विजृम्भितम् ॥ 3.41.27 ॥  
आत्मोदन्तं बभूवासावुह्यमान इवार्णवे ।  
उवाचात्मनि संसारे बत मायेयमातता ॥ 3.41.28 ॥  
परिज्ञाता प्रसादेन देव्योरिह मयाधुना ।  
राजोवाच ।  
हे देव्यौ किमिदं नाम दिनमेकं मृतस्य मे ॥ 3.41.29 ॥  
गतमद्येह जातानि वयो वर्षाणि सप्ततिः ।  
स्मराम्यनेककार्याणि स्मरामि प्रतितामहम् ॥ 3.41.30 ॥  
स्मरामि बाल्यं तारुण्यं मित्रं बन्धुपरिच्छदम् ।  
ज्ञप्तिरुवाच ।  
राजन्मृतिमहामोहमूर्च्छायाः समनन्तरम् ॥ 3.41.31 ॥  
तस्मिल्ँलोकान्तरेऽतीते तस्मिन्नेव मुहूर्तके ।  
तस्मिन्नेव गृहे चास्मिन्नेव व्योम्न्यपि सद्मनि ॥ 3.41.32 ॥  
अयं तस्य गृहस्यान्तर्व्योमन्येव किल स्थिते ।  
गिरिग्रामकविप्रस्य गृहेऽन्तर्भूप मण्डपः ॥ 3.41.33 ॥  
तस्यान्तरेऽयमाभाति प्रत्येकं च जगद्गृहम् ।  
किल ब्राह्मणगेहान्तर्जीवस्ते मदुपास्थितः ॥ 3.41.34 ॥  
तत्रैव तस्य भूपीठं तस्मिंश्च किल मण्डपे ।  
तस्यैव च गृहस्यान्तरिदं संसारमण्डलम् ॥ 3.41.35 ॥  
तत्रैवेदं तव गृहं स्थितमारम्भमन्थरम् ।  
तत्रैव चेतसि तव निर्मलाकाशनिर्मले ॥ 3.41.36 ॥  
प्रतिभामागतमिदं व्यवहारभ्रमाततम् ।  
यथेदं नाम मे जन्म तथेक्ष्वाकुकुलं मम ॥ 3.41.37 ॥  
एवंनामान एते मे पुराभूवन्पितामहाः ।  
जातोऽहमभवं बालो दशवर्षस्य मे पिता ॥ 3.41.38 ॥  
परिव्राड्विपिनं यात इह राज्येऽभिषिच्य माम् ।  
ततो दिग्विजयं कृत्वा कृत्वा राज्यमकण्टकम् ॥ 3.41.39 ॥  
अमीभिर्मन्त्रिभिः पौरैः पालयामि वसुन्धराम् ।  
यज्ञक्रियाक्रमवतो धर्मे पालयतः प्रजाः ॥ 3.41.40 ॥  
वयसः समतीतानि मम वर्षाणि सप्ततिः ।  
इदं परबलं प्राप्तं मम दारुणविग्रहः ॥ 3.41.41 ॥  
युद्धं कृत्वेदमायातो गृहमस्मिन्यथास्थिम् ।  
इमे देव्यौ गृहे प्राप्ते ममैते पूजयाम्यहम् ॥ 3.41.42 ॥  
पूजिता हि प्रयच्छन्ति देवताः स्वसमीहितम् ।  
ममेयमेतयोरेका ज्ञानं जातिस्मृतिप्रदम् ॥ 3.41.43 ॥  
इह दत्तवती देवी भाब्जस्येव विकासनम् ।  
इदानीं कृतकृत्योऽस्मि जातोऽस्मि गतसंशयः ॥ 3.41.44 ॥  
शाम्यामि परिनिर्वामि सुखमासे च केवलम् ।  
इतीयमातता भ्रान्तिर्भवतो भूरिसंभ्रमा ॥ 3.41.45 ॥  
नानाचारविहाराढ्या सलोकान्तरसंचरा ।  
यस्मिन्नेव मुहूर्ते त्वं मृतिमभ्यागतः पुरा ॥ 3.41.46 ॥  
तदैव प्रतिभैषा ते स्वयमेवोदिता हृदि ।  
एकामावर्तचलनां त्यक्त्वा दत्ते (1) यथाऽपराम् ॥ 3.41.47 ॥  
(1. यथा पुरा इति पाठः.)  
क्षिप्रमेव नदीवाहो वित्प्रवाहस्तथैव च ।  
आवर्तान्तरसंमिश्रो (2) यथावर्तः प्रवर्तते ॥ 3.41.48 ॥  
(2. संसिद्धो इति पाठः.)  
कदाचिदेवं सर्गश्रीर्मिश्राऽमिश्रा च वर्धते ।  
तस्मिन्मृतिमुहूर्ते ते प्रतिभानमुपागतम् ॥ 3.41.49 ॥  
एतज्जालमसद्रूपं चिद्भानोः समुपस्थितम् ।  
यथा स्वप्नमुदूर्तेऽन्तः संवत्सरशतभ्रमः ॥ 3.41.50 ॥  
यथा संकल्पनिर्माणे जीवनं मरणं पुनः ।  
यथा गन्धर्वनगरे कुड्यमण्डनवेदनम् ॥ 3.41.51 ॥  
यथा नौयानसंरम्भे वृक्षपर्वतवेपनम् ।  
यथा स्वधातुसंक्षोभे पूर्वपर्वतनर्तनम् ॥ 3.41.52 ॥  
यथा समञ्जसं स्वप्ने स्वशिरः प्रविकर्तनम् ।  
मिथ्यैवैवमियं प्रौढा भ्रान्तिराततरूपिणी ॥ 3.41.53 ॥  
वस्तुतस्तु न जातोऽसि न मृतोऽसि कदाचन ।  
शुद्धविज्ञानरूपस्त्वं शान्त आत्मनि तिष्ठसि ॥ 3.41.54 ॥  
पश्यसीवैतदखिलं न च पश्यसि किचन ।  
सर्वात्मकतया नित्यं प्रकचस्यात्मनात्मनि ॥ 3.41.55 ॥  
महामणिरिवोदार आलोक इव भास्वरः ।  
वस्तुतस्तु न भूपीठमिदं न च भवानयम् ॥ 3.41.56 ॥  
न चेमे गिरयो ग्रामा न चैते न च वै वयम् ।  
गिरिग्रामकविप्रस्य मण्डपाकाशके किल ॥ 3.41.57 ॥  
तल्लीलाभर्तृदाराढ्यं जगदाभाति भास्वरम् ।  
तत्र लीलाराजधानी मण्डपामण्डिताकृतिः ॥ 3.41.58 ॥  
भाति तस्योदरे व्योम्नि तदेवं विदितं जगत् ।  
तस्मिञ्जगति गेहेऽन्तर्यस्मिन्वयमिह स्थिताः ॥ 3.41.59 ॥  
एवं तेषां मण्डपानां व्योमाव्योमैव निर्मलम् ।  
तथैव मण्डपेष्वस्ति न मही न च पत्तनम् ॥ 3.41.60 ॥  
न वनानि न शैलौघा न मेघसरिदर्णवाः ।  
केवलं तत्र निः शून्ये विहरन्ति गृहे जनाः ॥ 3.41.61 ॥  
न पश्यन्ति जना नापि पार्थिवा न च भूधराः ।  
विदूरथ उवाच ।  
एवं चेत्तत्कथं देवि ममेहानुचरा इमे ॥ 3.41.62 ॥  
संपन्ना आत्मना सन्ति ते किमात्मनि नोऽथवा ।  
जगत्स्वप्नार्थवद्भाति तस्य स्वप्ननरादयः ॥ 3.41.63 ॥  
कथमात्मनि सत्याः स्युर्न सत्या वेति मे वद ।  
श्रीसरस्वत्युवाच ।  
राजन्विदितवेद्येषु शुद्धबोधैकरूपिषु ॥ 3.41.64 ॥  
न किंचिदेतत्सद्रूपं चिद्व्योमात्मसु जागतम् ।  
शुद्धबोधात्मनो भाति कृतो नाम जगद्भ्रमः ॥ 3.41.65 ॥  
रज्ज्वां सर्पभ्रमे शान्ते पुनः सर्पभ्रमः कुतः ।  
असद्भावे परिज्ञाते कुतः सत्ता जगद्भ्रमे ॥ 3.41.66 ॥  
परिज्ञाते मृगजले पुनर्जलमतिः कुतः ।  
स्वप्नकाले परिज्ञाते स्वे स्वप्नमरणं कुतः ।  
स्वस्वप्ने स्वप्नमृतिभीरमृतस्यैव जायते ॥ 3.41.67 ॥  
बुद्धस्य शुद्धस्य शरन्नभः श्रीः  
स्वच्छावदातातितताशयस्य ।  
अहं जगच्चेति कुशब्दकार्थो  
न वस्तुतः सोऽङ्ग हि वाचिकं तत् ॥ 3.41.68 ॥  
इत्युक्तवत्यथ मुनौ दिवसो जगाम  
सायंतनाय विधयेऽस्तमिनो जगाम ।  
स्नातुं सभा कृतनमस्करणा जगाम  
श्यामाक्षये रविकरैश्च सहाजगाम ॥ 3.41.69 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने भ्रान्तिविचारवर्णनं नामैकचत्वारिंशः सर्गः ॥ 41 ॥

  द्विचत्वारिंशः सर्गः 42

श्रीवसिष्ठ उवाच ।  
यस्त्वबुद्धमतिर्मूढो रूढो न वितते पदे ।  
वज्रसारमिदं तस्य जगदस्त्यसदेव सत् ॥ 3.42.1 ॥  
यथा बालस्य वेतालो मृतिपर्यन्तदुः खदः ।  
असदेव सदाकारं तथा मूढमतेर्जगत् ॥ 3.42.2 ॥  
ताप एव यथा वारि मृगाणां भ्रमकारणम् ।  
असत्यमेव सत्याभं तथा मूढमतेर्जगत् ॥ 3.42.3 ॥  
यथा स्वप्नमृतिर्जन्तोरसत्या सत्यरूपिणी ।  
अर्थक्रियाकरी भाति तथा मूढधियां जगत् ॥ 3.42.4 ॥  
अव्युत्पन्नस्य कनके कानके कटके यथा ।  
कटकज्ञप्तिरेवास्ति न मनागपि हेमधीः ॥ 3.42.5 ॥  
तथाऽज्ञस्य पुरागारनगनगेन्द्रभासुरा (1) ।  
(1. भावस्वरा इति पाठः.)  
इयं दृश्यदृगेवास्ति नत्वन्या परमार्थदृक् ॥ 3.42.6 ॥  
यथा नभसि मुक्तालीपिच्छकेशोण्ड्रकादयः ।  
असत्याः सत्यतां याता भात्येवं दुर्दृशां जगत् ॥ 3.42.7 ॥  
दीर्घस्वप्नमिदं विश्वं विद्ध्यहन्तादिसंयुतम् ।  
अत्रान्ये स्वप्नपुरुषा यथा सत्यास्तथा श्रृणु ॥ 3.42.8 ॥  
अस्ति सर्वगतं शान्तं परमार्थघनं शुचि ।  
अचेत्यचिन्मात्रवपुः परमाकाशमाततम् ॥ 3.42.9 ॥  
तत्सर्वगं सर्वशक्ति सर्वं सर्वात्मकं स्वयम् ।  
यत्र यत्र यथोदेति तथास्ते तत्र तत्र वै ॥ 3.42.10 ॥  
तेन स्वप्नपुरे द्रष्टा यान्वेत्ति पुरवासिनः ।  
नरानिति नरा एव क्षणात्तस्य भवन्ति ते ॥ 3.42.11 ॥  
यद्द्रष्टुश्चित्स्वरूपं तत्स्वप्नाकाशान्तरस्थितम् ।  
स्वप्नाकाशचित्ताभं हि नरानामेति भावितम् ॥ 3.42.12 ॥  
वेदितृत्वैक्यवशतो नरतेवावबुध्यते ।  
आत्मन्यतश्चिद्बलेन द्वयोरप्येति सत्यता ॥ 3.42.13 ॥  
श्रीराम उवाच ।  
स्वप्नेऽपि स्वप्नपुरुषा न सत्याः स्युर्मुने यदि ।  
वद तत्को भवेद्दोषा मायामात्रशरीरिणि ॥ 3.42.14 ॥  
श्रीवसिष्ठ उवाच ।  
स्वप्ने न पुरवास्तव्या वस्तुतः सत्यरूपिणः ।  
प्रमाणमत्र श्रृणु मे प्रत्यक्षं नाम नेतरत् ॥ 3.42.15 ॥  
सर्गादावात्मभूर्भाति स्वप्नाभानुभवात्मकः ।  
तत्संकल्पकलं (1) विश्वमेवं स्वप्नाभमेव तत् ॥ 3.42.16 ॥  
(1. कलाविश्वं इति पाठः.)  
एवं विश्वमिदं स्वप्नस्तत्र सत्यं भवान्मम ।  
यथैव त्वं तथैवान्ये स्वप्ने स्वप्नवरा नृणाम् ॥ 3.42.17 ॥  
स्वप्ने नगरवास्तव्याः सत्या न स्युरिमे यदि ।  
तदिहापि तदाकारे न सत्यं मे मनागपि ॥ 3.42.18 ॥  
यथाहं तव सत्यात्मा सत्यं सर्वं भवेन्मम ।  
स्वप्नोपलम्भे संसारे मिथः सिद्ध्यै प्रमेदृशी ॥ 3.42.19 ॥  
संसारे विपुले स्वप्ने यथा सत्यमहं तव ।  
यथा त्वमपि मे सत्यं सर्वं स्वप्नेष्विति क्रमः ॥ 3.42.20 ॥  
श्रीराम उवाच ।  
स्वप्नद्रष्टरि निर्निद्रे तद्द्रष्टुः स्वप्नपत्तनम् ।  
सद्रूपत्वात्तथैवास्ते ममेति भगवन्मतिः ॥ 3.42.21 ॥  
श्रीवसिष्ठ उवाच ।  
एवमेतत्तथैवास्ते सत्यत्वात्स्वप्नपत्तनम् ।  
स्वप्नद्रष्टरि निर्निद्रेऽप्याकाशविशदाकृति ॥ 3.42.22 ॥  
एतदास्तामिदं तावद्यज्जाग्रदिव मन्यसे ।  
विद्धि तत्स्वप्नमेवान्तर्देशकालाद्यपूरकम् ॥ 3.42.23 ॥  
एवं सर्वमिदं भाति न सत्यं सत्यवत्स्थितम् ।  
रञ्जयत्यपि मथ्यैव स्वप्नस्त्रीसुरतोपमम् ॥ 3.42.24 ॥  
सर्वत्र विदयते सर्वं देवस्यान्तर्बहिस्तथा ।  
यत्तु वेत्ति यथा संवित्तत्तथा स्वैव पश्यति ॥ 3.42.25 ॥  
यत्कोशे विद्यते द्रव्यं तद्द्रष्ट्रा लभ्यते यथा ।  
तथास्ति सर्वं चिद्व्योम्नि चेत्यते तत्त्वनेन वै ॥ 3.42.26 ॥  
अनन्तरमुवाचेदं देवी ज्ञप्तिर्विदूरथम् ।  
कृत्वा बोधामृतासेकैर्विवेकाङ्कुरसुन्दरम् ॥ 3.42.27 ॥  
एतदेव मया राजल्ँलीलार्थमुपवर्णितम् ।  
स्वस्ति तेऽस्तु गमिष्यावो दृष्टा दृष्टान्तदृष्टयः ॥ 3.42.28 ॥  
श्रीवसिष्ठ उवाच ।  
इति प्रोक्ते सरस्वत्या गिरा मधुरवर्णया ।  
उवाच वचनं धीमान्भूमिपालो विदूरथः ॥ 3.42.29 ॥  
विदूरथ उवाच ।  
ममापि दर्शनं देवि मोघं भवति नार्थिनि ।  
महाफलप्रदायास्तु कथं तव भविष्यति ॥ 3.42.30 ॥  
अहं देहं समुत्सृज्य लोकान्तरमितोऽपरम् ।  
निजमायामि हे देवि स्वप्नात्स्वप्नान्तरं यथा ॥ 3.42.31 ॥  
पश्यादिशाशु मां मातः प्रपन्नं शरणागतम् ।  
भक्तेऽवहेला वरदे महतां न विराजते ॥ 3.42.32 ॥  
यं प्रदेशमहं यामि तमेवायात्वयं मम ।  
मन्त्री कुमारी चैवेयं बालेति कुरु मे दयाम् ॥ 3.42.33 ॥  
श्रीसरस्वत्युवाच ।  
आगच्छ राज्यमुचितार्थविलासचारु  
प्राग्जन्ममण्डलपते कुरु निर्विशङ्कम् ।  
अस्माभिरर्थिजनकामनिराकृतिर्हि  
दृष्टा न काचन कदाचिदपीति विद्धि ॥ 3.42.34 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोo स्वप्नपुरुषसत्यत्वनिरूपणं नाम द्विचत्वारिंशः सर्गः ॥ 42 ॥

  त्रिचत्वारिंशः सर्गः 43

श्रीसरस्वत्युवाच ।  
अस्मिन् रणवरे राजन्मर्तव्यं भवताधुना ।  
प्राप्तव्यं प्राक्तनं राज्यं सर्वं प्रत्यक्षमेव ते ॥ 3.43.1 ॥  
कुमार्या मन्त्रिणा चैव त्वया च प्राक्तनं पुरम् ।  
आगन्तव्यं शवीभूतं प्राप्तव्यं तच्छरीरकम् ॥ 3.43.2 ॥  
आवां यावो यथायातं वातरूपेण च त्वया ।  
आगन्तव्यः स देशस्तु कुमार्या मन्त्रिणापि च ॥ 3.43.3 ॥  
अन्यैव गतिरश्वस्य गतिरन्या खरोष्ट्रयोः ।  
मदस्विन्नकपोलस्य गतिरन्यैव दन्तिनः ॥ 3.43.4 ॥  
प्रस्तुतेति कथा यावन्मिथो मधुरभाषिणोः ।  
तावत्प्रविश्य संभ्रान्त उवाचोर्ध्वस्थितो नरः ॥ 3.43.5 ॥  
देव सायकचक्रासिगदापरिघवृष्टिमत् ।  
महत्परबलं प्राप्तमेकार्णव इवोद्धतः ॥ 3.43.6 ॥  
कल्पकालानिलोद्धूतकुलाचलशिलोपमम् ।  
गदाशक्तिभउशुण्डीनां वृष्टिं मुञ्चति तुष्टिमत् ॥ 3.43.7 ॥  
नगरे नगसंकाशे लग्नोऽग्निर्व्याप्तदिक्तटः ।  
दहंश्चटचटास्फोटैः पातयत्युत्तमां पुरीम् ॥ 3.43.8 ॥  
कल्पाम्बुदघटातुल्या व्योम्नि धूममहाद्रयः ।  
बलात्प्रोड्डयनं कर्तुं प्रवृत्ता गरुडा इव ॥ 3.43.9 ॥  
श्रीवसिष्ठ उवाच ।  
ससंभ्रमं वदत्येवं पुरुषे परुषारवः ।  
उदभूत्पूरयन्नाशा बहिः कोलाहलो महान् ॥ 3.43.10 ॥  
बलादाकर्णकृष्टानां धनुषां शरवर्षिणाम् ।  
बृंहतामतिमत्तानां कुञ्जराणां तरस्विनाम् ॥ 3.43.11 ॥  
पुरे चटचटास्फोटैर्दहतां जातवेदसाम् ।  
पौराणां दग्धदाराणां महाहलहलारवैः ॥ 3.43.12 ॥  
तरतामग्निखण्डानां टांकारः कथितो रवैः ।  
ज्वलितानां परिस्पन्दाद्धगद्धगिति चार्चिषाम् ॥ 3.43.13 ॥  
अथ वातायनाद्देव्यौ मन्त्री राजा विदूरथः ।  
ददृशुः प्रोल्लसन्नादं महानिशि महापुरम् ॥ 3.43.14 ॥  
प्रलयानलसंक्षुब्धपूर्णैकार्णवरंहसा ।  
पूर्णं परबलेनोग्रहेतिमेघतरङ्गिणा ॥ 3.43.15 ॥  
कल्पान्तवह्निविगलन्मेरुभूधरभासुरैः ।  
दह्यमानं महाज्वालाज्वालैरम्बरपूरकैः ॥ 3.43.16 ॥  
मुष्टिग्राह्यमहामेघगर्जासंतर्जितोर्जितैः ।  
घोरं कलकलारावैर्मांसलैर्दस्युजल्पितैः ॥ 3.43.17 ॥  
पुष्करावर्तसंकाशधूम्राभ्रपिहिताम्बरम् ।  
प्रोड्डीनहेमाग्रनिभैर्ज्वालापुञ्जैर्निरन्तरम् ॥ 3.43.18 ॥  
तरदुल्मुकखण्डोग्रतारातरलिताम्बरम् ।  
अन्योन्यदेशसद्मौघप्रज्वलज्ज्वलनाचलम् ॥ 3.43.19 ॥  
हतसैन्यपुरापातं द्रुताङ्गाराभ्रकोटरैः ।  
कर्कशाक्रन्दनिर्दग्धलोकपूगोग्रगर्जितम् ॥ 3.43.20 ॥  
कृशानुकणनाराचनिरन्तरतराम्बरम् ।  
बहुहेतिशिलाजाललुठद्दग्धपुरोत्करम् ॥ 3.43.21 ॥  
रणद्द्विरदसंघट्टकुट्टितोद्भटसद्भटम् ।  
विद्रवत्तस्करच्छेदमार्गकीर्णमहाधनम् ॥ 3.43.22 ॥  
अङ्गारराशिनिपतन्नरनार्युग्ररोदनम् ।  
स्फुटच्चटचटाशब्दप्रलुठत्स्फुटकाष्ठकम् ॥ 3.43.23 ॥  
विपुलालातचक्रौघशतसूर्यनभस्तलम् ।  
अङ्गार शिखिराकीर्णसमस्तवसुधातलम् ॥ 3.43.24 ॥  
दग्धाग्निकाष्ठक्रेंकाररणज्ज्वलनवैणवम् ।  
दग्धजन्तुघनाक्रन्दरुदत्सकलसैनिकम् ॥ 3.43.25 ॥  
पांसुशेषात्तराजश्रीवृद्धतृप्तहुताशनम् ।  
सकलग्रसनारम्भसोद्योगाग्निमहाशनम् ॥ 3.43.26 ॥  
यदृच्छात्कारडात्कारकठिनाग्निरटद्गृहम् ।  
अनन्तजन्तुभोज्यान्नवह्निभुक्तेन्धनस्पृहम् ॥ 3.43.27 ॥  
अथ शुश्राव तत्रासौ गिरो राजा विदूरथः ।  
योधानां दग्धदाराणां पश्यतामभिधावताम् ॥ 3.43.28 ॥  
हा मत्तमरुदूर्ध्वस्थानङ्गार गृहापादपान् ।  
रणत्खरखरं नीरजालामातपपन्थिनः ॥ 3.43.29 ॥  
हा दग्धदाराः प्रालेयशीता देहेषु दन्तिनाम् ।  
मग्ना मनस्सु महतामिव विज्ञानसूक्तयः ॥ 3.43.30 ॥  
हा तात हेतयो लग्नास्तरुणीकबरीतृणे ।  
ज्वलन्ति शुष्कपर्णौघा इव वीरानिलेरिताः ॥ 3.43.31 ॥  
आवर्तननदीदीर्घा वहत्यूर्ध्वतरङ्गिणी ।  
पश्येयं धूमयमुना व्योमगङ्गां प्रधावति ॥ 3.43.32 ॥  
वहदुल्मुककाष्ठोर्ध्वगामिनी धूमनिम्नगा ।  
वैमानिकानन्धयति पश्याग्निकणबुद्बुदा ॥ 3.43.33 ॥  
अस्या माता पिता भ्राता जामाता स्तनपाः सुते ।  
अस्मिन्सद्मनि निर्दग्धा दग्धैवासत्समिन्धने ॥ 3.43.34 ॥  
हा हा हागच्छ ते शीघ्रमेतदङ्गारमन्दिरम् ।  
इतः प्रवृत्तं पतितुं सुमेरुः प्रलये यथा ॥ 3.43.35 ॥  
अहो शरशिलाशक्तिकुन्तप्रासासिहेतयः ।  
जालसंध्याभ्रपट विशन्ति शलभा इव ॥ 3.43.36 ॥  
हेतिप्रवाहा ज्वलनं नभस्यन्त्यां विशन्त्यहो ।  
वडवानलमुज्ज्वालमर्णः (1) पूरा इवार्णवात् ॥ 3.43.37 ॥  
(1. कतिपयादर्शान्तरैरप्यत्र रणादित्येव पठ्यते, परन्त्वेतत्पाठो मूलानुगत्वात्सुवच इति स एव सङ्गृहीतोऽस्माभिः.)  
धूमायन्ति महाभ्राणि ज्वालाः सिखरिकोटिषु ।  
सरसान्यपि शुष्यन्ति हृदयानीव रागिणाम् ॥ 3.43.38 ॥  
आलानत्वरुषेवैता दन्तिभिर्वृक्षपङ्क्तयः ।  
स्फुरत्कटकटारावं पात्यन्ते कृतचीत्कृतैः ॥ 3.43.39 ॥  
पुष्टपुष्पफलस्कन्धा गतश्रीका गृहद्रुमाः ।  
गता निर्दग्धसर्वस्वा गृहस्था इव दीनताम् ॥ 3.43.40 ॥  
मातापितृविनिर्मुक्ता बालकास्तिमिरावलीम् ।  
मग्नन्तोऽङ्गेषुरथ्यासु कुड्यपातेन हा हताः ॥ 3.43.41 ॥  
वातविद्रावितात्त्रस्यन्करिण्यो रणमूर्धनि ।  
पतदङ्गारकागारभारिणः कटुकूजितम् ॥ 3.43.42 ॥  
हा कष्टमसिनिर्भिन्ने स्कन्धे सन्नदृढोल्मुके ।  
पतितो यन्त्रपाषाणः पुरुषस्याशनिर्यथा ॥ 3.43.43 ॥  
गवाश्वमहिषेभोष्ट्रश्वशृगालैडकैरहो ।  
घोरै रणमिवारब्धं मार्गरोधकमाकुलैः ॥ 3.43.44 ॥  
पटैः पटपटाशब्दजलजालालिमालितैः ।  
आक्रन्दन्त्यः स्त्रियो यान्ति स्थलपद्माचिता इव ॥ 3.43.45 ॥  
स्त्रीणां ज्वालालवाः पश्य लिहन्त्यलकवल्लरीः ।  
कुर्वन्तोऽशोकपुष्पाभां करभा इव पन्नगीः ॥ 3.43.46 ॥  
हा हा हरिणशावाक्ष्याः पक्षलक्षणपक्ष्मसु ।  
कुमार्गेष्विव विश्रान्तिमेति कार्शानवी शिखा ॥ 3.43.47 ॥  
दह्यमानो विनिर्याति न कलत्रं विना नरः ।  
अहो बत दुरुच्छेदाः प्राणिनां स्नेहवागुराः ॥ 3.43.48 ॥  
करी रभसनिर्लूनज्वलदङ्गारपादपः ।  
प्लुष्टपुष्करकः कोपान्मग्नः पुष्करदं सरः ॥ 3.43.49 ॥  
धूमोऽम्बुदपदं प्राप्य विलोलान्तस्तडिल्लतः ।  
ज्वलदङ्गारनाराचनिकरं परिवर्षति ॥ 3.43.50 ॥  
देव धूमस्फुरद्वह्निकण आवर्तवृत्तिमान् ।  
स्थित आपीडवान्व्योम्नि रत्नपूर्ण इवार्णवः ॥ 3.43.51 ॥  
गौरमम्बरमाभाति ज्वालाशिखरतेजसा ।  
मृत्युनेवोत्सवे दत्तः कुङ्कुमाक्तकरण्डकः ॥ 3.43.52 ॥  
अहो नु विषमं चेदं वर्तते वृत्तवर्जितम् ।  
ध्रियन्ते राजनार्योऽपि वैरिवीरैरुदायुधैः ॥ 3.43.53 ॥  
लोलस्रग्दामकुसुमैर्मार्गप्रकारकारकैः ।  
अर्धनिर्दग्धकबरीकीर्णवक्षस्थलस्तनाः ॥ 3.43.54 ॥  
आलोलाम्बरसंलक्ष्यनितम्बजघनस्थलाः ।  
पतन्माणिक्यवलयवलितावनिमण्डलाः ॥ 3.43.55 ॥  
छिन्नहारलताजालविकीर्णामलमौक्तिकाः ।  
दृष्टादृष्टस्तनश्रेणीपार्श्वोद्यत्कनकप्रभाः ॥ 3.43.56 ॥  
कुररीकर्कशाक्रन्दीकृतरणारवाः ।  
धारावाहास्रुतारावभिन्नपार्श्वविचेतनाः ॥ 3.43.57 ॥  
रक्तकर्दमबाष्पाम्बुक्लिन्नग्रन्थितवाससः ।  
भुजमूलार्पितभुजैर्नीयमाना बलान्नृभिः ॥ 3.43.58 ॥  
क इवास्मिन्परित्राता स्यादित्यादीनवीक्षितैः ।  
उत्पलालीव वर्षद्भिः परिरोदितसैनिकाः ॥ 3.43.59 ॥  
मृणालकोमलाच्छोरुमूलजालैः सुनिर्मलैः ।  
स्वच्छाम्बरतलालक्ष्यैराकाशनलिनीनीभाः ॥ 3.43.60 ॥  
आलोलमाल्यवसनाभरणाङ्गरागा  
बाष्पाकुलाततचलालकवल्लरीकाः ।  
आनन्दमन्दरनिरन्तरमथ्यमाना-  
त्कामार्णवात्समुदिता इव राजलक्ष्म्यः ॥ 3.43.61 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोo अग्निदग्धगृहादिवर्णनं नाम त्रिचत्वारिंशः सर्गः ॥ 43 ॥

  चतुश्चत्वारिंशः सर्गः 44

श्रीवसिष्ठ उवाच ।  
एतस्मिन्नन्तरे राजमहिषी मत्तयौवना ।  
तद्विवेश गृहं लक्ष्मीरिव पङ्कजकोटरम् ॥ 3.44.1 ॥  
आलोलमाल्यवसना भिन्नहारलताकुला ।  
अनुयाता वयस्याभिर्दासीभिर्भयवह्वला ॥ 3.44.2 ॥  
चन्द्राननावदाताङ्गी श्वासोत्कम्पिपयोधरा ।  
तारकाकारदशना स्थिता द्योरिव रूपिणी ॥ 3.44.3 ॥  
अथ तस्या वयस्यैका राजानं तं व्यजिज्ञपत् ।  
भूतसंग्रामसंरब्धममरेन्द्रमिवाप्सराः ॥ 3.44.4 ॥  
देव देवी सहास्माभिः पलाय्यान्तः पुरान्तरात् ।  
शरणं देवमायाता वातार्तेव लता द्रुमम् ॥ 3.44.5 ॥  
राजन्दारा हृतास्तास्ते बलवद्भिरुदायुधैः ।  
ऊर्मिजालैर्महाब्धीनां तीरद्रुमलता इव ॥ 3.44.6 ॥  
अन्तः पुराधिपाः सर्वे पिष्टाः शत्रुभिरुद्धतैः ।  
अशङ्किताभिपतितैर्वातैरिव वरद्रुमाः ॥ 3.44.7 ॥  
दूरेणाशङ्कमायातैः परैर्नः पुरमाहृतम् ।  
रात्रौ वर्षास्विवोद्धोषैः कमलानीव वारिभिः ॥ 3.44.8 ॥  
धूमं वर्षद्भिरुन्नादैर्लेलिहानोग्रहेतिभिः ।  
वह्निभिर्नः पुरं प्राप्तं परयोधैश्च भूरिभिः ॥ 3.44.9 ॥  
परिवारैर्विलासिन्यो देव्य आहृत्य मूर्धजैः ।  
आक्रन्दन्त्यो बलान्नीताः कुरर्य इव धीवरैः ॥ 3.44.10 ॥  
इति नो येयमायाता शाखा प्रसरशालिनी ।  
आपत्तामलमुद्धर्तुं देवस्यैवास्ति शक्तता ॥ 3.44.11 ॥  
इत्याकर्ण्यावलोक्यासौ देव्यौ युद्धाय याम्यतः ।  
क्षम्यतां मम भार्येयं युष्मत्पादाब्जषट्‌पदी ॥ 3.44.12 ॥  
इत्युक्त्वा निर्ययौ राजा कोपारुणितलोचनः ।  
मत्तेभनिर्भिन्नवनः कन्दरादिव केसरी ॥ 3.44.13 ॥  
लीला लीलां ददर्शाथ स्वाकारसदृशाकृतिम् ।  
प्रतिबिम्बमिवायातामादर्शे चारुदर्शनाम् ॥ 3.44.14 ॥  
प्रबुद्धलीलोवाच ।  
किमिदं देवि हे (1) ब्रूहि कस्मादियमहं स्थिता ।  
(1. मे ब्रूहीति पाठः.)  
या साऽभवमहं पूर्वं कथं सेयमहं स्थिता ॥ 3.44.15 ॥  
मन्त्रिप्रभृतयः पौरा योधाः सबलवाहनाः ।  
सर्व एव त एवेमे स्थितास्तत्र तथैव ते ॥ 3.44.16 ॥  
तत्रापीह च हे देवि सर्वे कथमवस्थिताः ।  
बहिरन्तश्च मुकुरे इवैते किं प्रचेतनाः ॥ 3.44.17 ॥  
श्रीदेव्युवाच ।  
यथा ज्ञप्तिरुदेत्यन्तस्तथानुभवति क्षणात् ।  
चितिश्चेत्यार्थतामेति चित्तं चित्तार्थतामिव ॥ 3.44.18 ॥  
यादृगर्थं जगद्रूपं तत्रैवोदेति तत्क्षणात् ।  
न देशकालदीर्घत्वं न वैचित्र्यं पदार्थजम् ॥ 3.44.19 ॥  
बाह्यमाभ्यन्तरं भाति स्वप्नार्थोऽत्र निदर्शनम् ।  
यदन्तः स्वप्नसंकल्पपुरं च कचनं चितेः ॥ 3.44.20 ॥  
तदेतद्बाह्यनाम्नैव स्वभ्यासात्सत्स्फुटं स्थितम् ।  
यादृग्भावो भृतो भर्ता तव तस्मिंस्तदा पुरे ॥ 3.44.21 ॥  
तादृग्भावस्तमेवार्थं तत्रैव समुपागतः ।  
अन्य एव ह्यमी भूतास्तेभ्यस्तास्तादृशा अपि ॥ 3.44.22 ॥  
सद्रूपा एव चैतस्य स्वप्नसंकल्पसैन्यवत् ।  
अविसंवादि सर्वार्थरूपं यदनुभूयते ॥ 3.44.23 ॥  
तस्य तावद्वद कथं कीदृशी वापि सत्यता ।  
अथवोत्तरकाले तु भङ्गुरत्वादवस्तु तत् ॥ 3.44.24 ॥  
ईदृक्च सर्वमेवेदं तत्र का नास्तिताधिका ।  
स्वप्ने जाग्रदसद्रूपा स्वप्नो जाग्रत्यसन्मयः ॥ 3.44.25 ॥  
मृतिर्जन्मन्यसद्रूपा मृत्यां जन्माप्यसन्मयम् ।  
विशरेद्विशरारुत्वादनुभूतेश्च राघव ॥ 3.44.26 ॥  
एवं न सन्नासदिदं भ्रान्तिमात्रं विभासते ।  
महाकल्पान्तसंपत्तावप्यद्याथ युगेऽनघ ॥ 3.44.27 ॥  
न कदाचन यन्नास्ति तद्ब्रह्मैवास्ति तज्जगत् ।  
तस्मिन्मध्ये कचन्तीमा भ्रान्तयः सृष्टिनामिकाः ॥ 3.44.28 ॥  
व्योम्नि केशोण्ड्रकानीव न कचन्तीव वस्तुतः ।  
यथा तरङ्गा जलधौ तथेमाः सृष्टयः परे ॥ 3.44.29 ॥  
उत्पत्त्योत्पत्त्य लीयन्ते रजांसीव महानिले ।  
तस्माद्भ्रान्तिमयाभासे मिथ्यात्वहमात्मनि ॥ 3.44.30 ॥  
मृगतृष्णाजलचये कैवास्था सर्गभस्मनि ।  
भ्रान्तयश्च न तत्रान्यास्तास्तदेव परं पदम् ॥ 3.44.31 ॥  
घने तमसि यक्षाभास्तम एव न यक्षकः ।  
तस्माज्जन्ममृतिर्मोहो व्यामोहत्वमिदं ततम् ॥ 3.44.32 ॥  
सर्वं तत्समहाकल्पं शान्तौ यदवशिष्यते ।  
नातः सत्यमिदं दृश्यं न चासत्यं कदाचन ॥ 3.44.33 ॥  
द्वयमेवैतदथवा ब्रह्म तत्रैव संभवात् ।  
आकाशे परमाण्वन्तर्द्रव्यादेरणुकेऽपि च ॥ 3.44.34 ॥  
जीवाणुर्यत्र तत्रेदं जगद्वेत्ति निजं वपुः ।  
अग्निरौष्ण्यं यथा वेत्ति निजभावक्रमोदितम् ॥ 3.44.35 ॥  
पश्यतीदं तथैवात्मा स्वात्मभूतं विशुद्धचित् ।  
यथा सूर्योदये गेहे भ्रमन्ति त्रसरेणवः ॥ 3.44.36 ॥  
तथेमे परमाकाशे ब्रह्माण्डत्रसरेणवः ।  
यथा वायौ स्थितः स्पन्द आमोदः शून्यमम्बरे ॥ 3.44.37 ॥  
पिण्डग्रहविनिर्मुक्तं तथा विश्वं स्थितं परे ।  
भावाभावग्रहोत्सर्गस्थूलसूक्ष्मचराचराः ॥ 3.44.38 ॥  
विवर्जितस्यावयवैर्भागा ब्रह्मण ईदृशाः ।  
साकारस्यावबोधाय विज्ञेया भवताधुना ॥ 3.44.39 ॥  
अनन्याः स्वात्मनस्तस्य तेनानवयवा इव ।  
यथास्थितमिदं विश्वं निजभावक्रमोदितम् ॥ 3.44.40 ॥  
रिक्तं न विश्वशब्दार्थैरनन्यद्ब्रह्मणि स्थितम् ।  
न तत्सत्यं न चासत्यं रज्जुसर्पभ्रमो यथा ॥ 3.44.41 ॥  
मिथ्यानुभूतितः सत्यमसत्यं सत्परीक्षितम् ।  
परमं कारणं चित्त्वाज्जीवत्वमिति चेत्यलम् ॥ 3.44.42 ॥  
ततस्तथैवानुभवाज्जीवत्वं विन्दति स्फुटम् ।  
सत्यं भवत्वसत्यं वा खे विभातमिदं जगत् ॥ 3.44.43 ॥  
रञ्जयत्येव जीवाणुः स्वेच्छाभिरनुभूतिभिः ।  
अनुभूयन्त एवाशु काश्चित्पूर्वानुभूतितः ॥ 3.44.44 ॥  
अपूर्वानुभवाः काश्चित्समाश्चैवासमास्तथा ।  
क्वचित्कदाचित्ता एव क्वचिदर्धसमा अपि ॥ 3.44.45 ॥  
कचन्त्यसत्याः सत्याभा जीवाकाशेऽनुभूतयः ।  
तत्कुलास्तत्समाचारास्तज्जन्मानस्तदीहिताः ॥ 3.44.46 ॥  
त एव मन्त्रिणः पौराः प्रतिभाने भवन्ति च ।  
ते चैवात्मन्यलं सत्या देशकालेहितैः समाः ॥ 3.44.47 ॥  
सर्वगात्मस्वरूपायाः प्रतिभाया इति स्थितिः ।  
यथा राजात्मनि व्योम्नि प्रतिभोदेति सन्मयी ॥ 3.44.48 ॥  
तथा तदग्रगोदेति सत्येव प्रतिभाम्बरे ।  
त्वच्छीला त्वत्समाचारा त्वत्कुला त्वद्वपुर्मयी ॥ 3.44.49 ॥  
इति लीलेयमाभाति प्रतिभाप्रतिबिम्बजा ।  
सर्वगे संविदादर्शे प्रतिभा प्रतिबिम्बति ॥ 3.44.50 ॥  
यादृशी यत्र सा तत्र तथोदेति निरन्तरम् ।  
जीवाकाशस्य यान्तस्था प्रतिभा कुरुते स्वयम् ।  
सा बहिश्च चिदादर्शे प्रतिबिम्बादियं स्थिता ॥ 3.44.51 ॥  
एषा त्वमम्बरमहं भुवनं धरा च  
राजेति सर्वमहमेव विभातमात्रम् ।  
चिद्व्योमबिल्वजठरं विदुरङ्ग विद्धि  
त्वं तेन शान्तमलमास्ख यथास्थितेह ॥ 3.44.52 ॥

इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे लीलोo अग्निदाहरात्रियुद्धे जगद्ब्रह्मवर्णनं नाम चतुश्चत्वारिंशः सर्गः ॥ 44 ॥

  पञ्चचत्वारिंशः सर्गः 45

श्रीसरस्वत्युवाच ।  
विदूरथस्ते भर्तैष तनुं त्यक्त्वा रणाङ्गणे ।  
तदेवान्तः पुरं प्राप्य तादृगात्मा भविष्यति ॥ 3.45.1 ॥  
श्रीवसिष्ठ उवाच ।  
इत्याकर्ण्य वचो देव्या लीला सा तत्पुरास्पदा ।  
पुरः प्रह्वा स्थितोवाच वचनं विहिताञ्जलिः ॥ 3.45.2 ॥  
द्वितीयलीलोवाच ।  
देवी भगवती ज्ञप्तिर्नित्यमेवार्चिता मया ।  
स्वप्ने (1) संदर्शनं देवी सा ददाति निशासु मे ॥ 3.45.3 ॥  
(1. स्वमित्यपि पाठः.)  
सा यादृश्येव देवेशि तादृश्येव त्वमम्बिके ।  
तन्मे कृपणकारुण्याद्वरं देहि वरानने ॥ 3.45.4 ॥  
श्रीवसिष्ठ उवाच ।  
इत्युक्ता सा तदा ज्ञप्तिः स्मृत्वा तद्भक्तिभावनम् ।  
इदं प्रसन्ना प्रोवाच तां लीलां तत्पुरास्पदाम् ॥ 3.45.5 ॥  
श्रीदेव्युवाच ।  
अनन्यया भावनया यावज्जीवमजीर्णया ।  
परितुष्टास्मि ते वत्से गृहाणाभिमतं वरम् ॥ 3.45.6 ॥  
तद्देशलीलोवाच ।  
रणाद्देहं परित्यज्य यत्र तिष्ठति मे पतिः ।  
अनेनैव शरीरेण तत्र स्यामेतदङ्गना ॥ 3.45.7 ॥  
श्रीदेव्युवाच ।  
एवमस्तु त्वयाऽविघ्नं पूजितास्मि सुते चिरम् ।  
अनन्यभावया भूरि पुष्पधूपसपर्यया ॥ 3.45.8 ॥  
श्रीवसिष्ठ उवाच ।  
अथ तद्देशलीलायां फुल्लायां तद्वरोदयात् ।  
पूर्वलीलाब्रवीद्देवीं संदेहलुलिताशया ॥ 3.45.9 ॥  
पूर्वलीलोवाच ।  
ये सत्यकामाः सन्त्येवंसंकल्पा ब्रह्मरूपिणः ।  
त्वादृशाः सर्वमेवाशु तेषां सिद्ध्यत्यभीप्सितम् ॥ 3.45.10 ॥  
तत्तेनैव शरीरेण किमर्थं नाहमीश्वरि ।  
लोकान्तरमिदं नीता तं गरिग्रामकं वद ॥ 3.45.11 ॥  
श्रीदेव्युवाच ।  
न किंचित्कस्यचिदहं करोमि वरवर्णिनि ।  
सर्वं संपदयत्याश स्वयं जीवः स्वमीहितम् ॥ 3.45.12 ॥  
अहं हितं रटे ज्ञप्तिः संविन्मात्राधिदेवता ।  
प्रतेयकमस्ति चिच्छक्तिर्जीवशक्तिस्वरूपिणी ॥ 3.45.13 ॥  
जीवस्योदेति या शक्तिर्यस्य यस्य यथा यथा ।  
भाति तत्फलदा नित्यं तस्य तस्य तथा तथा ॥ 3.45.14 ॥  
मां समाराधयन्त्यास्तु जीवशक्तिस्तवोदिता ।  
तदा भवद्यदीह स्यां मुक्तास्मीति चिरं तदा ॥ 3.45.15 ॥  
तेन तेन प्रकारेण त्वं मया संप्रबोधिता ।  
तया युक्त्यामलं भावं नीतासि वरवर्णिनि ॥ 3.45.16 ॥  
अनयैवं भावनया बोधितासि चिरं तदा ।  
तमेवार्थं प्राप्तवती सदा स्वचितिशक्तितः ॥ 3.45.17 ॥  
यस्य यस्य यथोदेति स्वचित्प्रयतनं चिरम् ।  
फलं ददाति कालेन तस्य तस्य तथा तथा ॥ 3.45.18 ॥  
तपो वा देवता वापि भूत्वा स्वैव चिदन्यथा ।  
फलं ददात्यथ स्वैरं नभः फलनिपातवत् ॥ 3.45.19 ॥  
स्वसंविद्यतनादन्यत्र किंचिच्च कदाचन ।  
फलं ददाति तेनाशु यथेच्छसि तथा कुरु ॥ 3.45.20 ॥  
चिद्भाव एव ननु (1) सर्गगतोऽन्तरात्मा  
(1. सर्वगतः इति पाठः.)  
यच्चेतति प्रयतते च तदैति तच्छ्रीः ।  
रम्यं ह्यरम्यमथवेति विचारयस्व  
यत्पावनं तदवबुध्य तदन्तरास्स्व ॥ 3.45.21 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीo सत्यकामसत्यसङ्कल्पास्तिता नाम पञ्चचत्वारिंशः सर्गः ॥ 45 ॥

  षट्‌चत्वारिंशः सर्गः 46

श्रीराम उवाच ।  
एवं संकथयन्तीषु तासु तस्मिन्गृहोदरे ।  
विदूरथः किमकरोन्निर्गत्य कुपितो गृहात् ॥ 3.46.1 ॥  
श्रीवसिष्ठ उवाच ।  
विदूरथः स्वसदनान्निर्गतः परिवारितः ।  
परिवारेण महता ऋक्षौघेणेव चन्द्रमाः ॥ 3.46.2 ॥  
सन्नद्धसर्वावयवो लग्नहारविभूषणः ।  
महाजयजयारावैः सुरेन्द्र इव निर्गतः ॥ 3.46.3 ॥  
समादिशन्योधगणं श्रृण्वन्मण्डलसंस्थितिम् ।  
आलोकयन्वीरगणानारुरोह नृपो रथम् ॥ 3.46.4 ॥  
कूटाकारसमाकारं मुक्तामाणिक्यमण्डितम् ।  
पताकापञ्चभिर्व्याप्तं द्युविमानमिवोत्तमम् ॥ 3.46.5 ॥  
चक्रभित्तिपरिप्रोतप्रकचत्काञ्चनाङ्कुरम् ।  
मुक्ताजालरणत्कारचारुविक्रमकूबरम् ॥ 3.46.6 ॥  
सुग्रीवैर्लक्षणोपेतैः प्रशस्तैः प्रचलैः कृशैः ।  
जवोड्डयनवेगेन प्रवहद्भिः सुरानिव ॥ 3.46.7 ॥  
वायुं जवेन सहसा असहद्भिर्गतिक्रमैः ।  
प्रोह्यद्भिरिव पश्चार्धमापिबद्भिरिवाम्बरम् ॥ 3.46.8 ॥  
योजितैरिव संपूर्णैश्चन्द्रैश्चामरदीप्तिभिः ।  
अश्वैरष्टभिराबद्धमाशापूरकहेषितैः ॥ 3.46.9 ॥  
अतोदपतदुद्दामनागाभ्ररवनिर्भरः ।  
शैलभित्तिप्रतिध्वानदारुणो दुन्दुभिध्वनिः ॥ 3.46.10 ॥  
मत्तसैनिकनिर्मुक्तैर्व्याप्तं कलकलारवैः ।  
किंकिणीजालनिर्ध्वानैर्हेतिसंघट्टघट्टितैः ॥ 3.46.11 ॥  
धनुश्चटचटाशब्दैः शरसीत्कारगायनैः ।  
परस्पराङ्गनिष्पिष्टकवचौघझणज्झणैः ॥ 3.46.12 ॥  
ज्वलदग्निटणत्कारैरार्तिमत्क्रन्दनारवैः ।  
परस्परभटाह्वानैर्बन्दिविक्षुब्धरोदनैः ॥ 3.46.13 ॥  
शिलाघनीकृताशेषब्रह्माण्डकुहरो ध्वनिः ।  
हस्तग्राह्योऽभवद्भीमो दशाशाकुञ्जपूरकः ॥ 3.46.14 ॥  
अथोदपतदादित्यपथपीवररोधकम् ।  
रजोनिभेन भूपीठमम्बरोड्डयनोन्मुखम् ॥ 3.46.15 ॥  
गर्भवासमिवापन्नं तेनासीत्तन्महापुरम् ।  
मूढत्वं यौवनेनेव घनतामाययौ तमः ॥ 3.46.16 ॥  
प्रययुः क्वापि दीपौघा दिवसेनेव तारकाः ।  
आययुर्बलमालोला नैशभूतपरम्पराः ॥ 3.46.17 ॥  
ददृशुस्तन्महायुद्धं द्वे लीले सा कुमारिका ।  
प्रस्फुटद्धृदयेनेव देवीदत्तमहादृशौ ॥ 3.46.18 ॥  
प्रशेमुरथ हेतीषु प्रोद्यत्कटकटारवाः ।  
एकार्णवपयः पूरैर्वालवा इव वह्नयः ॥ 3.46.19 ॥  
शनैः सेनां समाकर्षन्नाज्ञायत बलान्तरम् ।  
विवेशपक्षप्रोड्डीनो मेरुरेकमिवार्णवम् ॥ 3.46.20 ॥  
अथोदभूद्गुणध्वानं चटच्चटदिति स्फुटम् ।  
रचितांशुमयाम्भोदाश्चेरुः परपरम्पराः ॥ 3.46.21 ॥  
ययुरम्बरमाश्रित्य नानाहेतिविहंगमाः ।  
प्रसस्रुरलमात्तासुमलिनाः शस्त्रदीप्तयः ॥ 3.46.22 ॥  
जज्वलुः शस्त्रसंघट्टज्वलना उत्मुकाग्निवत् ।  
जगर्जुः शरधारौघान्वर्षन्तो वीरवारिदाः ॥ 3.46.23 ॥  
विविशउः क्रकचक्रूरा वीराङ्गेषु च हेतयः ।  
पेतुः पटपटारावं हेतिनिष्पिष्टयोऽम्बरे ॥ 3.46.24 ॥  
जग्मुः शमं तमांस्याशु शस्त्रकानलदीपकैः ।  
बभूवुरखिला सेना नवनाराचरोमशाः ॥ 3.46.25 ॥  
उत्तस्थुर्यमयात्रायां कबन्धनटपङ्क्तयः ।  
जगुरुच्चै रणोद्रेकं पिशाच्यो रणदारिकाः ॥ 3.46.26 ॥  
उदगुर्दन्तसंघट्टटंकारा दन्तिनां बलात् ।  
ऊहुः क्षेपणपाषाणमहानद्यो नभस्तले ॥ 3.46.27 ॥  
पेतुः शवा निवातास्तसंशुष्कवनपर्णवत् ।  
निर्युयुर्लोहिता नद्यो रणाद्रेर्मृतिवर्षिणः ॥ 3.46.28 ॥  
प्रशेमुः पांसवो रक्तैस्तमांस्यायुधवह्निभिः ।  
युद्धैकध्यानतः शब्दा भयानि मृतिनिश्चयैः ॥ 3.46.29 ॥  
अभवत्केवलं युद्धमपशब्दमसंभ्रमम् ।  
अनाकुलाम्बुवाहाभं खड्गवीचिसटांकृतम् ॥ 3.46.30 ॥  
खदखदरवसंवहच्छरौघं  
टकटकितारवसंपतद्भुशुण्डि ।  
झणझणरवसंमिलन्महास्त्रं  
तिमितिमिवद्रणमास दुस्तरं तत् ॥ 3.46.31 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने विदूरथनिर्याणं नाम षट्‌चत्वारिंशः सर्गः ॥ 46 ॥

  सप्तचत्वारिंशः सर्गः 47

श्रीवसिष्ठ उवाच ।  
एतस्मिन्वर्तमाने तु घोरे समरसंगमे ।  
लीलाद्वयमुवाचेदं ज्ञप्तिं भघवतीं पुनः ॥ 3.47.1 ॥  
लीलाद्वयमुवाच ।  
देवि कस्मादकस्मान्नौ भर्ता जयति नो रणे ।  
वद त्वय्यपि तुष्टायामस्मिन्विद्रुतवारणे ॥ 3.47.2 ॥  
श्रीसरस्वत्युवाच ।  
चिरमाराधितानेन विदूरथनृपारिणा ।  
अहं पुत्रि जयार्थेन न विदूरथभूभृता ॥ 3.47.3 ॥  
तेनासावेव जयति जीयते च विदूरथः ।  
ज्ञप्तिरन्तर्गता संविदेतां मां यो यदा यथा ॥ 3.47.4 ॥  
प्रेरयत्याशु तत्तस्य तदा संपादयाम्यहम् ।  
यो यथा प्रेरयति मां तस्य तिष्ठामि तत्फला ॥ 3.47.5 ॥  
न स्वभावोऽन्यतां धत्ते वह्नेरौष्ण्यमिवैष मे ।  
अनेन मुक्त एव स्यामहमित्यस्मि भाविता ॥ 3.47.6 ॥  
प्रतिभारूपिणी तेन बाले मुक्तो भविष्यति ।  
एतदीयः स्वयं शत्रुः सिन्धुर्नाम महीपतिः ॥ 3.47.7 ॥  
जयाम्यहं स्यां संग्राम इत्यनेनास्मि पूजिता ।  
तस्माद्विदूरथो देहं तत्प्राप्य सह भार्यया ॥ 3.47.8 ॥  
त्वयानया च कालेन बाले मुक्तो भविष्यति ।  
एतदीयः स्वयं शत्रुः सिन्धुर्नाम महीपतिः ॥ 3.47.9 ॥  
इत्वैनं वसुधापीठे जयी राज्यं (1) करिष्यति ।  
(1. भविष्यति इति पाठः.)  
श्रीवसिष्ठ उवाच ।  
एवं देव्यां वदन्त्यां तु बलयोर्युध्यमानयोः ॥ 3.47.10 ॥  
रविर्द्रष्टुमिवाश्चर्यमाजगामोदयाचलम् ।  
चेलुस्तिमिरसंघाता बलानीवारिरूपिणः ॥ 3.47.11 ॥  
असृजन्जीवसङ्घान्ये संध्यायां तारका इव ।  
शनैः प्रकटतां जग्मुर्नीलाकाशाद्रिभूमयः (2) ॥ 3.47.12 ॥  
(2. बिलाकाशाद्रि इति मुद्रितपुस्तके पाठः.)  
भुवनं कज्जलाम्भोधेरिवोत्क्षिप्तमराजत ।  
पेतुः कनकनिः स्यन्दुसुन्दरा रविरश्मयः ॥ 3.47.13 ॥  
शैलेषु वरवीरेषु रणे रक्तच्छटा इव ।  
अदृश्यत ततो व्योम तथा रणमहीतलम् ॥ 3.47.14 ॥  
बाहुभिर्भ्रान्तभुजगं प्रभाभिः कीर्णकाञ्चनम् ।  
कुण्डलैः कीर्णरत्नौघं शिरोभिर्दृष्टपङ्कजम् ॥ 3.47.15 ॥  
आयुधैः खड्गनीरन्ध्रं शरैः शलभनिर्भरम् ।  
रक्ताभास्थिरसंध्याढ्यं ससिद्धपुरुषं शवैः ॥ 3.47.16 ॥  
हारैः ससर्पनिर्मोकं कटैरिद्धं सुसंकुलम् ।  
लसल्लतं पताकाभिरुरुभिः कृततोरणम् ॥ 3.47.17 ॥  
हस्तैः पादैः पल्लवितं शरैः शरवणोपमम् ।  
शस्त्रांशुशाद्वलश्यामं शस्त्रपूरैः सकैतकम् ॥ 3.47.18 ॥  
कीर्णमायुधमालाभिरुन्मत्तमिव भैरवम् ।  
फुल्लाशोकवनाकारं शस्त्रसंघट्टवह्निभिः ॥ 3.47.19 ॥  
उदघुंघुमहाशब्दैर्विद्रवत्सिद्धनायकैः ।  
सौवर्णनगराकारं बालार्ककचितायुधैः ॥ 3.47.20 ॥  
प्रासासिशक्तिचक्रर्ष्टिमुद्गरारणिताम्बरम् ।  
वहद्रक्तनदीरंहः प्रोह्यमानशवोत्करम् ॥ 3.47.21 ॥  
भुशुण्डीशक्तिकुन्तासिशूलपाषाणसंकुलम् ।  
शूलशस्त्राहतिच्छन्नकबन्धपतनान्वितम् ॥ 3.47.22 ॥  
कालताण्डववेतालकुलारब्धहलारवम् ।  
शून्ये रणाङ्गणे दीप्तौ पद्मसिन्ध्वो रथौ चलौ ॥ 3.47.23 ॥  
अदृश्येतां नभश्चिह्नौ चन्द्रसूर्यौ दिवीव तौ ।  
चक्रशूलभुशुण्ड्यृष्टिप्रासायुधसमाकुलौ ॥ 3.47.24 ॥  
सहस्रेण सहस्रेण वीराणां परिवारितौ ।  
विचरन्तौ यथाकामं मण्डलैर्विततारवैः ॥ 3.47.25 ॥  
सचीत्कारमहाचकपिष्टानेकमृतामृतौ ।  
तरन्तौ रक्तसरितौ मत्तवारणलीलया ॥ 3.47.26 ॥  
केशशैवलसंपन्ने चक्रचक्रजलेन्दुके ।  
वहच्चक्राहतिक्षोभपातिताकुलवारणौ ॥ 3.47.27 ॥  
मणिमुक्ताझणत्काररणत्कूबरकारवौ ।  
वाताहतपताकाग्रपटत्पाटपटारवौ ॥ 3.47.28 ॥  
अनुयातौ महावीरैर्भूरिभिर्भीरुसैनिकैः ।  
धारा वमद्भिः कुन्तानां शराणां धनुषामपि ॥ 3.47.29 ॥  
शक्तीनां प्रासशङ्कूनां चक्राणां कचतां रणे ।  
तत्र तौ क्षणमावृत्य मण्डले भूमिकुण्डले ॥ 3.47.30 ॥  
उभौ व्यतिबभूवाते संमुखावायुधावुभौ ।  
नाराचधारानिकरविक्षेपकरकध्वनौ ॥ 3.47.31 ॥  
अन्योन्यमपि गर्जन्तौ मत्ताब्धिजलदाविव ।  
तयोः प्रहरतोर्बाणा वसुधानसिंहयोः ॥ 3.47.32 ॥  
पाषाणमुसलाकारा व्योमविस्तारिणोऽभवन् ।  
करवालमुखाः केचिन्मुद्गराननकाः परे ॥ 3.47.33 ॥  
शितचक्रमुखाः केचित्केचित्परशुवक्रकाः ।  
केचिच्छक्तिमुखाः केचित्केचिच्छूलशिलामुखाः ।  
त्रिशूलवदनाः केचित्स्थूला इव महाशिलाः ॥ 3.47.34 ॥  
प्रलयपवनपातिताः शिलौघा  
इव निपतन्ति शिलीमुखास्तदा स्म ।  
प्रमिलितमभवत्तयोस्तदानीं  
प्रलयविजृम्भितसिन्धुसंभ्रमेण ॥ 3.47.35 ॥

इत्यर्षे श्रीवासिष्ठमहारामायणे वाल्मीकीये उत्पत्तिप्रकरणे लीo विदूरथसिन्धुसमागमो नाम सप्तचत्वारिंशः सर्गः 47 ॥

  अष्टचत्वारिंशः सर्गः 48

श्रीवसिष्ठ उवाच ।  
प्राप्य राजा पुरः प्राप्तं सिन्धुमुद्धुरकन्धरम् ।  
मध्याह्नतपनान्तेन कोपेन विततोऽभवत् ॥ 3.48.1 ॥  
धनुरास्फालयामास चिरारावितदिङ्भुखम् ।  
कल्पान्तपवनास्फोट इव मेरुगिरेस्तटम् ॥ 3.48.2 ॥  
विससर्जोर्जितो राजा प्रलयार्कः करानिव ।  
तूणीररजनीबद्धाः शिलीमुखपरम्पराः ॥ 3.48.3 ॥  
एक एव विनिर्याति गुणात्तस्य शिलिमुखः ।  
सहस्रं भवति व्योम्नि गच्छन्पतति लक्षशः ॥ 3.48.4 ॥  
सिन्धोरपि तथैवासीच्छक्तिर्लाघवमेव च ।  
वरेण वरदस्यैवं विष्णोर्धानुष्कता तयोः ॥ 3.48.5 ॥  
मुसला नाम ते बाणा मुसलाकृतयोऽम्बरम् ।  
छादयामासुरुन्नादाः कल्पान्ताशनयो यथा ॥ 3.48.6 ॥  
रेजुः कनकनाराचराजयो व्योम्नि सस्वनाः ।  
रसन्त्यः कल्पवातार्ताः पतन्त्य इव तारकाः ॥ 3.48.7 ॥  
विदूरथाच्छरासारा अजस्रमभिनिर्ययुः ।  
अब्धेरिव पयः पूराः सूर्यादिव मरीचयः ॥ 3.48.8 ॥  
प्रचण्डपवनोद्धूतात्पुष्पाणीव महातरोः ।  
अयः पिण्डादिवोत्तप्तात्ताडितात्कणपङ्क्तयः ॥ 3.48.9 ॥  
धारा वर्षमुव इव सीकरा इव निर्झरात् ।  
तत्पुराग्निमहादाहात्स्फुलिङ्गा इव भासुराः ॥ 3.48.10 ॥  
तयोश्चटचटास्फोटं श्रृण्वत्कोदण्डयोर्द्वयोः ।  
बलद्वयमभूत्प्रेक्षामूकं शान्त इवाम्बुधिः ॥ 3.48.11 ॥  
वहन्ति स्म शरापूरा गङ्गापूरा इवाम्बरे ।  
सिन्धोरभिमुखं युद्धे घर्घरारावरंहसः ॥ 3.48.12 ॥  
कचत्कनकनाराचशरवर्षा अनारतम् ।  
वहच्छवशवाशब्दं निर्ययुर्धनुरम्बुदात् ॥ 3.48.13 ॥  
बाणमन्दाकिनीपूरं व्रजन्तं सिन्धुपूरणे ।  
वातायनात्तमालोक्य लीला तत्पुरवासिनी ॥ 3.48.14 ॥  
तेन बाणसमूहेन जयमाशङ्क्य भर्तरि ।  
उवाच वाक्यमानन्दविकसन्मुखपङ्कजा ॥ 3.48.15 ॥  
जय देवि जयत्येष नाथोऽस्माकं विलोकय ।  
किंचानेन शरौघेण मेरुरप्येत चूर्णताम् ॥ 3.48.16 ॥  
तस्यामेवं वदन्त्यां तु घनस्नेहरवाकुलम् ।  
प्रेक्षणव्यग्रयोर्देव्योर्हसन्त्योर्मानुषीं हृदा ॥ 3.48.17 ॥  
तच्छरार्णवमामत्तमपिबत्सिन्धुवाडवः ।  
शरोष्मणा ह्यगस्त्येन जह्नुर्मन्दाकिनीमिव ॥ 3.48.18 ॥  
बाणवर्षेण कणशस्तं सायकमहाघनम् ।  
छित्त्वा तनुरजः कृत्वा चिक्षेप गगनार्णवे ॥ 3.48.19 ॥  
यथा दीपस्य शान्तस्य न परिज्ञायते गतिः ।  
तस्य सायकसङ्घस्य न विज्ञाता तथा गतिः ॥ 3.48.20 ॥  
तं छित्त्वा सायकासारं शरीराम्बुधरं घनम् ।  
व्योम्नि प्रसारयामास (1) रसाच्छवशतान्वितम् ॥ 3.48.21 ॥  
(1. रसात् युद्धविषये पगात्.)  
विदूरथस्तमप्याशु व्यधमत्सायकोत्तमैः ।  
सामान्यजलदं मत्तं कल्पान्तपवनो यथा ॥ 3.48.22 ॥  
कृतप्रतिकृतैरेवं बाणवर्षैर्महीपती ।  
व्यर्थीकृतैरनयतां प्रहारमविचारणैः ॥ 3.48.23 ॥  
अथादधे मोहनास्त्रं सिन्धुर्गन्धर्वसौहृदात् ।  
प्राप्तं तेन ययुर्लोका विना मोहं विदूरथात् ॥ 3.48.24 ॥  
व्यस्तशस्त्राम्बरा मूका विषण्णवदनेक्षणाः ।  
मृता इवाभवन्योधाश्चित्रन्यस्ता इवाथवा ॥ 3.48.25 ॥  
यावद्विदूरथादन्यं मोहो नयति मन्दताम् ।  
तावद्विदूरथो राजा प्रबोधास्त्रमथाददे ॥ 3.48.26 ॥  
ततः प्रबोधमापन्नाः प्रजाः प्रातरिवाब्जिनी ।  
विदूरथे भवत्सिन्धुः क्रुद्धोऽर्क इव राक्षसे ॥ 3.48.27 ॥  
नागास्त्रमाददे भीमं पाशबन्धनखेददम् ।  
तेनाभवन्नभो व्याप्तं भोगिभिः पर्वतोपमैः ॥ 3.48.28 ॥  
सर्पैर्विलसिता भूमिर्मृणालैः सरसी यथा ।  
संपन्ना गिरयः सर्वे कृष्णपन्नगकम्बलाः ॥ 3.48.29 ॥  
पदार्थाः सर्व एवेमे विषोष्मखिन्नतां ययुः ।  
सपर्वतवनाभोगा ययौ विवशतां मही ॥ 3.48.30 ॥  
पूताङ्गारसमाकीर्णं विषवैषम्यशंसिनः ।  
ववू रूक्षोष्णनीहारवाता ज्वलनरेणवः ॥ 3.48.31 ॥  
विदूरथोऽथ सौपर्णमाददेऽस्त्रं महास्त्रवित् ।  
उदगुर्गरुडास्त्रेण सौपर्णाः पर्वता इव ॥ 3.48.32 ॥  
काञ्चनीकृतसर्वशाः सर्वाशापरिपूरकाः ।  
पक्षपर्वतसंरम्भजनितप्रलयानिलाः ॥ 3.48.33 ॥  
घोणानिलजवाकृष्टश्वसद्भुजगमण्डलाः ।  
महाघुरघुरारावपूरिताम्भोधिखण्डकाः ॥ 3.48.34 ॥  
स सुपर्णघनोऽपात्तं सर्पौघं भूप्रपूरकम् ।  
कष्टं शलशलायन्तमगस्त्य इव वारिधिम् ॥ 3.48.35 ॥  
सर्पकम्बलनिर्मुक्तं भूमण्डलमराजत ।  
चिरात्तमवनीरन्ध्रमिव निर्वारिराशि च ॥ 3.48.36 ॥  
ततस्तद्गरुडानीकं क्वाप्यगच्छददृश्यताम् ।  
दीपौघ इव वातेन शरदेवाब्दमण्डलम् ॥ 3.48.37 ॥  
वज्रभीत्येव पक्षौघपर्वतप्रकरः पुरः ।  
स्वप्नदृष्टं जगदिव संकल्पपुरपूरवत् ॥ 3.48.38 ॥  
ततस्तमोऽस्त्रमसृजत्सिन्धुरन्धान्धकारदम् ।  
(1) तेनान्धकारो ववृधे कृष्णो भूजठरोपमः ॥ 3.48.39 ॥  
(1. \`तेनान्धकारः कृष्णोऽभूद्धूबिले जठरोपमः' इति पाठः; तत्र भूबिले पाताले यज्जठरं मध्यं तदुपम इत्यर्थः.)  
रोदोरन्ध्रे प्रविसृत एकार्णव इवाभवत् ।  
मत्स्या इवाभवन्सेनास्ताराश्च मणयोऽभवन् ॥ 3.48.40 ॥  
अन्धकारप्रवृत्तेन मषीपङ्कार्णवोपमम् ।  
कज्जलाचलसंभारोद्भूतकल्पानिलैरिव ॥ 3.48.41 ॥  
अन्धकूपे निपतिता इवासन्सकलाः प्रजाः ।  
कल्पान्त इव संशेमुर्व्यवहारा दिशं प्रति ॥ 3.48.42 ॥  
विदूरथोऽथ मार्तण्डं दीपं ब्रह्माण्डमण्डपे ।  
अस्त्रं मन्त्रविदां श्रेष्ठः सृष्ट्वा मन्त्रो व्यचेष्टयत् ॥ 3.48.43 ॥  
अथोदिततमोम्भोधिमर्कागस्त्यो गभस्तिभिः ।  
अपिवत्कृष्णमम्भोदं शरत्काल इवामलः ॥ 3.48.44 ॥  
अन्धकाराम्बरोन्मुक्ता विरेजुरमला दिशः ।  
भूपतेः पुरतः कान्ता इव रम्यपयोधराः ॥ 3.48.45 ॥  
ययुः प्रकटतामन्तरखिला वनराजयः ।  
लोभकज्जलजालेन मुक्ता इव सतां धियः ॥ 3.48.46 ॥  
अथ कोपाकुलः सिन्धू राक्षसास्त्रं महाभयम् ।  
क्षणादुदीरयामास मन्त्रोदीर्णशरात्मकम् ॥ 3.48.47 ॥  
उदगुर्भीषणा दिग्भ्यः परुषा वनराक्षसाः ।  
पातालगजफूत्कारक्षुब्धा इव महार्णवाः ॥ 3.48.48 ॥  
कपिलोर्ध्वजटाधूम्राः स्फुटच्चटचटारवाः ।  
अग्नयो लेलिहानोग्रजिह्वा आर्द्रेन्धना इव ॥ 3.48.49 ॥  
सावर्तवृत्तयो व्योम्नि भीमचीत्कारटांकृताः ।  
अग्निदाहा महाधूमविलोला इव सोल्मुकाः ॥ 3.48.50 ॥  
दंष्ट्राबिसाङ्कुराक्रान्तमुखपङ्काक्षदेहकाः ।  
उदिता लोमजम्बाला दुष्पल्वलतटा इव ॥ 3.48.51 ॥  
निगिरन्तः प्रधावन्तो गर्जन्तः सर्जिता इव ।  
जटाजालतडित्पुञ्जा जलदाः सजला इव ॥ 3.48.52 ॥  
एतस्मिन्नन्तरे तस्मिल्ँलीलानाथो विदूरथः ।  
नारायणास्त्रं प्रददे दुष्टभूतनिवारणम् ॥ 3.48.53 ॥  
उदीर्यमाण एवास्मिन्मन्त्रराजेऽस्त्रराजयः ।  
राक्षसानां प्रशेमुस्ता अन्धकार इवोदये ॥ 3.48.54 ॥  
प्रमुष्टराक्षसानीकमभवद्भुवनत्रयम् ।  
शरदीव गताम्भोदं व्योम निर्मलमाबभौ ॥ 3.48.55 ॥  
अथ सिन्धुर्मुमोचास्त्रमाग्नेयं ज्वलिताम्बरम् ।  
जज्वलुः ककुभस्तेन कल्पाग्निज्वलिता इव ॥ 3.48.56 ॥  
धूमाम्बुदभराच्छन्ना बभूवुः सकला दिशः ।  
गगने प्रोतपातालतिमिराकुलिता इव ॥ 3.48.57 ॥  
बभूवुर्ज्वलिताकारा गिरयः काञ्चना इव ।  
प्रफुल्लवननीरन्ध्रचम्पकौघवना इव ॥ 3.48.58 ॥  
ययुर्व्योमाद्रिदिक्कुञ्जा ज्वालाजालजटालताम् ।  
कुङ्कुमेनोत्सवे मृत्योः समालब्धा इव स्रजः ॥ 3.48.59 ॥  
ज्वलिता जनता चैकशङ्किनी सा नभः स्पृशा ।  
सहस्राकृतिनौवेगचलितेनेव सागरात् ॥ 3.48.60 ॥  
जित्वा रिपुं पुनरसौ यथा प्रहरते तथा ।  
वारुणं विससर्जास्त्रं पूजयित्वा विदूरथः ॥ 3.48.61 ॥  
आययुः सलिलापूरास्तमः पूरा इवाभितः ।  
अधस्तादूर्ध्वतो दिग्भ्यो द्रवरूपा इवाद्रयः ॥ 3.48.62 ॥  
भागा इव शरव्योम्नि धृतयाना इवाम्बुदाः ।  
महार्णवा इवोच्चस्थाः कुलशैलशिला इव ॥ 3.48.63 ॥  
तमालौघा इवोड्डीनाः संधिता इव रात्रयः ।  
कज्जलौघा इवोद्भूता लोकालोकतटादिव ॥ 3.48.64 ॥  
रसातलगुहाभोगा इव वोयमदिदृक्षवः ।  
महाघुरघुरारावरंहोबृंहितमूर्तयः ॥ 3.48.65 ॥  
तामग्निसंततिं मत्तामाचचामाम्बुसंततिः ।  
भुवनव्यापिनी संध्यामाशु कृष्णेव यामिनी ॥ 3.48.66 ॥  
तामग्निसंततिं पीत्वा पूरयामास भूतलम् ।  
जलश्रीर्जटितं देहं निद्रेव व्यक्तिमेयुषी ॥ 3.48.67 ॥  
एवंविधानस्त्रमोहान्विदधुर्धावनेतरे ।  
मिथोमायामयानग्रे पश्यन्त्यनुभवन्ति च ॥ 3.48.68 ॥  
हेतिभारवराः सिन्धोश्चक्ररक्षास्ततोऽम्भसा ।  
तृणानीव गताः प्रोह्य रथश्चास्याभवत्प्लुतः ॥ 3.48.69 ॥  
एतस्मिन्नन्तरे सिन्धुरस्त्रं सस्मार शोषणम् ।  
आपत्त्राणकरं दैवं ददौ च शररूपिणम् ॥ 3.48.70 ॥  
शशामाम्बुमयी माया तेन यामेव भास्वता ।  
ये मृतास्ते मृता एव बभूवुः शोषिता भुवः ॥ 3.48.71 ॥  
अथ मूर्खरुषा तुल्यस्तापः संतापयन्प्रजाः ।  
जजृम्भे झर्झराकीर्णवनविस्तारकर्कशः ॥ 3.48.72 ॥  
कचत्कनकनिः स्यन्दुसुन्दराङ्गच्छविर्दिशाम् ।  
आसीद्राजवरस्त्रीणामिवालेपोऽङ्गसंगतः ॥ 3.48.73 ॥  
तेन घर्ममयीं मूर्च्छामाजग्मुस्तद्विरोधिनः ।  
ग्रीष्मदावानलोत्तप्ता मृदवः पल्लवा इव ॥ 3.48.74 ॥  
विदूरथो रणोद्रेके तावत्क्रेंकारमाततम् ।  
कोदण्डं कुण्डलीकृत्य पर्जन्यास्त्रमथाददे ॥ 3.48.75 ॥  
उदगुः पङ्क्तयोऽब्दानां यामिन्य इव संचिताः ।  
तमालविपिनोड्डीनसंरम्भादम्बुमन्थराः ॥ 3.48.76 ॥  
वामना वारिपूरेण गर्जनोद्दामसंचराः ।  
महिम्नामन्थराशेषककुम्मण्डलकुण्डलाः ॥ 3.48.77 ॥  
ववुरावलितासारा मेघडम्बरभेदिनः ।  
कीर्णसीकरनीहारभारोदाराः समीरणाः ॥ 3.48.78 ॥  
प्रपुस्फुरुः सुसौवर्णसर्पापत्सरणोपमाः ।  
विद्युतो दिवि दैव्यस्त्रीकटाक्षवलना इव ॥ 3.48.79 ॥  
जुघूर्णुर्गर्जनोच्छूनप्रतिश्रुद्धनकन्दराः ।  
दिशश्चलितमातङ्गसिंहर्क्षरवघर्घराः ॥ 3.48.80 ॥  
महामुसलधाराभिः पेतुरासारवृष्टयः ।  
कष्टटंकारकठिनाः कृतान्तस्येव दृष्टयः ॥ 3.48.81 ॥  
उदभूत्प्रथमं बाष्प उष्णोऽनलनिभो भुवः ।  
पातालादभ्रवृन्दानां युद्धायेवात्तविभ्रमः ॥ 3.48.82 ॥  
ततो निमेषमात्रेण प्रशेमुर्मृगतृष्णिकाः ।  
परबोधरसापूरैर्यथा संसारवासनाः ॥ 3.48.83 ॥  
आसीत्पङ्काङ्कमखिलं भूमण्डलमसंचरम् ।  
पूरितः पूर्णधाराभिः सिन्धुः सिन्धुरिवाम्बुना ॥ 3.48.84 ॥  
वायव्यमस्त्रमसृजत्पूरिताकाशकोटरम् ।  
कल्पान्तनृत्तसंमत्तरटद्भैरवभीषणम् ॥ 3.48.85 ॥  
ववुरशनिनिपातपीडिताङ्गा  
दलितशिलाशकलाः ककुम्मुखेषु ।  
प्रलयसमयसूचका भटानां  
कृतपटुटांकृतटङ्किनः समीराः ॥ 3.48.86 ॥

इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे लीलोo आयुधवर्णनं नामाष्टचत्वारिंशः सर्गः ॥ 48 ॥  


  एकोनपञ्चाशः सर्गः 49

ङीवसिष्ठ उवाच ।  
ववुर्वलितनीहारा विकीर्णवनपल्लवाः ।  
वायवो धूतवृक्षौघाः सल्लीलापीडपांसवः ॥ 3.49.1 ॥  
पक्षिवद्भ्रान्तवृक्षौघाः पतनोत्पातनोद्भटाः ।  
विकुट्टिताट्टालखण्डाश्चाभ्रभित्तिविभेदिनः ॥ 3.49.2 ॥  
तेनातिभीमवातेन विदूरथरथोऽप्यथ ।  
उह्यमानोऽभवन्नद्या यथा जर्जरपल्लवः ॥ 3.49.3 ॥  
विदूरथोऽथ तत्याज पार्वतास्त्रं महास्त्रवित् ।  
व्योमापि घनतोयेन समादातुमिवोद्यतम् ॥ 3.49.4 ॥  
तेन शैलास्त्रघातेन विराट् प्राणसमीरणः ।  
शमं चैतन्यशान्त्येव प्रययौ वायुराततः ॥ 3.49.5 ॥  
अन्तरिक्षगता वृक्षपङ्क्तयः पतिता भुवि ।  
नानाजनशवव्यूहे काकानामिव कोटयः ॥ 3.49.6 ॥  
शेमुः सूत्कारडात्कारभांकारोत्कारका दिशाम् ।  
प्रलापा इव विध्वस्ताः पूर्ग्रामवनवीरुधाम् ॥ 3.49.7 ॥  
गिरीनपश्यन्नभसः पततः पत्रवर्णवत् ।  
सिन्धुः सिन्धुरिवोत्पक्षान्मैनाकादीनितस्ततः ॥ 3.49.8 ॥  
वज्रास्त्रमसृजद्दीप्तं चेरुर्वज्रगणास्ततः ।  
पिबन्तोऽद्रीन्द्रतिमिरमग्निदाहमिवाग्नयः ॥ 3.49.9 ॥  
ते गिरीणां तथा क्षिप्ताः कोटितुण्डावखण्डनैः ।  
शिरांसि पातयामासुः फलानीवोल्बणानिलाः ॥ 3.49.10 ॥  
विदूरथोऽथ वज्रास्त्रशान्त्यै ब्रह्मास्त्रमत्यगात् ।  
ततो ब्रह्मास्त्रवज्रास्त्रे समं प्रशममागते ॥ 3.49.11 ॥  
श्यामाश्यामं पिशाचास्त्रमथ सिन्धुरचोदयत् ।  
तेनोदगुः पिशाचानां पङ्क्तयोऽत्यन्तभीतिदाः ॥ 3.49.12 ॥  
संध्यायामथ भीत्येव दिवसः श्यामतां ययौ ।  
पिशाचा भुवनं जग्मुरन्धकारभरा इव ॥ 3.49.13 ॥  
भस्मनः स्तम्भसदृशास्तालोत्तालविलासिनः ।  
दृश्यमानमहाकारा मुष्टिग्राह्या न किंचन ॥ 3.49.14 ॥  
ऊर्ध्वकेशाः कृशाङ्गाश्च केचिच्च श्मश्रुला अपि ।  
कृष्णाङ्गा मलिनाङ्गाश्च ग्राम्या इव नभश्चराः ॥ 3.49.15 ॥  
सभया मूढदृष्टाश्च यत्किंचनकराश्चलाः ।  
दीना वज्रासिनः क्रूरा दीना ग्राम्यजना इव ॥ 3.49.16 ॥  
तरुकर्दमरथ्यान्तः शून्यगेहगृहाश्चलाः ।  
लेलिहानाः प्रेतरूपाः कृष्णाङ्गाश्चपला इव ॥ 3.49.17 ॥  
जगृहुस्ते तदा मत्ता हतशिष्टमरेर्बलम् ।  
आसंस्तत्सैनिकास्तत्र भिन्नास्त्रक्षुब्धचेतनाः ॥ 3.49.18 ॥  
त्यक्तायुधतनुत्राणास्त्रस्तप्राणाः स्खलद्गमाः ।  
नेत्रैरङ्गैर्मुखैः पादैर्विकारभरकारिणः ॥ 3.49.19 ॥  
त्यक्तकौपीनवसना निमग्नावसनोत्तराः ।  
विष्ठां मूत्रं च कुर्वन्तः स्थिरमारब्धनर्तनाः ॥ 3.49.20 ॥  
पिशाचराजी राजानं तस्य यावद्विदूरथम् ।  
समाक्रामति तावत्तां मायां स बुबुधे बुधः ॥ 3.49.21 ॥  
पिशाचसंग्रामकरीं मायां वेत्ति स भूमिपः ।  
तया पिशाचसैन्यं तत्परसैन्ये न्ययोजयत् ॥ 3.49.22 ॥  
ततः स्वसैनिकाः स्वस्थाः परयोधाः पिशाचिनः ।  
तस्याशु रूपिकास्त्रं च ददावन्यदसौ रूषा ॥ 3.49.23 ॥  
उदगुर्भूतलाद्व्योम्नो रूपिका ऊर्ध्वमूर्धजाः ।  
निर्मग्नविकरालाक्ष्यश्चलच्छ्रोणिपयोधराः ॥ 3.49.24 ॥  
उद्भिन्नयौवना वृद्धाः पीवराङ्ग्योऽथ जर्जराः ।  
स्वरूपारूपजघना (1) दुर्नाभ्यो विकसद्भगाः ॥ 3.49.25 ॥  
(1. स्वरूपेण स्वरूपतः अरूपाणि निराकाराणि जघनानि यासां तथाविधाः दुर्लक्ष्यजघना इत्यर्थः.)  
नररक्तशिरोहस्ताः संध्याभ्रारुणगात्रिकाः ।  
अर्धचर्वितमांसासृक्‌स्रवत्सृक्क्याकुलाननाः ॥ 3.49.26 ॥  
नानाङ्गवलना नानानमन्नमनसत्तमाः ।  
शिलाबुजगवक्रोरुकटिपार्श्वकराङ्गिकाः ॥ 3.49.27 ॥  
नारीकृतार्भकशवा हस्ताकृष्टान्त्ररज्जवः ।  
श्वकाकोलूकवदना निम्नवक्रहनूदराः ॥ 3.49.28 ॥  
जगृहस्तान्पिशाचांस्ता दुर्बलान्दुः शिशूनिव ।  
पिशाचरूपिकासैन्यं तदासीदेकतां गतम् ॥ 3.49.29 ॥  
निर्मग्ननर्तनोत्तानवदनाङ्गविलोचनम् ।  
परस्पराक्रान्तिकरं प्रधावच्च परस्परम् ॥ 3.49.30 ॥  
निष्कासितमहाजिह्वं नानामुखविकारदम् ।  
शरभाराढ्यमन्योन्यं (2) ह्रियमाणशवाङ्गकम् ॥ 3.49.31 ॥  
(2. न्योन्यह्रियमाण इति पाठः.)  
रुधिराम्भसि मज्जं तदुन्मज्जद्धृल्लसत्तनु ।  
लम्बोदरं लम्बभुजं लम्बकर्णोष्ठनासिकम् ॥ 3.49.32 ॥  
रक्तमांसमहापङ्केष्वन्योन्यं वेल्लनाभ्यसत् ।  
मन्दरोद्धूतदुग्धाब्धिलसत्कलकलाकुलम् ॥ 3.49.33 ॥  
यथैव मायासंचारस्तेन तस्य कृतः पुरा ।  
तेनापि तस्याशु तथा कृतो बुद्ध्वा स लाघवात् ॥ 3.49.34 ॥  
वेतालास्त्रं ततो दत्ते तेनोत्तस्थुः शवव्रजाः ।  
अमूर्धानः समूर्धानो वेताला वेशवल्लिताः ॥ 3.49.35 ॥  
ततः पिशाचवेतालरूपिकोग्रकबन्धवत् ।  
तद्बभूव बलं भीममुर्वीनिगरणक्षमम् ॥ 3.49.36 ॥  
अथेतरोऽपि भूपालो मायां संचार्य तां गुरौ ।  
राक्षसास्त्रं ससर्जाथ त्रैलोक्यग्रहणोन्मुखम् ॥ 3.49.37 ॥  
उदगुः पर्वताकाराः सर्वतः स्थूलराक्षसाः ।  
देहमाश्रित्य निष्क्रान्ताः पातालान्नरका इव ॥ 3.49.38 ॥  
अथोदभूद्बलं भीमं ससुरासुरभीतिदम् ।  
गर्जद्रक्षोमहानादवाद्यनृत्यत्कबन्धकम् ॥ 3.49.39 ॥  
मेदोमांसोपदंशाढ्यं रुधिरासवसुन्दरम् ।  
क्षीबकूश्माण्डवेतालयक्षताण्डवसुन्दरम् ॥ 3.49.40 ॥  
कूश्माण्डकोत्ताण्डवदण्डपाद-  
क्षुब्धासृगुत्क्षिप्ततरङ्गसिक्तैः ।  
संध्याभ्ररागोत्करकोटिकान्ति  
भूतैरसृक्स्रोतसि दत्तसेतु ॥ 3.49.41 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोo तृतीयास्त्रयुद्धं नामैकोनपञ्चाशः सर्गः ॥ 49 ॥

  पञ्चाशः सर्गः 50

श्रीवसिष्ठ उवाच ।  
तस्मिंस्तदा वर्तमाने घोरे समरविभ्रमे ।  
सर्वारिसैन्यनाशार्थमेकं स्वबलशान्तये ॥ 3.50.1 ॥  
सस्मार स्मृतिमानन्तो महोदाराधिधैर्यभृत् ।  
अस्त्रमस्त्रेश्वरं श्रीमद्वैष्णवं शंकरोपमम् ॥ 3.50.2 ॥  
अथ योऽसौ शरस्तेन वैष्णवास्त्राभिमन्त्रितः ।  
मुक्तस्तस्य फलप्रान्तादुल्मुका दिवि निर्ययौ ॥ 3.50.3 ॥  
पङ्क्तयः स्फारचक्राणां शतार्कीकृतदिक्तटाः ।  
गदानामभियान्तीनां शतवंशीकृताम्बराः ॥ 3.50.4 ॥  
वज्राणां शतधाराणां (1) तृणराजीकृताम्बराः ।  
(1. तरच्छृङ्गीकृताम्बरा इति पाठः.)  
पट्टिशानां सपद्मानां दीनवृक्षीकृताम्बराः ॥ 3.50.5 ॥  
शराणां शितधाराणां (2) पुष्पजालीकृताम्बराः ।  
(2. तृणजालीकृताम्बरा इति पाठः.)  
खङ्गानां श्यामलाङ्गानां पत्रराशीकृताम्बराः ॥ 3.50.6 ॥  
अथ राजा द्वितीयोऽपि वैष्णवास्त्रस्य शान्तये ।  
ददौ वैष्णवमेवास्त्रं शत्रुनिष्ठावपूरकम् ॥ 3.50.7 ॥  
ततोऽपि निर्ययुर्नद्यो हेतीनां हतहेतयः ।  
शरशक्तिगदाप्रासपट्टिशादिपयोमयाः ॥ 3.50.8 ॥  
शस्त्रास्त्रसरितां तासां व्योम्नि युद्धमवर्तत ।  
रोदोरन्ध्रक्षयकरं कुलशैलेन्द्रदारणम् ॥ 3.50.9 ॥  
(3) शरपातितशूलासिखङ्गकुट्टितपट्टिशम् ।  
(3. शरापतित इति टीकाकारसम्मतः पाठः.)  
मुसलप्रतनाप्रासशूलशातितशक्तिकम् ॥ 3.50.10 ॥  
शराम्बुराशिमथनमत्तमुद्गरमन्दरम् ।  
गदावदनतो युक्तं दुर्वारास्त्रिनिभासिनि ॥ 3.50.11 ॥  
रिष्टारिष्टप्रशमनभ्रमत्कुन्तेन्दुमण्डलम् ।  
प्रासप्रसरसंरब्धप्रोद्यतान्तकृतान्तकम् ॥ 3.50.12 ॥  
चक्रावकुण्ठितोर्ध्वास्त्रं सर्वायुधक्षयंकरम् ।  
शब्दस्फुटद्विरिञ्चाण्डं घातभग्नकुलाचलम् ॥ 3.50.13 ॥  
धारानिकृत्तशस्त्रौघमस्त्रयोर्युध्यमानयोः ।  
भदस्त्रवारणेनेव वज्राविजरपर्वतम् ॥ 3.50.14 ॥  
शङ्कुशङ्कितसूत्कारकाशिशूलशिलाशतम् ।  
भुशुण्डीनिर्जितोद्दण्डभिन्दिपालोग्रमण्डलम् ॥ 3.50.15 ॥  
परशूलकराभैकपरशूलैकलम्पितम् ।  
वहदुच्छिन्नचञ्चूरचारणं शत्रुवारणम् ॥ 3.50.16 ॥  
स्फुटच्चटचटास्फोटरुद्धत्त्रिपथगारयम् (1) ।  
(1. रुद्धत्रिपथगा इति पाठः.)  
हेत्यस्त्रीचूर्णसंभारमहाधूमवितानकम् ॥ 3.50.17 ॥  
अन्योन्यशस्त्रसंघट्टाद्भ्रमज्जालोल्लसत्तडित् ।  
शब्दस्फुटद्विरिञ्चाण्डं धातमग्नकुलाचलम् ॥ 3.50.18 ॥  
धारानिकृत्तशस्त्रौघमस्त्रयोर्युध्यमानयोः ।  
मदस्त्रवारणेनैव कालोपायोऽचलात्मनः ॥ 3.50.19 ॥  
अयं कियद्बल इति सिन्धौ तिष्ठति हेलया ।  
विदूरथोऽस्त्रमाग्नेयं तत्याजाशनिशब्दवत् ॥ 3.50.20 ॥  
ज्वालयामास स रथं सिन्धोः कक्षमिवारसम् ।  
एतस्मिन्नन्तरे व्योम्नि हेतनिर्विवरोदरे ॥ 3.50.21 ॥  
ससन्नाह इव प्रावृट्रपयोदतटिनीव यः ।  
अस्त्रे राज्ञोः क्षणं कृत्वा युद्धं परमदारुणम् ॥ 3.50.22 ॥  
अन्योन्यं शममायाते सवीर्ये सुभटाविव ।  
एतस्मिन्नन्तरे सोऽग्नी रथं कृत्वा तु भस्मसात् ॥ 3.50.23 ॥  
प्राप दग्ध्वा वनं सिन्धुं मृगेन्द्रमिव कन्दरात् ।  
सिन्धुरभ्यासतोऽग्न्यस्त्रं वारुणास्त्रेण शामयन् ॥ 3.50.24 ॥  
रथं त्यक्त्वावनिं प्राप्य खड्गास्फोटकवानभूत् ।  
अक्ष्णोर्निमेषमात्रेण रथाश्वानां रिपोः खुरान् ॥ 3.50.25 ॥  
लुलाव करवालेन मृणालानीव लाघवात् ।  
विदूरथोऽपि विरथो बभूवास्फोटकासिमान् ॥ 3.50.26 ॥  
समायुधौ समोत्साहौ चेरतुर्मण्डलानि तौ ।  
खड्गौ क्रकचतां यातौ मिथः प्रहरतोस्तयोः ॥ 3.50.27 ॥  
दन्तमालेयमस्येव बले चर्वयतः प्रजाः ।  
शक्तिमादाय चिक्षेप खङ्गं त्यक्त्वा विदूरथः ॥ 3.50.28 ॥  
सिन्ध्वम्बुघर्घरारावो महोत्पात इवाशनिः ।  
इविच्छिन्ना समायाता पतिता सास्य वक्षसि ॥ 3.50.29 ॥  
अप्रियस्य यथा भर्तुरनिच्छन्ती स्वकामिनी ।  
तेन शक्तिप्रहारेण नासौ मरणमाप्तवान् ॥ 3.50.30 ॥  
केवलं रुधिरव्रातं नागो जलमिवात्यजत् ।  
तद्देशलीला तं दृष्ट्वा भग्नं तम इवेन्दुना ॥ 3.50.31 ॥  
सविकासघनानन्दा पूर्वलीलामुवाच ह ।  
देवि पश्य नृसिंहेन हतो भर्त्रायमावयोः ॥ 3.50.32 ॥  
शक्तिकोटिनखैर्दैत्यः सिन्धुरुद्धुरकन्धरः ।  
सरः स्थलस्थानागेन्द्रकरफूत्कृतवारिवत् ॥ 3.50.33 ॥  
पिष्टो रसोऽस्य निर्याति रक्तं चुलचुलारवैः ।  
हा कष्टं रथमानीतं सिन्धुरारोदुमुद्यतः ॥ 3.50.34 ॥  
सौवर्णं मैरवं श्रृङ्गं पुष्करावर्तको यथा ।  
पश्य देवि रथोऽस्यासौ मुद्गरेण विचूर्णितः ॥ 3.50.35 ॥  
भ्रमत्पार्थनिपातेन सौवर्णं नगरं यथा ।  
प्रवृत्तो रथमारोढुमानीतं पतितेष मे ॥ 3.50.36 ॥  
कष्टं वज्रमिवेन्द्रेण मुसलं सिन्धुनेक्षितम् ।  
जवात्पतिः प्रयातो मे सैन्धवं मुसलायुधम् ॥ 3.50.37 ॥  
वञ्चयित्वा विलासेन रथमारुह्य लाघवात् ।  
हा धिक्कष्टमसौ सिन्धुरार्यपुत्ररथं रयात् ॥ 3.50.38 ॥  
हरिश्वभ्रमिवारूढं प्लवेनोर्ध्वमिव द्रुमम् ।  
क्रीडित्वा पीडयामास शरवर्षैर्विदूरथम् ॥ 3.50.39 ॥  
छिन्नध्वजं छिन्नरथं छिन्नाश्वं छिन्नसारथिम् ।  
छिन्नकार्मुकवर्माणं भिन्नसर्वाङ्गमाकुलम् ॥ 3.50.40 ॥  
हृदि स्फोटशिलापट्टदृढे पीवरमूर्धनि ।  
भित्त्वा वज्रसमैर्बाणैः पातयत्येष भूतले ॥ 3.50.41 ॥  
अथान्यं रथमानीतं कृच्छ्रेण प्राप्य चेतनाम् ।  
खड्गेनारोहतोऽस्यांसं छिन्नं भर्तुर्विलोकय ॥ 3.50.42 ॥  
पद्मरागगिरिद्योतमिवर्द्धासृग्विमुञ्चति ।  
हा हा धिक्कष्टमेतेन सिन्धुना खड्गधारया ॥ 3.50.43 ॥  
जङ्घयोर्मे पतिश्छिन्नः क्रकचेनेव पादपः ।  
हाहाहतास्मिदग्धास्मि मृतास्म्युपहतास्मि च ॥ 3.50.44 ॥  
मृणाले इव पत्युर्मे लूने द्वे अपि जानुनी ।  
इत्युक्त्वा सा तदालोक्य भर्तुर्भावभयातुरा ॥ 3.50.45 ॥  
लता परशुकृत्तेव मूर्च्छिता भुवि सापतत् ।  
विदूरथोऽपि निर्जानुः प्रहरन्नेव विद्विषि ॥ 3.50.46 ॥  
पपात स्यन्दनस्याधश्छिन्नमूल इव द्रुमः ।  
पतन्नेवैष सूतेन रथेनैवापवाहितः ॥ 3.50.47 ॥  
यदा तदाहतिं तस्य कण्ठेऽदात्सिन्धुरुद्धतः ।  
अर्धविच्छिन्नकण्ठोऽसावनुयातोऽथ सिन्धुना ॥ 3.50.48 ॥  
स्यन्दनेनाविशत्सद्म पद्मं रविकरो यथा ।  
सरस्वत्याः प्रभावाढ्यं तत्प्रवेष्टुमसौ गृहम् ।  
नाशकन्मशको मत्तो महाज्वालोदरं यथा ॥ 3.50.49 ॥  
खड्गावकृत्तगलगर्तगलत्सवात-  
रक्तच्छटाछुरितवस्त्रतनुत्रगात्रम् ।  
तत्याजं तं भगवतीमभितो गृहान्तः  
सूतः प्रवेश्य मृतितल्पतले गतोऽरिः ॥ 3.50.50 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोo विदूरथमरणवर्णनं नाम पञ्चाशः सर्गः ॥ 50 ॥

  एकपञ्चाशः सर्गः 51

श्रीवसिष्ठ उवाच ।  
हतो राजा हतो राजा प्रतिराजेन संयुगे ।  
इतिशब्दे समुद्भूते राष्ट्रमासीद्भयाकुलम् ॥ 3.51.1 ॥  
भाण्डोपस्करभाराढ्यं विद्रवच्छकटव्रजम् ।  
साक्रन्दार्तकलत्राढ्यं द्रवन्नागरदुर्गमम् ॥ 3.51.2 ॥  
पलायमानसाक्रन्दं मार्गाहृतवधूगणम् ।  
अन्योन्यलुण्ठनव्यग्रलोकलग्नमहाभयम् ॥ 3.51.3 ॥  
परराष्ट्रजनानीकताण्डवोल्लाससारवम् ।  
निरधिष्ठितमातङ्गहयवीरपतज्जनम् ॥ 3.51.4 ॥  
कपाटपाटनोड्डीनकोशान्तरवघर्घरम् ।  
लुण्ठितासंख्यकौशेयप्रावृताभिभटोद्भटम् ॥ 3.51.5 ॥  
क्षुरिकोत्पाटितार्द्रन्त्रमृतराजगृहाङ्गनम् ।  
राजान्तः पुरविश्रान्तचण्डालश्वपचोत्करम् ॥ 3.51.6 ॥  
गृहापहृतभोज्यान्नभोजनोन्मुखपामरम् ।  
सहेमहारवीरौघपादाहतरुदच्छिशु ॥ 3.51.7 ॥  
अपूर्वतरुणाक्रान्तकेशान्तः पुरिकाङ्गनम् ।  
चोरहस्तच्युतानर्घ्यरत्नदन्तुरमार्गगम् ॥ 3.51.8 ॥  
हयेभरथसंघट्टव्यग्रसामन्तमण्डलम् ।  
अभिषेकोद्यमादेशपरमन्त्रिपुरः (1) सरम् ॥ 3.51.9 ॥  
(1. द्यमादेशं परं इत्यपि आदर्शान्तरे पाठो लभ्यते, तथाप्येतत्पाठस्य सुसङ्गतत्वाट्टीकाकारसंमतत्वाच्चैष एवास्माभिरादृतः.)  
राजधानीविनिर्माणसारम्भस्थपतीश्वरम् ।  
कृतवातायनश्वभ्रनिपतद्राजवल्लभम् ॥ 3.51.10 ॥  
जयशब्दशतोद्धोषसिन्धुराजन्यनिर्भरम् ।  
असंख्यनिजराजौघधृतसिन्धुकृतास्थिति ॥ 3.51.11 ॥  
ग्रामान्तरसमाक्रान्तविद्रवद्राजवल्लभम् ।  
मण्डलान्तरसंजातनगरग्रामलुण्ठनम् ॥ 3.51.12 ॥  
अन्तचोरमोषार्थरुद्धमार्गगमागमम् ।  
महानुभाववैधुर्यसनीहारदिनातपम् ॥ 3.51.13 ॥  
मृतबन्धुजनाक्रन्दैर्मृततूर्यरवैरपि ।  
हयेभरथशब्दैश्च पिण्डग्राह्यघनध्वनि ॥ 3.51.14 ॥  
सिन्धुदेवो जयत्येकच्छत्रभूमण्डलाधिपः ।  
इत्यनन्तरमारेमे भेर्यः प्रतिपुरं तदा ॥ 3.51.15 ॥  
राजधानीं विवेशाथ सिन्धुरुद्धुरकन्धरः ।  
प्रजाः स्रष्टुं युगस्यान्ते मनुर्जगदिवापरः ॥ 3.51.16 ॥  
प्रवृत्ता दशदिग्भ्योऽथ प्रवेष्टुं सैन्धवं पुरम् ।  
कराः करिहयाकारै रत्नपूरा इवाम्बुधिम् ॥ 3.51.17 ॥  
निबन्धनानि चिह्नानि शासनानि दिशं प्रति ।  
क्षणान्निवेशयामासुर्मण्डलं प्रति मन्त्रिणः ॥ 3.51.18 ॥  
उदभूदचिरेणैव देशे देशे पुरे पुरे ।  
जीविते मरणे माने नियमोऽयमतो यथा ॥ 3.51.19 ॥  
अथ शेमुर्निमेषेण देशोपप्लवविभ्रमाः ।  
प्रशान्तोत्पातपवनाः पदार्थावृत्तयो यथा ॥ 3.51.20 ॥  
सौम्यतामाजगामाशु देशो दशदिगन्वितः ।  
क्षीरोदः क्षुभितावर्तो द्रागिवोद्धृतमन्दरः ॥ 3.51.21 ॥  
ववुरलकचयान्विलोलयन्तो  
मुखकमलालिकुलानि सैन्धवीनाम् ।  
जललववलनाकुलाः समीरा  
अशिवगुणानिव सर्वतः क्षणेन ॥ 3.51.22 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोo सिंधुराष्ट्रवर्णनं नामैकपञ्चाशः सर्गः ॥ 51 ॥

  द्विपञ्चाशः सर्गः 52

श्रीवसिष्ठ उवाच ।  
एतस्मिन्नन्तरे राम लीलोवाच सरस्वतीम् ।  
श्वासावशेषमालोक्य मूढं भर्तारमग्रगम् ॥ 3.52.1 ॥  
प्रवृत्तो देहमुत्स्रष्टुं मद्भर्तायमिहाम्बिके ।  
ज्ञप्तिरुवाच ।  
एवंरूपमहारम्भे संग्रामे राष्ट्रसंभ्रमे ॥ 3.52.2 ॥  
संपन्नेऽपि स्थितेऽप्युच्चैर्विचित्रारम्भमन्थरे ।  
न किंचिदपि संपन्नं राष्ट्रं न च महीतलम् ॥ 3.52.3 ॥  
न स्थितं क्वचनाप्येवं स्वप्नात्मकमिदं जगत् ।  
तस्य तन्मण्डपस्यान्तः शवस्य निकटाम्बरे ॥ 3.52.4 ॥  
इदं भूराष्ट्रमाबाति भर्तृजीवस्य तेऽनघे ।  
अन्तः पुरगृहान्ते तदिदं राष्ट्रान्वितोदरम् ॥ 3.52.5 ॥  
वसिष्ठविप्रगेहेऽन्तर्विन्ध्याद्रिग्रामके स्थितम् ।  
वसिष्ठविप्रगेहेन्तः शवगेहजगत्स्थितम् ॥ 3.52.6 ॥  
शवगेहजगत्कुक्षाविदं गेहजगत्स्थितम् ।  
एवमेष महारम्भो जगत्त्रयमयो भ्रमः ॥ 3.52.7 ॥  
त्वया मयाऽनयाऽनेन संयुक्तः सार्णवावनिः ।  
गिरिग्रामकदेहान्तर्मध्ये गगनकोशके ॥ 3.52.8 ॥  
स्वात्मैव कचति व्यर्थो न कचत्येव वा क्वचित् ।  
तत्पदं परमं विद्धि नाशोत्पादविवर्जितम् ॥ 3.52.9 ॥  
स्वयं कचितमाभातं शान्तं परमनामयम् ।  
किल मण्डपगेहेन्तः स्वस्वभावोदितत्मनि ॥ 3.52.10 ॥  
एवमारम्भघनयोरपि मण्डपयोस्तयोः ।  
उदरे शून्यमाकाशमेवास्ति न जगद्भ्रमः ॥ 3.52.11 ॥  
भ्रमद्रष्टुरभावे हि कीदृशी भ्रमता भ्रमे ।  
नास्त्येव भ्रमसत्तातो यदस्ति तदजं पदम् ॥ 3.52.12 ॥  
भ्रमो दृश्यमसत्तस्य द्रष्टृदृश्यदशा कुतः ।  
द्रष्टृदृश्यक्रमाभावादद्वयं सहजं हि तत् ॥ 3.52.13 ॥  
तत्पदं परमं विद्धि नाशोत्पादविवर्जितम् ।  
स्वयं कचितमाभातं शान्तमाद्यमनामयम् ॥ 3.52.14 ॥  
किल मण्डपगेहान्तः स्वस्वभावोदितात्मनि ।  
विहरन्ति जनास्तत्र स्वगेहे स्वव्यवस्थया ॥ 3.52.15 ॥  
न जगत्तत्र नो सर्गः (1) कश्चिदप्यनुभूयते ।  
(1. क्वचित् इति पाठः.)  
तेनाहमजमाकाशं जगदित्येव वर्तते ॥ 3.52.16 ॥  
सर्वं शून्यात्मविज्ञानं मेर्वादिगिरिजालकम् ।  
नेदं कुड्यमयं किंचिद्यथा स्वप्ने महापुरम् ॥ 3.52.17 ॥  
देशे प्रादेशमात्रेऽपि गिरिजालमयान्यपि ।  
वज्रसाराणि खान्येन लक्षाणि जगतो विदुः ॥ 3.52.18 ॥  
जगन्ति सुबहून्येव संभवन्त्यणुकेऽपि च ।  
कदलीपल्लवानीव संनिवेशेन भूरिशः ॥ 3.52.19 ॥  
त्रिजगच्चिदणवन्तरस्ति स्वप्नपुरं यथा ।  
तस्याप्यन्तश्चिदण्वस्तेष्वप्येकैकशो जगत् ॥ 3.52.20 ॥  
तेषां यस्मिञ्जगत्येष पद्मो राजा शवः स्थितः ।  
लीला तव सपत्नीयं प्राप्ता पूर्वतरा शुभे ॥ 3.52.21 ॥  
यदैव मूर्च्छामायाता लीलेयं पुरस्तव ।  
तदैव भर्तुः पद्मस्य शवस्य निकटे स्थिता ॥ 3.52.22 ॥  
लीलोवाच ।  
कथमेषा पुरा देवि संपन्ना तत्र देहिनी ।  
कथं च तत्सपत्नीकभावमाप्तवती स्थिता ॥ 3.52.23 ॥  
ते चास्या वद किं रूपं पश्यन्त्यथ वदन्ति किम् ।  
तद्गेहवरवास्तव्याः समासेनेति मे वद ॥ 3.52.24 ॥  
श्रीदेव्युवाच ।  
श्रृणु सर्वं समासेन यथापृष्टं वदामि ते ।  
लीले लीलास्ववृत्तान्तमन्तदं दृश्यदुर्दशम् ॥ 3.52.25 ॥  
पद्मस्तव स भर्तैष भ्रान्तिं तावत्ततामिमाम् ।  
इयं जगन्मयी तस्मिन्नेव सद्मनि पश्यति ॥ 3.52.26 ॥  
भ्रान्तियुद्धमिदं युद्धमेषा भ्रान्तिर्जनोऽजनः ।  
भ्रान्त्यैवास्तीह मरणमेष चैवं भ्रमात्मकः ॥ 3.52.27 ॥  
भ्रमक्रमेणानेनैव लीलास्य दयिता स्थिता ।  
त्वं चैषा च वरारोहे स्वप्नमात्रं वराङ्गने ॥ 3.52.28 ॥  
यथा भवत्यावेतस्य स्वप्नमात्रं वराङ्गने ।  
तथा भवत्योर्भर्तैष तथैवाहमपि स्वयम् ॥ 3.52.29 ॥  
जगच्छोभैवेदृशीयं दृश्यमेतदिहोच्यते ।  
एतदेव परिज्ञातं दृश्यशब्दार्थमुज्झति ॥ 3.52.30 ॥  
एवमेषा त्वमेषा च संपन्नैवमसौ नृपः ।  
अहं चात्मनि सत्यत्वं गता सर्वतयात्मनः ॥ 3.52.31 ॥  
इमे वयमिहान्योन्यं संपन्नाश्चोदिता इति ।  
इत्थं सर्वात्मकतया महाचिद्धनसंस्थितेः ॥ 3.52.32 ॥  
एवमेषा स्थिता राज्ञी हारिहासविलासिनी ।  
लीला विलोलवदना नवयौवनशालिनी ॥ 3.52.33 ॥  
पेशलाचारमधुरा मधुरोदारभाषिणी ।  
कोकिलास्वरसंकाशा मदमन्मथमन्थरा ॥ 3.52.34 ॥  
असितोत्पलपत्राक्षी वृत्तपीनपयोधरा ।  
कान्ता काञ्चनगौराङ्गी पक्वबिम्बफलाधरा ॥ 3.52.35 ॥  
त्वत्संकल्पात्मकस्यैषा यदा भर्तुर्मनः कला ।  
तदा त्वत्सदृशाकारा स्थितैषा चिच्चमत्कृतौ ॥ 3.52.36 ॥  
त्वद्भर्तुर्मरणे क्षिप्रं समनन्तरमेव हि ।  
त्वद्भर्त्रैषा पुरो दृष्टा त्वत्संकल्पात्मनामुना ॥ 3.52.37 ॥  
यदाधिभौतिकं भावं चेतोऽनुभवति स्वयम् ।  
चेत्यं सन्मयमेवात आतिवाहिककल्पनम् ॥ 3.52.38 ॥  
यदाधिभौतिकं भावं चेतो वेत्ति न सन्मयम् ।  
आतिवाहिकसंकल्पस्तदा सत्योपजायते ॥ 3.52.39 ॥  
अथो मरणसंवित्त्या पुनर्जन्ममये भ्रमे ।  
त्वं हि संविदितानेन त्वया च गत एव सः ॥ 3.52.40 ॥  
इत्थं त्वां दृष्टवानेष दृष्टश्चैष त्वयेति च ।  
त्वमप्यात्मनि संपन्ना सर्वगत्वाच्चिदात्मनः ॥ 3.52.41 ॥  
ब्रह्म सर्वगतं यस्माद्यथा यत्र यदोदितम् ।  
भवत्याशु तथा तत्र स्वप्नशक्त्यैव पश्यति ॥ 3.52.42 ॥  
सर्वत्र सर्वशक्तित्वाद्यत्र या शक्तिरुन्नयेत् ।  
आस्ते तत्र तथा भाति तीव्रसंवेगहेतुतः ॥ 3.52.43 ॥  
मृतिमोहक्षणेनैव यदैतौ दंपती स्थितौ ।  
तदैवाभ्यामिदं बुद्धं प्रतिभासवशाद्धृदि ॥ 3.52.44 ॥  
आवयोः पितरावेताविमे वै चापि मातरौ ।  
देश एष धनं चेदं कर्मेदं पूर्वमीदृशम् ॥ 3.52.45 ॥  
आवां विवाहितावेवमेवं नामैकतां गतौ ।  
एतयोः सापि जनता याता तत्रैव सत्यताम् ॥ 3.52.46 ॥  
तथैवात्रास्ति दृष्टान्तः प्रत्यक्षं स्वप्नवेदनम् ।  
इत्येवंभावया लीले लीलयाहमथार्चिता ॥ 3.52.47 ॥  
नाहं स्यां विधवेत्येवं वरो दत्तो मयाप्यसौ ।  
इत्यर्थेन मृता पूर्वमेवेह खलु बालिका ॥ 3.52.48 ॥  
भवतां चेतनांशानामहं चेतनधर्मिणी ।  
कुलदेवी सदा पूज्या स्वत एव करोम्यहम् ॥ 3.52.49 ॥  
अथास्य जीवको देहात्प्राणमारुतरूपधृक् ।  
मनसा चलतां प्राप्तो मुखाग्रत्यक्तदेहकः ॥ 3.52.50 ॥  
ततो मरणमूर्च्छान्ते गृहेऽस्मिन्नेव चैतया ।  
बुद्धौ भावित आकाशे दृष्टो जीवात्मना ततः ॥ 3.52.51 ॥  
संपन्नैषा हरिणनयना चन्द्रबिम्बाननश्री-  
र्मानोन्नद्धा दयितललिता कान्तमाभोक्तुकामा ।  
पूर्वस्मृत्या सरभसमुखी संयुता मण्डलान्तः  
स्वप्नान्ते वाऽप्रकृतिविभवा पद्मिनी चोदितेव 3.52.52 ॥

इत्यार्षे श्रीवासिष्ठमहारामायणे वाल्मीकीये लीलोपाख्यानेo मरणसमनन्तरदेहप्रतिभावर्णनं नाम द्विपञ्चाशः सर्गः ॥ 52 ॥

  त्रिपञ्चाशः सर्गः 53

श्रीवसिष्ठ उवाच ।  
अथ लब्धवरा देहेनानेनैव महीपतिम् ।  
पतिमाप्तुं प्रयत्येषा नभोमार्गेण विष्टपम् ॥ 3.53.1 ॥  
इति संचिन्त्य सानन्दमुद्दाममकरध्वजा ।  
पुप्लुवे पेलवाकारा पक्षिणीव नभस्तले ॥ 3.53.2 ॥  
कुमारीं तत्र सा प्राप ज्ञप्त्यैव प्रहितां हिताम् ।  
स्वसंकल्पमहादर्शात्पुरतो निर्गतामिव ॥ 3.53.3 ॥  
कुमार्युवाच ।  
दुहितास्मि सखि ज्ञप्तेः स्वागतं तेऽस्तु सुन्दरि ।  
प्रतीक्षमाणा त्वामेव स्थितास्मीह नभः पथि ॥ 3.53.4 ॥  
लीलोवाच ।  
देवि भर्तुः समीपं मां नय नीरजलोचने ।  
महतां दर्शनं यस्मान्न कदाचन निष्फलम् ॥ 3.53.5 ॥  
श्रीवसिष्ठ उवाच ।  
एहि तत्रैव गच्छाव इत्युक्त्वा सा कुमारिका ।  
पुरस्तस्याः स्थिता व्योम्नि मार्गदर्शनतत्परा ॥ 3.53.6 ॥  
ततस्तदनुयाता सा प्राप कोटरमम्बरम् ।  
निर्मलं करमालाग्रं यथा लक्षणलेखिका ॥ 3.53.7 ॥  
मेघमार्गमथोल्लङ्घ्य वातस्कन्धान्तरे गता ।  
सूर्यमार्गादभिगता तारामार्गमतीत्य च ॥ 3.53.8 ॥  
वाय्विन्द्रसुरसिद्धानां लोकानुल्लङ्घ्य लाघवात् ।  
ब्रह्मविष्णुमहेशानां प्राप ब्रह्माण्डखर्परम् ॥ 3.53.9 ॥  
हिमशैत्यं यथान्तस्थं कुम्भेऽभिन्ने बहिर्भवेत् ।  
तथा संकल्पसिद्धा सा ब्रह्माण्डान्निर्गता बहिः ॥ 3.53.10 ॥  
स्वचित्तमात्रदेहैषा स्वसंकल्पस्वभावजम् ।  
अन्तरेवानुभवति किलैवं नाम विभ्रमम् ॥ 3.53.11 ॥  
ब्रह्मादिस्थानमाक्रम्य प्राप्य ब्रह्माण्डखर्परम् ।  
ततो ब्रह्माण्डपारस्था जलाद्यावरणानि च ॥ 3.53.12 ॥  
समुल्लङ्घ्य पुरः प्राप महाचिद्गगनान्तरम् ।  
अदृष्टपारपर्यन्तमतिवेगेन धावता ।  
सर्वतो गरुडेनापि कल्पकोटिशतैरपि ॥ 3.53.13 ॥  
तत्र ब्रह्माण्डलक्षाणि सन्त्यसंख्यानि भूरिशः ।  
तान्यन्योन्यमदृष्टानि फलानीव महावने ॥ 3.53.14 ॥  
तत्रैकस्मिन्पुरः संस्थे विततावरणान्विते ।  
वेधयित्वा विवेशान्तर्बदरं कृमिको यथा ॥ 3.53.15 ॥  
पुनर्ब्रह्मेन्द्रविष्ण्वादिलोकानुल्लङ्घ्य भास्वरान् ।  
तन्महीमण्डलं श्रीमत्प्राप तारापथादधः ॥ 3.53.16 ॥  
तत्र तन्मण्डलं प्राप्य तत्पुरं तच्च मण्डपम् ।  
प्रविश्य पुष्पगुप्तस्य शवस्य निकटे स्थिता ॥ 3.53.17 ॥  
एतस्मिन्नन्तरे सा च न ददर्श कुमारिकाम् ।  
मायामिव परिज्ञातां क्वापि यातां वरानना ॥ 3.53.18 ॥  
मुखमालोक्य सा तस्य स्वभर्तुः शवरूपिणः ।  
इदं बुद्धवती सत्यं प्रतिभावशतः स्वतः ॥ 3.53.19 ॥  
अयं स भर्ता संग्रामे निहतो मम सिन्धुना ।  
वीरलोकानिमान्प्राप्य क्षणं शेते यथासुखम् ॥ 3.53.20 ॥  
अहं देव्याः प्रसादेन सशरीरैवमीदृशम् ।  
इह प्राप्तवती धन्या मत्समा नास्ति काचन ॥ 3.53.21 ॥  
इति संचिन्त्य सा हस्ते गृहीत्वा चारु चामरम् ।  
वीजयामास चन्द्रेण द्यौरिवावनिमण्डलम् ॥ 3.53.22 ॥  
प्रबुद्धलीलोवाच ।  
ते भृत्यास्ताश्च वै दास्यः स राजा च प्रबुद्धवान् ।  
वक्ष्यन्ति वदतां देवि किं कयैव कथं धिया ॥ 3.53.23 ॥  
श्रीदेव्युवाच ।  
स राजा सा च ते भृत्याः सर्व एव परस्परम् ।  
चिदाकाशैकतावेशादावयोश्च प्रभावतः ॥ 3.53.24 ॥  
महाचित्प्रतिभासत्वान्महानियतिनिश्चयात् ।  
अन्योन्यमेव पश्यन्ति मिथः संप्रतिबिम्बितात् ॥ 3.53.25 ॥  
इयं मे सहजा भार्या ममेयं सहजा सखी ।  
ममेयं सहजा राज्ञी भृत्योऽयं सहजो मम ॥ 3.53.26 ॥  
केवलं त्वमहं सा च यथावृत्तमखण्डितम् ।  
ज्ञास्याम इदमाश्चर्यं नतु कश्चिदपीतरः ॥ 3.53.27 ॥  
प्रबुद्धलीलोवाच ।  
अमुनैव शरीरेण किमर्थं न गता पतिम् ।  
एषा वरेण संप्राप्ता लीला ललितवादिनी ॥ 3.53.28 ॥  
अप्रबुद्धधियः सिद्धलोकान्पुण्यवशोदितान् ।  
न समर्थाः स्वदेहेन प्राप्तुं छाया इवातपान् ॥ 3.53.29 ॥  
आदिसर्गे च नियतिः स्थापितेति प्रबोधिभिः ।  
यथा सत्यमलीकेन न मिलत्येव किंचन ॥ 3.53.30 ॥  
यावद्वेतालसंकल्पो बालस्य किल विद्यते ।  
निर्वेतालधियस्तावदुदयस्तस्य कः कथम् ॥ 3.53.31 ॥  
अविवेकज्वरोष्णत्वं विद्येत यावदात्मनि ।  
तावद्विवेकशीतांशुशैत्यं कुत उदेत्यलम् ॥ 3.53.32 ॥  
अहं पृथ्व्यादिदेहः खे गतिर्नास्ति ममोत्तमा ।  
इति निश्चयवान्योऽन्तः कथं स्यात्सोऽन्यनिश्चयः ॥ 3.53.33 ॥  
अतो ज्ञानविवेकेन पुण्येनाथ वरेण च ।  
पुण्यदेहेन गच्छन्ति परं लोकमनेन तु ॥ 3.53.34 ॥  
शुष्कपर्णं किलाङ्गारे (1) एतदेवाशु दह्यते ।  
(1. पतदेवाशु इति पाठः क्वचिल्लभ्यते.)  
अयं देहमहंदेहः प्राप्त एव विशीर्यते ॥ 3.53.35 ॥  
एतावदेव भवति वरशापविजृम्भितैः ।  
यथा संचिन्त्य एवाहं तथा स्मृत इति स्मृतिः ॥ 3.53.36 ॥  
यः सर्पप्रत्ययो रज्ज्वां स कथं सर्पकार्यकृत् ।  
आत्मन्येव हि यो नास्ति तस्य का कार्यकारिता ॥ 3.53.37 ॥  
यस्त्वेतन्मृत इत्येव मिथ्या समनुभूयते ।  
प्रागभ्यासस्य पुष्टस्य नामैतत्प्रविजृम्भते ॥ 3.53.38 ॥  
स्वानुभूते जगज्जाले सुगमाः संस्मृतिभ्रमाः ।  
नान्यसंकल्पितो नाम सर्गाद्यभ्यास ईदृशः ॥ 3.53.39 ॥  
अन्तरनुभूयमानाः  
संसृतयो बाह्यभूतजालानाम् ।  
अविदितवेद्यदृशामपि  
दूरे पुंसामिवैन्दवं बिम्बम् ॥ 3.53.40 ॥

इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे लीलोo संसृतिविदितवेद्यं नाम त्रिपञ्चाशः सर्गः ॥ 53 ॥

  चतुः पञ्चाशः सर्गः 54

श्रीदेव्युवाच ।  
तस्माद्ये वेद्यवेत्तारो ये वा धर्मं परं श्रिताः ।  
आतिवाहिकलोकांस्ते प्राप्नुवन्तीह नेतरे ॥ 3.54.1 ॥  
आधिभौतिकदेहत्वं मिथ्याभ्रममयात्मकम् ।  
कथं सत्ये स्थितिं याति च्छायास्ते कथमातपे ॥ 3.54.2 ॥  
लीला विदितवेद्या नो परमं धर्ममाश्रिता ।  
केवलं तेन सा भर्तुः कल्पितं नगरं गता ॥ 3.54.3 ॥  
प्रबुद्धलीलोवाच ।  
एवमेषा प्रयाताऽस्तु भर्ता पश्य ममाम्बिके ।  
प्रवृत्तः प्राणसंत्यागे कर्तव्यं किमिहाधुना ॥ 3.54.4 ॥  
भावाभावेषु भावानां कथं नियतिरागता ।  
कथं भूयोऽप्यनियतिर्मृतिजन्मादिसूचिता ॥ 3.54.5 ॥  
कथं स्वभावसंसिद्धिः कथं सत्ता पदार्थगा ।  
कथमग्न्यादिषूष्णत्वं पृथ्व्यादौ स्थिरता कथम् ॥ 3.54.6 ॥  
हिमादिषु कथं शैत्यं का सत्ता कालखादिषु ।  
भावाभावग्रहोत्सर्गस्थूलसूक्ष्मदृशः कथम् ॥ 3.54.7 ॥  
कथमत्यन्तमुच्छ्रायं तृणगुल्मनरादिकम् ।  
वस्तु नायात्यनिष्टेऽपि स्थिते स्वोच्छ्रायकारणे ॥ 3.54.8 ॥  
श्रीदेव्युवाच ।  
महाप्रलयसंपत्तौ सर्वार्थास्तमये सति ।  
अनन्ताकाशमाशान्तं सद्ब्रह्मैवावतिष्ठते ॥ 3.54.9 ॥  
तच्चिद्रूपतया तेजः कणोऽहमिति चेतति ।  
स्वप्ने संविद्यथा हि त्वमाकाशगमनादि च ॥ 3.54.10 ॥  
तेजः कणोऽसौ स्थूलत्वमात्मनात्मनि विन्दति ।  
असत्यमेव सत्याभं ब्रह्माण्डं तदिदं स्मृतम् ॥ 3.54.11 ॥  
तत्रान्तर्ब्रह्म तद्वेत्ति ब्रह्मायमहमित्यथ ।  
मनोराज्यं स कुरुते स्वात्मैवं तदिदं जगत् ॥ 3.54.12 ॥  
तस्मिन्प्रथमतः सर्गे या यथा यत्र संविदः ।  
कचितास्तास्तथा तत्र स्थिता अद्यापि निश्चलाः ॥ 3.54.13 ॥  
यद्यथा स्फुरितं चित्तं तत्तथा ह्यात्मचिद्भवेत् ।  
स्वयमेवानियमतस्तत्तत्स्यान्नेह किंचन ॥ 3.54.14 ॥  
न च नाम नकिंचित्त्वं युज्यते विश्वरूपिणः ।  
त्यक्त्वा समस्तसंस्थानं हेम तिष्ठति वै कथम् ॥ 3.54.15 ॥  
सर्गादौ स्वयमेवान्तश्चिद्यथा कचितात्मनि ।  
हिमाग्न्यादितयाद्यापि सा तथास्ते स्वसत्तया ॥ 3.54.16 ॥  
तस्मात्स्वसत्तासंत्यागः सतः कर्तुं न युज्यते ।  
यदा चिदास्ते तेनेयं नियतिर्न विनश्यति ॥ 3.54.17 ॥  
यद्यथा कचितं यत्र व्योमरूप्यपि पार्थिवम् ।  
सर्गादौ तस्य चलितुमद्ययावन्न युज्यते ॥ 3.54.18 ॥  
या यथा चित्प्रकचिता प्रतिपक्षविदं (1) विना ।  
(1. प्रतिपक्षचितं इत्युभयत्र पाठः.)  
न सा ततः प्रचलति वेदनाभ्यासतः स्वयम् ॥ 3.54.19 ॥  
जगदादावनुत्पन्नं यच्चेदमनुभूयते ।  
तत्संविद्व्योमकचनं स्वप्नस्त्रीसुरतं यथा ॥ 3.54.20 ॥  
असत्यमेव सत्याभं प्रतिभानमिदं स्थितम् ।  
इति स्वभावसंपत्तिरिति भूतानुभूतयः ॥ 3.54.21 ॥  
सर्गादौ या यथा रूढा संवित्कचनसंततिः ।  
साद्याप्यचलितान्येन स्थिता नियतिरुच्यते ॥ 3.54.22 ॥  
गृहीत्वयोमसंवित्तिचिद्व्योम व्योमतां गतम् ।  
गृहीतकालतासंविच्चिन्नभः कालतां गतम् ॥ 3.54.23 ॥  
गृहीतजलसंवित्तिचिद्व्योम वारिवत्स्थितम् ।  
स्वप्ने यथा हि पुरुषः पश्यत्यात्मनि वारिताम् ॥ 3.54.24 ॥  
स्वप्नचित्संविदाभाति भवत्येषा यथास्थिता ।  
चिच्चमत्कारचातुर्यादसदेतत्समूहते ॥ 3.54.25 ॥  
खत्वं जलत्वमुर्वीत्वमग्निवायुत्वमप्यसत् ।  
वेत्त्यन्तः स्वप्नसंकल्पध्यानेष्विव चितिः स्वयम् ॥ 3.54.26 ॥  
मरणानन्तरं कर्मफलानुभवनक्रमम् ।  
सर्वसंदेहशान्त्यर्थं मृतिश्रेयस्करं श्रृणु ॥ 3.54.27 ॥  
रूढादिसर्गे नियतिर्यैकद्वित्रिचतुः शता ।  
पूर्वादिष्वायुषः पुंसां तस्या मे नियतिं श्रृणु ॥ 3.54.28 ॥  
देशकालक्रियाद्रव्यशुद्ध्यशुद्धी स्वकर्मणाम् ।  
न्यूनत्वे चाधिकत्वे च नृणां कारणमायुषः ॥ 3.54.29 ॥  
स्वकर्मधर्मे ह्रसति ह्रसत्यायुर्नृणामिह ।  
वृद्धे वृद्धिमुपायाति सममेव भवेत्समे ॥ 3.54.30 ॥  
बालमृत्युप्रदैर्बालो युवा यौवनमृत्युदैः ।  
बृद्धमृत्युप्रदैर्वृद्धः कर्मभिर्मृतिमृच्छति ॥ 3.54.31 ॥  
यो यथाशास्त्रमारब्धं स्वधर्मनुमतिष्ठति ।  
भाजनं भवति श्रीमान्स यथाशास्त्रमायुषः ॥ 3.54.32 ॥  
एवं कर्मानुसारेण जन्तुरन्त्यां दशामितः ।  
भवन्त्यन्तं गतवतो दृङ्भर्मच्छेदवेदनाः ॥ 3.54.33 ॥  
प्रबुद्धलीलोवाच ।  
मरणं मे समासेन कथयेन्दुसमानने ।  
किं सुखं मरणं किं वा दुः खं मृत्वा च किं भवेत् ॥ 3.54.34 ॥  
श्रीदेव्युवाच ।  
त्रिविधाः पुरुषाः सन्ति देहस्यान्ते मुमूर्षवः ।  
मूर्खोऽथ धारणाभ्यासी युक्तिमान्पुरुषस्तथा ॥ 3.54.35 ॥  
अभ्यस्य धारणानिष्ठो देहं त्यक्त्वा यथासुखम् ।  
प्रयाति धारणाभ्यासी युक्तियुक्तस्तथैव च ॥ 3.54.36 ॥  
धारणा यस्य नाभ्यासं प्राप्ता नैव च युक्तिमान् ।  
मूर्खः स्वमृतिकालेऽसौ दुः खमेत्यवशाशयः ॥ 3.54.37 ॥  
वासनावेशवैवश्यं भावयन्विषयाशयः ।  
दीनतां परमामेति परिलूनमिवाम्बुजम् ॥ 3.54.38 ॥  
अशास्त्रसंस्कृतमतिरसज्जनपरायणः ।  
मृतावनुभवत्यन्तर्दाहमग्नाविव च्युतः ॥ 3.54.39 ॥  
यदा घर्घरकण्ठत्वं वैरूप्यं दृष्टिवर्णजम् ।  
गच्छत्येषोऽविवेकात्मा तदा भवति दीनधीः ॥ 3.54.40 ॥  
परमान्ध्यमनालोको दिवाप्युदिततारकः ।  
साभ्रदिग्मण्डलाभोगो घनमेचकिताम्बरः ॥ 3.54.41 ॥  
मर्मव्यथाविच्छुरितः प्रभ्रमद्दृष्टिमण्डलः ।  
आकाशीभूतवसुधो वसुधाभूतखान्तरः ॥ 3.54.42 ॥  
परिवृत्तककुपूचक्र उह्यमान इवार्णवे ।  
नीयमान इवाकाशे घनिद्रोन्मुखाशयः ॥ 3.54.43 ॥  
अन्धकूप इवापन्नः शिलान्तरिव योजितः ।  
स्वयं जडीभवद्वर्णो विनिकृत्त इवाशये ॥ 3.54.44 ॥  
पततीव नभोमार्गात्तृणावर्त इवार्पितः ।  
रथे द्रुत इवारूढो हिमवद्गलनोन्मुखः ॥ 3.54.45 ॥  
व्याकुर्वन्निव संसारं बान्धवानस्पृशन्निव ।  
भ्रमितक्षेपणेनेव वातयन्त्र इवास्थितः ॥ 3.54.46 ॥  
भ्रमितो वा भ्रम इव कृष्टो रसनयेव वा ।  
भ्रमन्निव जलावर्ते शस्त्रयन्त्र इवार्पितः ॥ 3.54.47 ॥  
प्रोह्यमानस्तृणमिव वहत्पर्जन्यमारुते ।  
आरुह्य वारिपूरेण निपतन्निव चार्णवे ॥ 3.54.48 ॥  
अनन्तगगने श्वभ्रे चक्रावर्ते पतन्निव ।  
अब्धिरुर्वीविपर्यासदशामनुभवन्स्थितः ॥ 3.54.49 ॥  
पतन्निवानवरतं प्रोत्पतन्निव चाभितः ।  
सूत्काराकर्णनोद्भ्रान्तपूर्णसर्वेन्द्रियव्रणः ॥ 3.54.50 ॥  
क्रमाच्छ्यामलता यान्ति तस्य सर्वाक्षसंविदः ।  
(1) यथास्तं गच्छति रवौ मन्दालोकतया दिशः ॥ 3.54.51 ॥  
(1. यथा ह्यस्तंगतरवौ इति पाठः.)  
पूर्वापरं न जानाति स्मृतिस्तानवमागता ।  
यथा पाश्चात्यसंध्यान्ते नष्टा दृष्टिर्दिगष्टके ॥ 3.54.52 ॥  
मनः कल्पनसामर्थ्यं त्यजत्यस्य विमोहतः ।  
अविवेकेन तेनासौ महामोहे निमज्जति ॥ 3.54.53 ॥  
यदैवामोहमादत्ते नादत्ते पवनस्तदा ।  
नत्वादत्ते यदा प्राणान्मोहमायात्यलं तदा ॥ 3.54.54 ॥  
अन्योन्यपुष्टतां यातैर्मोहसंवेदनभ्रमैः ।  
जन्तुः पाषाणतामेति स्थितमित्यादिसर्गतः ॥ 3.54.55 ॥  
प्रबुद्धलीलोवाच ।  
व्यथां विमोहं मूर्च्छान्तं भ्रमं व्याधिमचेतनम् ।  
किमर्थमयमायाति देहो ह्यष्टाङ्गवानपि ॥ 3.54.56 ॥  
श्रीदेव्युवाच ।  
एवं संविहितं कर्म सर्गादौ स्पन्दसंविदा ।  
यद्यस्मिन्समये दुः खं कालेनैतावतेदृशम् ॥ 3.54.57 ॥  
स्यान्मे इत्येव संविश्य गुल्मवत्तत्स्वभावजम् ।  
वेत्ति चित्तविजृम्भोत्थं नान्यदत्रास्ति कारणम् ॥ 3.54.58 ॥  
यदा व्यथावशान्नाड्यः स्वसंकोचविकासनैः ।  
गृह्णन्ति मारुतो देहे तदोज्झति निजांस्थितिम् ॥ 3.54.59 ॥  
प्रविष्टा न विनिर्यान्ति गताः संप्रविशन्ति नो ।  
यदा वाता विनाडीत्वात्तदा स्पन्दात्स्मृतिर्भवेत् ॥ 3.54.60 ॥  
न विशत्येव वातो न निर्याति पवनो यदा ।  
शरीरनाडीवैधुर्यान्मृत इत्युच्यते तदा ॥ 3.54.61 ॥  
आगन्तव्यो मया नाशः कालेनैतावतेति या ।  
पूर्वसंविदिता संविद्याति तच्चोदिता मृतिम् ॥ 3.54.62 ॥  
ईदृशेन मयेहेत्थं भाव्यमित्यादि सर्गजा ।  
संविद्वीजकला नाशं न कदाचन गच्छति ॥ 3.54.63 ॥  
संविदो वेदनं नाम स्वभावोऽव्यतिरेकवान् ।  
तस्मात्स्वभावसंवित्तेर्नान्ये मरणजन्मनी ॥ 3.54.64 ॥  
क्वचिदावृतिमत्सौम्यं क्वचिन्नद्यां जलं यथा ।  
क्वचित्सौम्यं क्वचिज्जीवधर्मेदं चेतनं तथा ॥ 3.54.65 ॥  
यथा लतायाः पर्वाणि दीर्घाया मध्यमध्यतः ।  
तथा चेतनसत्ताया जन्मानि मरणानि च ॥ 3.54.66 ॥  
न जायते न म्रियते चेतनः (1) पुरुषः क्वचित् ।  
(1. चेतनं पुरुषे क्वचित् इति पाठः.)  
स्पप्नसंभ्रमवद्भ्रान्तमेतत्पश्यति केवलम् ॥ 3.54.67 ॥  
पुरुषश्चेतनामात्रं (2) स कदा क्वेव नश्यति ।  
(2. स कदाचिन्न नश्यति इत्यपि पाठः.)  
चेतनव्यतिरिक्तत्वे वदान्यत्किं पुमान्भवेत् ॥ 3.54.68 ॥  
कोऽद्ययावन्मृतं ब्रूहि चेतनं कस्य किं कथम् ।  
म्रियन्ते देहलक्षाणि चेतनं स्थितमक्षयम् ॥ 3.54.69 ॥  
अमरिष्यन्न वै चित्तमेकस्मिन्नेव तन्मृते ।  
अभविष्यत्सर्वभावमृतिरेकमृताविह ॥ 3.54.70 ॥  
वासनामात्रवैचित्र्यं यज्जीवोऽनुभवेत्स्वयम् ।  
तस्यैव जीवमरणे नामनी परिकल्पिते ॥ 3.54.71 ॥  
एवं न कश्चिन्म्रियते जायते न च कश्चन ।  
वासनावर्तगर्तेषु जीवो लुठति केवलम् ॥ 3.54.72 ॥  
अत्यन्तासंभवादेव दृश्यस्यासौ च वासना ।  
नास्त्येवेति विचारेण दृढज्ञातैव नश्यति ॥ 3.54.73 ॥  
अनुदितमुदितं जगत्प्रबन्धं  
भवभयतोऽभ्यसनैर्विलोक्य सम्यक् ।  
अलमनुदितवासनो हि जीवो  
भवति विमुक्त इतीह सत्यवस्तु ॥ 3.54.74 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरमे लीलोo मरणविचारो नाम चतुः पञ्चाशः सर्गः ॥ 54 ॥

  पञ्चपञ्चाशः सर्गः 55

प्रबुद्धलीलोवाच ।  
यथैव जन्तुर्म्रियते जायते च यथा पुनः ।  
तन्मे कथय देवेशि पुनर्बोधविवृद्धये ॥ 3.55.1 ॥  
श्रीदेव्युवाच ।  
नाडीप्रवाहे विधुरे यदा वातविसंस्थितिम् ।  
जन्तुः प्राप्नोति हि तदा शाम्यतीवास्य चेतना ॥ 3.55.2 ॥  
शुद्धं हि चेतनं नित्यं नोदेति न च शाम्यति ।  
स्थावरे जङ्गमे व्योम्नि शैलेऽग्नौ पवने स्थितम् ॥ 3.55.3 ॥  
केवलं वातसंरोधाद्यदा स्पन्दः प्रशाम्यति ।  
मृत इत्युच्यते देहस्तदासौ जडनामकः ॥ 3.55.4 ॥  
तस्मिन्देहे शवीभूते वाते चानिलतां गते ।  
चेतनं वासनामुक्तं स्वात्मतत्त्वेऽवतिष्ठति ॥ 3.55.5 ॥  
जीव इत्युच्यते तस्य नामाणोर्वासनावतः ।  
तत्रैवास्ते स च शावागारे गगनके तथा ॥ 3.55.6 ॥  
ततोऽसौ प्रेतशब्देन प्रोच्यते व्यवहारिभिः ।  
चेतनं वासनामिश्रमामोदानिलवत्स्थितम् ॥ 3.55.7 ॥  
इदं दृश्यं परित्यज्य यदास्ते दर्शनान्तरे ।  
स स्वप्न इवं संकल्प इव नानाकृतिस्तदा ॥ 3.55.8 ॥  
तस्मिंन्नेव प्रदेशेऽन्तः पूर्ववत्स्मृतिमान्भवेत् ।  
तदैव मृतिमूर्च्छान्ते पश्यत्यन्यशरीरकम् ॥ 3.55.9 ॥  
आत्मन्यस्ति घटापुष्टमन्यस्य व्योम केवलम् ।  
आकाशभूतले साकं साकाशशशिवासरम् (1) ॥ 3.55.10 ॥  
(1. शशिचामरम् इति पाठः.)  
भवन्ति षड्विधाः प्रेतास्तेषां भेदमिमं श्रृणु ।  
सामान्यपापिनो मध्यपापिनः स्थूलपापिनः ॥ 3.55.11 ॥  
सामान्यधर्मा (2) मध्यमधर्मा चोत्तमधर्मवान् ।  
(2. छन्दोभङ्गोऽत्र आर्षः.)  
एतेषां कस्यचिद्भेदो द्वौत्रयोऽप्यथ कस्यचित् ॥ 3.55.12 ॥  
कश्चिन्महापातकवान्वत्सरं स्मृतिमूर्च्छनम् ।  
विमूढोऽनुभवत्यन्तः पाषाणहृदयोपमः ॥ 3.55.13 ॥  
ततः कालेन संबुद्धो वासनाजठरोदितम् ।  
अनुभूय चिरं कालं नारकं दुः खमक्षयम् ॥ 3.55.14 ॥  
भुक्त्वा योनिशतान्युच्चैर्दुः खाद्दुः खान्तरं गतः ।  
कदाचिच्छममायाति संसारस्वप्नसंभ्रमे ॥ 3.55.15 ॥  
अथवा मृतिमोहान्ते जडदुः खशताकुलाम् ।  
क्षणाद्वृक्षादितामेव (1) हृत्स्थामनुभवन्ति ते ॥ 3.55.16 ॥  
(1. \`तत्स्थाम्' इति पाठः.)  
स्ववासनानुरूपाणिः दुः खानि नरके पुनः ।  
अनुभूयाथ योनीषु जायन्ते भूतले चिरात् ॥ 3.55.17 ॥  
अथ मध्यमपापो यो मृतिमोहादनन्तरम् ।  
सशिलाजठरं जाड्यं कंचित्कालं प्रपश्यति ॥ 3.55.18 ॥  
ततः प्रबुद्धः कोलन केनचिद्वा तदैव वा ।  
तिर्यगादिक्रमैर्भुक्त्वा योनीः संसारमेष्यति ॥ 3.55.19 ॥  
मृत एवानुभवति कश्चित्सामान्यपातकी ।  
स्ववासनानुसारेण देहं संपन्नमक्षतम् ॥ 3.55.20 ॥  
स स्वप्न इव संकल्प इव चेतति तादृशम् ।  
तस्मिन्नेव क्षणे तस्य स्मृतिरित्थमुदेति च ॥ 3.55.21 ॥  
ये तूत्तममहापुण्या मृतिमोहादनन्तरम् ।  
स्वर्गविद्याधरपुरं स्मृत्या स्वनुभवन्ति ते ॥ 3.55.22 ॥  
ततोऽन्यकर्मसदृशं भुक्त्वान्यत्र फलं निजम् ।  
जायन्ते मानुषे लोके सश्रीके सज्जनास्पदे ॥ 3.55.23 ॥  
ये च मध्यमधर्माणो मृतिमोहादनन्तरम् ।  
ते व्योमवायुवलिताः प्रयान्त्योषधिपल्लवम् ॥ 3.55.24 ॥  
तत्र चारुफलं भुक्त्वा प्रविश्य हृदयं नृणाम् ।  
रेतसामधितिष्ठन्ति गर्भे जातिक्रमोचिते ॥ 3.55.25 ॥  
स्ववासनानुसारेण प्रेता एतां व्यवस्थितिम् ।  
मूर्च्छान्तेऽनुभवन्त्यन्तः क्रमेणैवाक्रमेण च ॥ 3.55.26 ॥  
आदौ मृता वयमिति बुध्यन्ते तदनुक्रमात् ।  
बन्धुपिण्डादिदानेन प्रोत्पन्ना इति वेदिनः ॥ 3.55.27 ॥  
ततो यमभटा एते कालपाशान्विता इति ।  
नीयमानः प्रयाम्येभिः क्रमाद्यमपुरं त्विति ॥ 3.55.28 ॥  
उद्यानानि विमानानि शोभनानि पुनः पुनः ।  
स्वकर्मभिरुपात्तानि दिव्यानीत्येव पुण्यवान् ॥ 3.55.29 ॥  
हिमानीकण्टकश्वभ्रशस्त्रपत्रवनानि च ।  
स्वकर्मदुष्कृतोत्थानि संप्राप्तानीति पापवान् ॥ 3.55.30 ॥  
इयं मे सौम्यसंपाता सरणिः शीतशाद्वला ।  
स्निग्धच्छाया सवापीका पुरः संस्थेति मध्यमः ॥ 3.55.31 ॥  
अयं प्राप्तो यमपुरमहमेष स भूतपः ।  
अयं कर्मविचारोऽत्र कृत इत्यनुभूतिमान् ॥ 3.55.32 ॥  
इति प्रत्येकमभ्येति पृथुः संसारखण्डकः ।  
यथासंस्थितनिः शेषपदार्थाचारभासुरः ॥ 3.55.33 ॥  
आकाश इव निः शून्ये शून्यात्मैव विबोधवान् ।  
देशकालक्रियादैर्घ्यभासुरोऽपि न किंचन ॥ 3.55.34 ॥  
इतोऽयमहमादिष्टः स्वकर्मफलभोजने ।  
गच्छाम्याशु शुभं स्वर्गमितो नरकमेव च ॥ 3.55.35 ॥  
यः स्वर्गोऽयं मया भुक्तो भुक्तोऽयं नरकोऽथ वा ।  
इमास्ता योनयो भुक्ता जायेऽहं संसृतौ पुनः ॥ 3.55.36 ॥  
अयं शालिरहं जातः क्रमात्फलमहं स्थितः ।  
इत्युदर्कप्रबोधेन बुध्यमानो भविष्यति ॥ 3.55.37 ॥  
संसुप्तकरणस्त्वेवं बीजतां यात्यसौ नरे ।  
तद्वीजं योनिगलितं गर्भो भवति मातरि ॥ 3.55.38 ॥  
स गर्भो जायते लोके पूर्वकर्मानुसारतः ।  
भव्यो भवत्यभव्यो वा बालको ललिताकृतिः ॥ 3.55.39 ॥  
ततोऽनुभवतीन्द्वाभं यौवनं मदनोन्मुखम् ।  
ततो जरां पद्ममुखे हिमाशनिमिव (1) च्युतम् ॥ 3.55.40 ॥  
(1. च्युताम् इति पाठः.)  
ततोऽपि व्याधिमरणं पुनर्मरणमूर्च्छनाम् ।  
पुनः स्वप्नवदायातं पिण्डैर्देहपरिग्रहम् ॥ 3.55.41 ॥  
याम्यं याति पुनर्लोकं पुनरेव भ्रमक्रमम् ।  
भूयो भूयोऽनुभवति नानायोन्यन्तरोदये ॥ 3.55.42 ॥  
इत्याजवं जवीभावमामोक्षमतिभासुरम् ।  
भूयो भूयोऽनुभवति व्योम्न्येव व्योमरूपवान् ॥ 3.55.43 ॥  
प्रबुद्धलीलोवाच ।  
आदिसर्गे यथा देवि भ्रम एष प्रवर्तते ।  
तथा कथय मे भूयः प्रसादाद्वोधवृद्धये ॥ 3.55.44 ॥  
श्रीदेव्युवाच ।  
परमार्थघनं शैलाः परमार्थघनं द्रुमाः ।  
परमार्थघनं पृथ्वी परमार्थघनं नभः ॥ 3.55.45 ॥  
सर्वात्मकत्वात्स यतो यथोदेति चिदीश्वरः ।  
परमाकाशशुद्धात्मा तत्र तत्र भवेत्तथा ॥ 3.55.46 ॥  
सर्गादौ स्वप्नपुरुषन्यायेनादिप्रजापतिः ।  
यथा स्फुटं प्रकचितस्तथाद्यापि स्थिता स्थितिः ॥ 3.55.47 ॥  
प्रथमोऽसौ प्रतिस्पन्दः पदार्थानां हि बिम्बकम् ।  
प्रतिबिम्बितमेतस्माद्यत्तदद्यापि संस्थितम् ॥ 3.55.48 ॥  
यन्नाम सुषिरं स्थानं देहानां तद्गतोऽनिलः ।  
करोत्यङ्गपरिस्पन्दं जीवतीत्युच्यते ततः ॥ 3.55.49 ॥  
सर्गादावेवमेवैषा जङ्गमेषु स्थिता स्थितिः ।  
चेतना अपि निः स्पन्दास्तेनैते पादपादयः ॥ 3.55.50 ॥  
चिदाकाशोऽयमेवांशं कुरुते चेतनोदितम् ।  
स एव संविद्भवति शेषं भवति नैव तत् ॥ 3.55.51 ॥  
नरोपाधिपुरं प्राप्तं चेतत्यक्षिपुटं नयत् ।  
तत्तस्या नाक्षिचिज्जीवं नो जीवत्येव सर्गतः ॥ 3.55.52 ॥  
तथा खं खं तथा भूमिर्भूमित्वेनाप्त्ववज्जलम् ।  
यद्यथा चेतति स्वैरं तद्वेत्त्येव तथा वपुः ॥ 3.55.53 ॥  
इति सर्वशरीरेण जंगमत्वेन जंगमम् ।  
स्थावरं स्थावरत्वेन सर्वात्मा भावयन् स्थितः ॥ 3.55.54 ॥  
तस्माद्यज्जङ्गमं नाम तत्स्वबोधनरूपवत् ।  
तेन बुद्धं ततस्तद्वत्तदेवाद्यापि संस्थितम् ॥ 3.55.55 ॥  
यद्वृक्षाभिधमाबुद्धं स्थावरत्वेन वै पुनः ।  
जडमद्यापि संसिद्धं शिलातरुतृणादि च ॥ 3.55.56 ॥  
न तु जाड्यं पृथक्किंचिदस्ति नापि च चेतनम् ।  
नात्र भेदोऽस्ति सर्गादौ सत्तासामान्यकेन च ॥ 3.55.57 ॥  
वृक्षाणामुपलानां या नामान्तः स्थाः स्वसंविदः ।  
बुद्ध्यादिविहितान्येव तानि तेषामिति स्थितिः ॥ 3.55.58 ॥  
विदोन्तः स्थावरादेर्यास्तस्या बुद्ध्यास्तथा स्थितेः ।  
अन्याभिधानास्थानार्थाः संकेतैरपरैः स्थिताः ॥ 3.55.59 ॥  
कृमिकीटपतङ्गानां या नामान्तः स्वसंविदः ।  
तान्येव तेषां बुद्ध्यादीन्यभिधार्थानि कानिचित् ॥ 3.55.60 ॥  
यथोत्तराब्धिजनता दक्षिणाब्धिजनं स्थितम् ।  
न किंचिदपि जानाति निजसंवेदनादृते ॥ 3.55.61 ॥  
स्वसंज्ञानुभवे लीनास्तथा स्थावरजङ्गमाः ।  
परस्परं यदा सर्वे स्वसंकेतपरायणाः ॥ 3.55.62 ॥  
यथा शिलान्तः संस्थानां बहिष्ठानां च वेदनम् ।  
असज्जडं च भेकानां मिथोऽन्तस्तस्थुषां तथा ॥ 3.55.63 ॥  
सर्वं सर्वगतं चित्तं चिद्व्योम्ना यत्प्रचेतितम् ।  
सर्गादौ चोपनं वायुः स इहाद्यापि संस्थितः ॥ 3.55.64 ॥  
चेतितं यत्तु सौषिर्यं तन्नभस्तत्र मारुतः ।  
स्पन्दात्मेत्यादिसर्गेहाः पदार्थेष्विव चोपनम् ॥ 3.55.65 ॥  
चित्तं तु परमार्थेन स्थावरे जंगमे स्थितम् ।  
चोपनान्यनिलैरेव भवन्ति न भवन्ति च ॥ 3.55.66 ॥  
एवं भ्रान्तिमये विश्वे पदार्थाः संविदंशवः ।  
सर्गादिषु यथैवासंस्तथैवाद्यापि संस्थिताः ॥ 3.55.67 ॥  
यथा विश्वपदार्थानां स्वभावस्य विजृम्भितम् ।  
असत्यमेव सत्याभं तदेतत्कथितं तव ॥ 3.55.68 ॥  
अयमस्तं गतः प्रायः पश्य राजा विदूरथः ।  
मालाशवस्य पद्मस्य पत्युस्ते याति हृद्गतम् ॥ 3.55.69 ॥  
प्रबुद्धलीलोवाच ।  
केन मार्गेण देवेशि यात्येष शवमण्डपम् ।  
एनमेवाशु पश्यन्त्यावावां गच्छाव उत्तमे ॥ 3.55.70 ॥  
श्रीदेव्युवाच ।  
मनुष्यवासनान्तस्थं मार्गमाश्रित्य गच्छति ।  
एषोऽहमपरं लोकं दूरं यामीति चिन्मयः ॥ 3.55.71 ॥  
मार्गेणैवमनेनैव यावस्तेयेन (?) संमतम् ।  
परस्परेच्छाविच्छित्तिर्न हि सौहार्दबन्धनी ॥ 3.55.72 ॥  
श्रीवसिष्ठ उवाच ।  
इति विहितकथागतक्लमायां  
परमदृशि प्रसृते विबोधभानौ ।  
नृपतिवरसुतामनस्युदारे विगलितचित्तजडो विदूरथोऽभूत् ॥ 3.55.73 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषूत्पत्तिप्रकरणे लीलोo संसारमरणावस्थावर्णनं नाम पञ्चपञ्चाशः सर्गः ॥ 55 ॥



  षट्‌पञ्चाशः सर्गः 56

श्रीवसिष्ठ उवाच ।  
एतस्मिन्नन्तरे राजा परिवृत्ताक्षितारकः ।  
बभूवैकतनुप्राणशेषः शुष्कसिताधरः ॥ 3.56.1 ॥  
जीर्णपर्णसवर्णाभः क्षीणपाण्डुमुखच्छविः ।  
भृङ्गध्वनितसच्छायश्वासकूजाविकूणितः ॥ 3.56.2 ॥  
महामरणमूर्च्छान्धकूपे निपतिताशयः ।  
अन्तर्निलीननिः शेषनेत्रादीन्द्रियवृत्तिमान् ॥ 3.56.3 ॥  
चित्रन्यस्त इवाकारमात्रदृश्यो विचेतनः ।  
निः स्पन्दसर्वावयवः समुत्कीर्ण इवोपले ॥ 3.56.4 ॥  
बहुनात्र किमुक्तेन तनुदेशेन तं जहौ ।  
प्राणः पिपतिषुं वृक्षं स्वं पक्षीवान्तरिक्षगः ॥ 3.56.5 ॥  
ते तं ददृशतुर्बाले दिव्यदृष्टी नभोगतम् ।  
जीवं प्राणमयी संविद्गन्धलेशमिवानिले ॥ 3.56.6 ॥  
सा जीवसंविद्गगने वातेन मिलिता सती ।  
खे दूरं गन्तुमारेभे वासनानुविधायिनी ॥ 3.56.7 ॥  
तामेवानुससाराथ स्त्रीद्वयं जीवसंविदम् ।  
भ्रमरीयुगलं वातलग्नां गन्धकलामिव ॥ 3.56.8 ॥  
ततो मुहूर्तमात्रेण शान्ते मरणमूर्च्छने ।  
अम्बरे बुबुधे संविद्गन्धलेखेन वायुना ॥ 3.56.9 ॥  
अपश्यत्पुरुषान्याम्यान्नीयमानं च तैर्वपुः ।  
बन्धुपिण्डप्रदानेन शरीरं जातमात्मनः ॥ 3.56.10 ॥  
मार्गे कर्मफलोल्लासमतिदूरतरे स्थितम् ।  
वैवस्वतपुरं प्राप जन्तुभिः परिवेष्टितम् ॥ 3.56.11 ॥  
प्राप्तं वैवस्वतपुरमादिदेश ततो यमः ।  
अस्य कर्माण्यशुभ्राणि नैव सन्ति कदाचन ॥ 3.56.12 ॥  
नित्यमेवावदातानां कर्तायं शुभकर्मणाम् ।  
भगवत्याः सरस्वत्या वरेणायं विवर्धितः ॥ 3.56.13 ॥  
प्राक्तनोऽस्य शवीभूतो देहोऽस्ति कुसुमाम्बरे ।  
प्रविशत्वेष तं गत्वा त्यज्यतामिति चेतसा ॥ 3.56.14 ॥  
ततस्त्यक्तो नभोमार्गे यन्त्रोपल इव च्युतः ।  
अथ जीवकला लीला ज्ञप्तिश्चेति त्रयं नभः ॥ 3.56.15 ॥  
पुप्लुवे जीवलेखा तु रूपिण्यौ ते न पश्यति ।  
तामेवानुसरन्त्यौ ते समुल्लङ्घ्य नभस्तलम् ॥ 3.56.16 ॥  
लोकान्तराण्यतीत्याशु विनिर्गत्य जगद्गृहात् ।  
द्वितीयं जगदासाद्य भूमण्डलमुपेत्य च ॥ 3.56.17 ॥  
ते द्वे संकल्परूपिण्यौ संगते जीवलेखया ।  
पद्मराजपुरं प्राप्य लीलान्तः पुरमण्डपम् ॥ 3.56.18 ॥  
क्षणाद्विविशतुः स्वैरं वातलेखा यथाम्बुजम् ।  
सूर्यभासो यथाम्भोजं सुरभिः पवनं यथा ॥ 3.56.19 ॥  
श्रीराम उवाच ।  
ब्रह्मन्प्राप्तः कथमसौ शवस्य निकटं गृहम् ।  
कथं तेन परिज्ञातो मार्गो मृतशरीरिणा ॥ 3.56.20 ॥  
श्रीवसिष्ठ उवाच ।  
तस्य स्ववासनान्तः स्थशवस्य किल राघव ।  
तत्सर्वं हृद्गतं कस्मान्नासौ प्राप्नोति तद्गृहम् ॥ 3.56.21 ॥  
भ्रान्तिमात्रमसंख्येयं जगज्जीवकणोदरे ।  
वटधानातरुमिव स्थितं को वा न पश्यति ॥ 3.56.22 ॥  
यथा जीवद्वपुर्बीजमङ्कुरं हृदि पश्यति ।  
स्वभावभूतं चिदणुस्त्रैलोक्यनिचयं तथा ॥ 3.56.23 ॥  
नरो यथैकदेशस्थो दूरदेशान्तरस्थितम् ।  
संपश्यति निधानं स्वं मनसानारतं सदा ॥ 3.56.24 ॥  
तथा स्ववासनान्तस्थमभीष्टं परिपश्यति ।  
जीवो जातिशताढ्योऽपि भ्रमे परिगतोऽपि सन् ॥ 3.56.25 ॥  
श्रीराम उवाच ।  
भगवन्पिण्डदानादिवासनारहिताकृतिः ।  
कीदृक्संपद्यते जीवः पिण्डो यस्मै न दीयते ॥ 3.56.26 ॥  
श्रीवसिष्ठ उवाच ।  
पिण्डोऽथ दीयते मावा पिण्डो दत्तो मयेति चित् ।  
वासना हृदि संरूढा तत्पिण्डफलभाङ्गरः ॥ 3.56.27 ॥  
यच्चित्तं तन्मयो जन्तुर्भवतीत्यनुभूतयः ।  
सदेहेषु विदेहेषु न भवत्यन्यथा क्वचित् ॥ 3.56.28 ॥  
सपिण्डोस्मीति संवित्त्या निष्पिण्डोपि सपिण्डवान् ।  
निष्पिण्डोस्मीति संवित्त्या सपिण्डोपि नपिण्डवान् ॥ 3.56.29 ॥  
यथाभावनमेतेषां पदार्थानां हि सत्यता ।  
भावना च पदार्थेभ्यः कारणेभ्य उदेति हि ॥ 3.56.30 ॥  
यथा वासनया जन्तोर्विषमप्यमृतायते ।  
असत्यः सत्यतामेति पदार्थो भावनात्तथा ॥ 3.56.31 ॥  
कारणेन विनोदेति न कदाचन कस्यचित् ।  
भावना काचिदपि नो इति निश्चयवान्भव ॥ 3.56.32 ॥  
कारणेन विना कार्यमा महाप्रलयं क्वचित् ।  
न दृष्टं न श्रुतं किंचित्स्वयं त्वेकोदयादृते ॥ 3.56.33 ॥  
चिदेव वासना सैव धत्ते स्वप्न इवार्थताम् ।  
कार्यकारणतां याति सैवागत्येव तिष्ठति ॥ 3.56.34 ॥  
श्रीराम उवाच ।  
धर्मो नास्ति ममेत्येव यः प्रेतो वासनान्वितः ।  
तस्य चेत्सुहृदा भूरिधर्मः कृत्वा समर्पितः ॥ 3.56.35 ॥  
तत्तदात्र स किं धर्मो नष्टः स्यादुत वा न वा ।  
सत्यार्था वाप्यसत्यार्था भावनां किं बलाधिका ॥ 3.56.36 ॥  
श्रीवसिष्ठ उवाच ।  
देशकालक्रियाद्रव्यसंपत्त्योदेति भावना ।  
यत्रैवाभ्युदिता सा स्यात्स द्वयोरधिको जयी ॥ 3.56.37 ॥  
धर्मदातुः प्रवृत्ता चेद्वासना तत्तया क्रमात् ।  
आपूर्यते प्रेतमतिर्न चेत्प्रेतधियाशुभा ॥ 3.56.38 ॥  
एवं परस्परजयाज्जयत्यत्रातिवीर्यवान् ।  
तस्माच्छुभेन यत्नेन शुभाभ्यासमुदाहरेत् ॥ 3.56.39 ॥  
श्रीराम उवाच ।  
देशकालादिना ब्रह्मन्वासना समुदेति चेत् ।  
तन्महाकल्पसर्गादौ देशकालादयः कुतः ॥ 3.56.40 ॥  
कारणे समुदेतीदं तैस्तदा सहकारिभिः ।  
सहकारिकारणानामभावे वासना कुतः ॥ 3.56.41 ॥  
श्रीवसिष्ठ उवाच ।  
एतमेतन्महाबाहो सत्यात्मन्न कदाचन ।  
महाप्रलयसर्गादौ देशकालौ न कौचन ॥ 3.56.42 ॥  
सहकारिकारणानामभावे सति दृश्यधीः ।  
नेयमस्ति न चोत्पन्ना न च स्फुरति काचन ॥ 3.56.43 ॥  
दृश्यस्यासंभवादेव किंचिद्यद्दृश्यते त्विदम् ।  
तद्ब्रह्मैव स्वचिद्रूपं स्थितमित्थमनामयम् ॥ 3.56.44 ॥  
एतच्चाग्रे युक्तिशतैः कथयिष्याम एव ते ।  
एतदर्थं प्रयत्नोऽयं वर्तमानकथां श्रृणु ॥ 3.56.45 ॥  
एवं ददृशतुः प्राप्ते मन्दिरं सुन्दरोदरम् ।  
कीर्णं पुष्पोपहारेण वसन्तमिव शीतलम् ॥ 3.56.46 ॥  
प्रशान्ताचारसंरम्भराजधान्या समन्वितम् ।  
मन्दारकुन्दमाल्यादिशवं तत्र समं स्थितम् ॥ 3.56.47 ॥  
मन्दारकुन्दस्रग्दामवृताम्बरबृहच्छवम् ।  
शवशय्याशिरः स्थाग्र्यपूर्णकुम्भादिमङ्गलम् ॥ 3.56.48 ॥  
अनिवृत्तगृहद्वारगवाक्षकठिनार्गलम् ।  
प्रशाम्यद्दीपकालोकश्यामलामलभित्तिकम् ।  
गृहैकदेशसंसुप्तमुखश्वाससमीकृतम् ॥ 3.56.49 ॥  
संपूर्णचन्द्रसकलोदयकान्तिकान्तं  
सौन्दर्यनिर्जितपुरन्दरमन्दिरर्द्धि ।  
वैरिञ्चपद्ममुकुलान्तरचारुशोभं  
निः शब्दमन्दमिव निर्मलमिन्दुकान्तम् ॥ 3.56.50 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रo लीलोo मरणशयनानन्तरप्रेतव्यवस्था नाम षट्‌पञ्चाशः सर्गः ॥ 56 ॥

  सप्तपञ्चाशः सर्गः 57

श्रीवसिष्ठ उवाच ।  
ततो ददृशतुस्तत्र शवशय्यैकपार्श्वगाम् ।  
लीलां विदूरथस्याग्रे मृतां ते प्रथमागताम् ॥ 3.57.1 ॥  
प्राग्वेषां प्राक्समाचारां प्राग्देहां प्राक्सवासनाम् ।  
प्राक्तनाकारसदृशीं सर्वरूपाङ्गसुन्दरीम् ॥ 3.57.2 ॥  
प्राग्रूपावयवस्पन्दां प्रागम्बरपरीवृताम् ।  
प्राग्भूषणभरच्छन्नां केवलं तत्र संस्थिताम् ॥ 3.57.3 ॥  
गृहीतचामरां चारु वीजयन्तीं महीपतिम् ।  
उद्यच्चन्द्रामिव दिवं भूषयन्तीं महीतलम् ॥ 3.57.4 ॥  
मौनस्थां वामहस्तस्थवदनेन्दुतया नताम् ।  
भूषणांशुलतापुष्पैः फुल्लामिव वनस्थलीम् ॥ 3.57.5 ॥  
कुर्वाणां वीक्षितैर्दिक्षु मालत्युत्पलवर्षणम् ।  
सृजन्तीमात्मलावण्यादिन्दुमिन्दुं नभोदितम् ॥ 3.57.6 ॥  
नरपालात्मनो विष्णोर्लक्ष्मीमिव समागताम् ।  
उदितां पुष्पसंभारादिव पुष्पाकरश्रियम् ॥ 3.57.7 ॥  
भर्तुर्वदनके न्यस्तदृष्टिमिष्टविचेष्टिताम् ।  
किंचित्प्रम्लानवदनां म्लानचन्द्रां निशामिव ॥ 3.57.8 ॥  
ताभ्यां सा ललना दृष्टा तया ते तु न लक्षिते ।  
यस्मात्ते सत्यसंकल्पे सा न तावत्तथोदिता ॥ 3.57.9 ॥  
श्रीराम उवाच ।  
तस्मिन्प्रदेशे सा पूर्वलीला संस्थाप्य देहकम् ।  
ध्यानेन ज्ञप्तिसहिता गताभूदिति वर्णितम् ॥ 3.57.10 ॥  
किमिदानीं स लीलाया देहस्तत्र न वर्णितः ।  
किंसंपन्नः क्व वा यात इति मे कथय प्रभो ॥ 3.57.11 ॥  
श्रीवसिष्ठ उवाच ।  
क्वासील्लीलाशरीरं तत्कुतस्तस्यास्ति सत्यता ।  
केवला भ्रान्तिरेवाभूज्जलबुद्धिर्मराविव ॥ 3.57.12 ॥  
आत्मैवेदं जगत्सर्वं कुतो देहादिकल्पना ।  
ब्रह्मैवानन्दरूपं सद्यत्पश्यसि तदेव चित् ॥ 3.57.13 ॥  
यथैव बोधे लीलासौ (2) परिणाममिता क्रमात् ।  
(2. परिणाममुपागता इति पाठष्टीकानुगुणः स्यात्.)  
परे तथैव तस्मात्तद्धिमवद्गलितं वपुः ॥ 3.57.14 ॥  
(3) आतिवाहिकदेहस्य कालेनाभ्युदितो भ्रमः ।  
(3. क्वाचित्कमिदं धनुश्चिह्वान्तर्गतं पद्यम्.)  
आधिभौतिकदेहोऽहमिति रज्जुभुजंगवत् ॥ 1 ॥)  
आतिवाहिकदेहेन दृश्यं यदवलोकितम् ।  
भूम्यादि नाम तस्यैव कृतं तच्चाधिभौतिकम् ॥ 3.57.15 ॥  
वास्तवेन तु रूपेण भूम्याद्यात्माधिभौतिकः ।  
न शब्देन न चार्थेन सत्यात्मा शशश्रृङ्गवत् ॥ 3.57.16 ॥  
पुंसो हरिणकोऽस्मीति स्वप्ने यस्योदिता मतिः ।  
स किमन्विष्यति मृगं स्वमृगत्वपरिक्षये ॥ 3.57.17 ॥  
उदेत्यसत्यमेवाशु तथा सत्यं विलीयते ।  
भ्रान्तिर्भ्रमवतो रज्ज्वामपि सर्पभ्रमे गते ॥ 3.57.18 ॥  
समस्तस्याप्रबुद्धस्य मनोजातस्य कस्यचित् ।  
बीजं विना मृषैवेयं मिथ्यारूढिमुपागता ॥ 3.57.19 ॥  
स्वप्नोपलम्भं सर्गाख्यं स सर्वोऽनुभवन्स्थितः ।  
चिरमावृत्तदेहात्मा भूचक्रभ्रमणं यथा ॥ 3.57.20 ॥  
श्रीराम उवाच ।  
ब्रह्मल्ँलोकैः पुरस्थस्य गच्छतो योगिनो निजम् ।  
आतिवाहिकतां देहः कीदृशोऽयं विलोक्यते ॥ 3.57.21 ॥  
श्रीवसिष्ठ उवाच ।  
देहाद्देहान्तरप्राप्तिः पूर्वदेहं विना सदा ।  
आतिवाहिकदेहेऽस्मिन्स्वप्नेष्विव विनश्वरी ॥ 3.57.22 ॥  
यथातपे हिमकणः शरद्व्योम्नि सितोऽम्बुदः ।  
दृश्यमानोऽप्यदृश्यत्वमित्येवं योगिदेहकः ॥ 3.57.23 ॥  
द्रागित्येवाथवा कश्चिद्योगिदेहो न लक्ष्यते ।  
योगिभिश्च पुरो वेगात्प्रोड्डीन इव खे खगः ॥ 3.57.24 ॥  
स्ववासनाभ्रमेणैव क्वचित्केचित्कदाचन ।  
मृतोऽयमिति पश्यन्ति केचिद्योगिनमग्रगाः ॥ 3.57.25 ॥  
भ्रान्तिमात्रं तु देहात्मा तेषां तदुपशाम्यति ।  
सत्यबोधेन रज्जूनां सर्पबुद्धिरिवात्मनि ॥ 3.57.26 ॥  
को देहः कस्य वा सत्ता कस्य नाशः कथं कुतः ।  
स्थितं तदेव यदभूदबोधः केवलं गतः ॥ 3.57.27 ॥  
श्रीराम उवाच ।  
आतिवाहिकतामेति आधिभौतिक एव किम् ।  
उतान्य इति मे ब्रूहि येनोह्य इव भोः प्रभो ॥ 3.57.28 ॥  
श्रीवसिष्ठ उवाच ।  
बहुशो ह्युक्तमेतत्ते न गृह्णासि किमुत्तम ।  
आतिवाहिक एवास्ति नास्त्येवेहाधिभौतिकः ॥ 3.57.29 ॥  
तस्यैवाभ्यसतोऽप्येति (1) साधिभौतिकतामतिः ।  
(1. वाभ्यासतो इति पाठः.)  
यदा शाम्यति सैवास्य तदा पूर्वा प्रवर्तते ॥ 3.57.30 ॥  
तदा गुरुत्वं काठिन्यमिति यश्च मुधा ग्रहः ।  
शाम्येत्स्वप्नरस्येव बोद्धुर्बोधान्निरामयात् ॥ 3.57.31 ॥  
लघुतूलसमापत्तिस्ततः समुपजायते ।  
स्वप्ने स्वप्नपरिज्ञानादिव देहस्य योगिनः ॥ 3.57.32 ॥  
स्वप्ने स्वप्नपरिज्ञानाद्यथा देहो लघुर्भवेत् ।  
तथा बोधादयं देहः स्थूलवत्प्लुतिमान्भवेत् ॥ 3.57.33 ॥  
अनेकदिनसंकल्पदेहे परिणतात्मनाम् ।  
अस्मिन्देहे शवे दग्धे तत्रैवास्थितिमीयुषाम् ॥ 3.57.34 ॥  
लघुदेहानुभवनमवश्यं भावि वै तथा ।  
प्रबोधातिशयादेति जीवतामपि योगिनाम् ॥ 3.57.35 ॥  
उदितायां स्मृतौ तत्र संकल्पात्माहमित्यलम् ।  
यादृशः स भवेद्देहस्तादृशोऽयं प्रबोधतः ॥ 3.57.36 ॥  
भ्रान्तिरेवमियं भाति रज्ज्वामिव भुजङ्गता ।  
किं नष्टमस्यां नष्टायां जातायां किं प्रजायते ॥ 3.57.37 ॥  
श्रीराम उवाच ।  
अनन्तरं ये वास्तव्या लीलां पश्यन्ति ते यदि ।  
तत्सत्यसंकल्पतया बुध्यन्ते किमतः प्रभो ॥ 3.57.38 ॥  
श्रीवसिष्ठ उवाच ।  
एवं ज्ञास्यन्ति ते राज्ञी स्थितेयमिह दुः खिता ।  
वयस्या काचिदन्येयं कुतोऽप्यस्या उपागता ॥ 3.57.39 ॥  
संदेहः क इवात्रैषां पशवो ह्यविवेकिनः ।  
यथादृष्टं विचेष्टन्ते कुत एषां विचारणा ॥ 3.57.40 ॥  
यथा लोष्टो लुठद्वृक्षं वञ्चयित्वाशु गच्छति ।  
अज्ञानत्वेऽजपशवस्तथा ह्यस्ति पुरादिकम् ॥ 3.57.41 ॥  
यथा स्वप्नवपुर्बोधान्न जाने क्वेव गच्छति ।  
असत्यमेव तद्यस्मात्तथैवेहाधिभौतिकम् ॥ 3.57.42 ॥  
श्रीराम उवाच ।  
भगवन्स्वप्नशिखरी प्रबोधे क्वेव गच्छति ।  
इति मे संशयं छिन्धि शरदभ्रमिवानिलः ॥ 3.57.43 ॥  
श्रीवसिष्ठ उवाच ।  
स्वप्नभ्रमेऽथ संकल्पे पदार्थाः पर्वतादयः ।  
संविदोऽन्तर्मिलन्त्येते स्पन्दनान्यनिले यथा ॥ 3.57.44 ॥  
अस्पन्दस्य यथा वायोः सस्पन्दोऽन्तर्विशत्यलम् ।  
अनन्यात्मा तथैवायं स्वप्नार्थः संविदो मलम् ॥ 3.57.45 ॥  
स्वप्नाद्यर्थावभासेन संविदेव स्फुरत्यलम् ।  
अस्फुरन्ती तु तेनैव यात्येकत्वं तदात्मिका ॥ 3.57.46 ॥  
संवित्स्वप्नार्थयोर्द्वित्वं न कदाचन लभ्यते ।  
यथा द्रवत्वपयसोर्यथा वा स्पन्दवातयोः ॥ 3.57.47 ॥  
यस्त त्र स्यादिवाबोधस्तदज्ञानमनुत्तमम् ।  
सैषा संसृतिरित्युक्ता मिथ्याज्ञानात्मिकोदिता ॥ 3.57.48 ॥  
सहकारिकारणानामभावे किल कीदृशी ।  
संवित्स्वप्नपदार्थानां द्विता स्वप्ने निरर्थिका ॥ 3.57.49 ॥  
यथा स्वप्नस्तथा जाग्रदिदं नास्त्यत्र संशयः ।  
स्वप्ने पुरमसद्भाति सर्गादौ भात्यसज्जगत् ॥ 3.57.50 ॥  
न चार्थो भवितुं शक्यः सत्यत्वे स्वप्नतोदितः ।  
संविदो नित्यसत्यत्वं स्वप्नार्थानामसत्यता ॥ 3.57.51 ॥  
झटित्येव यथाकाशं भवति स्वप्नपर्वतः ।  
क्रमेण वा तथा बोधे खं भवत्याधिभौतिकम् ॥ 3.57.52 ॥  
उड्डीनोऽयं मृतो वेति पश्यन्ति निकटस्थिताः ।  
ज्ञमातिवाहिकीभूतं स्वस्वभावहता यतः ॥ 3.57.53 ॥  
मिथ्यादृष्टय एवेमाः सृष्टयो मोहदृष्टयः ।  
मायामात्रदृशो भ्रान्तिः शून्याः स्वप्नानुभूतयः ॥ 3.57.54 ॥  
स्वप्नानुभूतय इमा मरणान्तबोधे  
भ्रान्त्येतरभ्रमदृशः स्फुटसर्गभासः ।  
भान्त्यातिवाहिकशरीरगताः समस्ता  
मिथ्योदिता मृगनदीसरणक्रमेण ॥ 3.57.55 ॥

इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे लीलोo स्वप्नार्थस्य विचारो नाम सप्तपञ्चाशः सर्गः ॥ 57 ॥

  अष्टपञ्चाशः सर्गः 58

श्रीवसिष्ठ उवाच ।  
एतस्मिन्नन्तरे ज्ञप्तिर्जीवं वैदूरथं पुनः ।  
संकल्पेन रुरोधाशु मनसः स्पन्दनं यथा ॥ 3.58.1 ॥  
लीलोवाच ।  
वद देवि कियान्कालो गतोऽस्यामिह मन्दिरे ।  
समाधौ मयि लीनायां महीपाले शवे स्थिते ॥ 3.58.2 ॥  
ज्ञप्तिरुवाच ।  
इह मासस्त्वतिक्रान्त इव दास्याविमे तव ।  
रक्षार्थँ वासगृहके स्वपतोऽवहिते स्थिते ॥ 3.58.3 ॥  
श्रृणु देहस्य किंवृत्तं तवेह वरवर्णिनि ।  
शरीरं तव पक्षेण तत्क्लिन्नं बाष्पतां गतम् ॥ 3.58.4 ॥  
निर्जीवं पतितं भूमौ संशुष्कमिव पल्लवम् ।  
काष्ठकुड्योपमो जातः शकस्तु हिमशीतलः ॥ 3.58.5 ॥  
ततो मन्त्रिभिरागत्य मृतैवेयमिति स्वयम् ।  
क्लेदालोकाद्विनिर्णीय भूयो निष्कासितं गृहात् ॥ 3.58.6 ॥  
बहुनात्र किमुक्तेन नीत्वा चन्दनदारुभिः ।  
चितौ संक्षिप्य सघृतं सहसा भस्मसात्कृतम् ॥ 3.58.7 ॥  
ततो राज्ञी मृतेत्युच्चैः कृत्वा रोदनमाकुलम् ।  
परिवारस्तवाशेषं कृतवानौर्ध्वदेहिकम् ॥ 3.58.8 ॥  
इदानीं त्वामिहालोक्य सशरीरामुपागताम् ।  
परलोकादागतेति महच्चित्रं भविष्यति ॥ 3.58.9 ॥  
त्वं तु तेन शरीरेण सत्यसंकल्पतः सुते ।  
दृश्यसे स्ववदातेन चित्रं तत्र तवोपरि ॥ 3.58.10 ॥  
यद्वासना त्वमभवो देहं प्रति तदेव ते ।  
रूपमभ्युदितं बाले तेन प्राक्सदृशं तव ॥ 3.58.11 ॥  
स्ववासनानुसारेण सर्वः सर्वं हि पश्यति ।  
दृष्टान्तोऽत्राविसंवादी बालवेतालदर्शनम् ॥ 3.58.12 ॥  
आतिवाहिकदेहासि संपन्ना सिद्धसुन्दरि ।  
विस्मृतस्त्वेव देहोऽसौ प्राक्तनोऽनपवासनः ॥ 3.58.13 ॥  
रूढातिवाहिकदृशः प्रशाम्यत्याधिभौतिकः ।  
बुधस्य दृश्यमानोऽपि शरन्मेघ इवाम्बरे ॥ 3.58.14 ॥  
रूढातिवाहिकीभावः सर्वो भवति देहकः ।  
निर्जलाम्भोदसदृशो निर्गन्धकुसुमोपमः ॥ 3.58.15 ॥  
सद्वासनस्य रूढायामातिवाहिकसंविदि ।  
देहो विस्मृतिमायाति गर्भसंस्थेव यौवने ॥ 3.58.16 ॥  
एकत्रिंशेऽद्य दिवसे प्राप्ता वयमिहाम्बरे ।  
प्रभाते मोहित दास्यौ मयैते निद्रयाधुना ॥ 3.58.17 ॥  
तदेह यावल्लीलायै लीले संकल्पलीलया ।  
आत्मानं दर्शयावोऽस्यै व्यवहारः प्रवर्तताम् ॥ 3.58.18 ॥  
श्रीवसिष्ठ उवाच ।  
आवां तावदिमे लीला पश्यत्वित्येव चिन्तिते ।  
ज्ञप्त्या देव्या ततस्तत्र दृश्ये दीप्ते बभूवतुः ॥ 3.58.19 ॥  
सा विदूरथलीलाथ समाकुलविलोचना ।  
गृहमालोकयामास तत्तेजः पुञ्जभास्वरम् ॥ 3.58.20 ॥  
चन्द्रबिम्बादिवोत्कीर्णं धौतं हेमद्रवैरिव ।  
ज्वालाया द्रवशीतायास्तत्प्रभाद्रवभित्तिमत् ॥ 3.58.21 ॥  
गृहमालोक्य पुरतो लीलाज्ञप्ती विलोक्य ते ।  
उत्थाय संभ्रमवती तयोः पादेषु सापतत् ॥ 3.58.22 ॥  
मज्जयायागते देव्यौ जयतां जीवनप्रदे ।  
इह पूर्वमहं प्राप्ता भवत्योर्मार्गशोधिनी ॥ 3.58.23 ॥  
इत्युक्तवत्यां तस्यां ता मानिन्यो मत्तयौवनाः ।  
उपाविशन्विष्टरेषु लतामेरुशिरः स्विव ॥ 3.58.24 ॥  
ज्ञप्तिरुवाच ।  
सुते वद कथं प्राप्ता त्वमिमं देशमादितः ।  
किं वृत्तं ते त्वया दृष्टं किमिवाध्वनि कुत्र वा ॥ 3.58.25 ॥  
विदूरथलीलोवाच ।  
देवि तस्मिन्प्रदेशे सा जातमूर्च्छा तदाभवम् ।  
द्वितीयेन्दोः कलेवाहं कल्पान्तज्वालया हता ॥ 3.58.26 ॥  
न चेतितं मया किंचित्समं विषममेव च ।  
ततस्तरलपक्ष्मान्ते विनिमील्य विलोचने ॥ 3.58.27 ॥  
ततो मरणमूर्च्छान्ते पश्यामि परमेश्वरी ।  
यावदभ्युदितास्म्याशु प्लुता च गगनोदरे ॥ 3.58.28 ॥  
भूताकाशेऽनिलरथं समारूढास्म्यहं ततः ।  
आनीता गन्धलेखेव तेनाहमिममालयम् ॥ 3.58.29 ॥  
देवि पश्यामि सदनं नायकेनाभ्यलंकृतम् ।  
दीप्तदीपं विविक्तं च महार्हशयनान्वितम् ॥ 3.58.30 ॥  
पतिमालोकयामीमं यावदेष विदूरथः ।  
शेते कुसुमगुप्ताङ्गो मधुः पुष्पवने यथा ॥ 3.58.31 ॥  
अथ संग्रामसंरम्भश्रमार्तोऽयं स्वपित्यलम् ।  
इति निद्रा मया सेयं देवेश्वरि न वारिता ॥ 3.58.32 ॥  
अनन्तरमिमं देशं प्राप्ते देव्याविमे त्विति ।  
यथानुभूतं कथितं मदनुग्रहकारिणि ॥ 3.58.33 ॥  
ज्ञप्तिरुवाच ।  
हे हंसहारिगामिन्यौ लीले ललितलोचने ।  
उत्थापयामो नृपतिं शवतल्पतलादिमम् ॥ 3.58.34 ॥  
इत्युक्त्वा मुमुचे जीवमामनोदमिव पद्मिनी ।  
ससमीरलताकारस्तन्नासनानिकटं ययौ ॥ 3.58.35 ॥  
घ्राणकोशं विवेशान्तर्वंशरन्ध्रमिवानिलः ।  
स्ववासनाशतान्यन्तर्दधदब्धिर्मणीनिव ॥ 3.58.36 ॥  
अन्तस्थजीवं वदनं तस्य तत्कान्तिमाययौ ।  
पद्मस्यावग्रहे पद्मं सुवृष्ट इव वारिणि ॥ 3.58.37 ॥  
क्रमादङ्गानि सर्वाणि सरसानि चकाशिरे ।  
तस्य पुष्पाकर इव लताजालानि भूभृतः ॥ 3.58.38 ॥  
अथाबभौ कलापूर्णः स राकायामिवोडुराट् ।  
भासयन्भुवनं भुरि वदनेन्दुमरीचिभिः ॥ 3.58.39 ॥  
स्फुरयामास सोऽङ्गानि रसवन्ति मृदूनि च ।  
कनकोज्ज्वलकान्तीनि पल्लवानीव माधवः ॥ 3.58.40 ॥  
उन्मीलयामास दृशौ विमलालोलतारके ।  
हारिण्यौ सुभगाभोगे चन्द्रार्कौ भुवनं यथा ॥ 3.58.41 ॥  
उत्तस्थौ प्रोल्लसत्कायो विन्ध्याद्रिर्वृद्धिमानिव ।  
उवाच कः स्थित इति घनगम्भीरनिः स्वनम् ॥ 3.58.2 ॥  
लीलाद्वयमथास्याग्रे प्रोवाचादिश्यतामिति ।  
स ददर्श पुरो नम्रं लीलाद्वयमवस्थितम् ॥ 3.58.43 ॥  
समाचारं समाकारं समरूपं समस्थिति ।  
समवाक्यं समोद्योगं समानन्दं समोदयम् ॥ 3.58.44 ॥  
का त्वं केयं कुतश्चेयमित्याह स विलोकयन् ।  
तस्मै लीलाह हे देव श्रूयतां यद्वदाम्यहम् ॥ 3.58.45 ॥  
महिला तव लीलाहं प्राक्तनी सहधर्मिणी ।  
वागर्थस्येव संपृक्ता स्थिता संश्लेषशालिनी ॥ 3.58.46 ॥  
इयं लीला द्वितीया ते महिला हेलया मया ।  
उपार्जिता त्वदर्थेन प्रतिबिम्बमयी शुभा ॥ 3.58.47 ॥  
शिरोभागोपविष्टेयं पाहि हैममहासने ।  
एषा सरस्वती देव त्रैलोक्यजननी शिवा ॥ 3.58.48 ॥  
अस्माकं पुण्यसंभारैरिह साक्षादुपागता ।  
अनयेमे पराल्लोकादिहानीते महीपते ॥ 3.58.49 ॥  
इत्याकर्ण्य समुत्थाय राजा राजीवलोचनः ।  
लम्बमाल्याम्बरधरः पपात ज्ञप्तिपादयोः ॥ 3.58.50 ॥  
सरस्वति नमस्तुभ्यं देवि सर्वहितप्रदे ।  
प्रयच्छ वरदे मेधां दीर्घमायुर्धनानि च ॥ 3.58.51 ॥  
इत्युक्तवन्तं हस्तेन पस्पर्श ज्ञप्तिदेवता ।  
सरस्वत्युवाच ।  
त्वं पुत्राभिमतार्थाढ्यो भवेति भवनान्वितः ॥ 3.58.52 ॥  
सर्वापदः सकलदुष्कृतदृष्टयश्च  
गच्छन्तु वः शममनन्तसुखानि सम्यक् ।  
आयान्तु नित्यमुदिता जनता भवन्तु  
राष्ट्रे स्थिराश्च विलसन्तु सदैवलक्ष्म्यः ॥ 3.58.53 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने पद्मजीवनं नामाष्टपञ्चाशः सर्गः ॥ 58 ॥

  एकोनषष्टितमः सर्गः 59

श्रीवसिष्ठ उवाच ।  
सरस्वती तथेत्युक्त्वा तत्रैवान्तर्धिमाययौ ।  
प्रभाते पङ्कजैः सार्धं बुबुधे सकलो जनः ॥ 3.59.1 ॥  
आलिलिङ्ग च तां लीलां लीला च दयितं क्रमात् ।  
पुनः पुनर्महानन्दान्मृतं प्रोज्जीवितं पुनः ॥ 3.59.2 ॥  
तदासीद्राजसदनं मदमन्मथमन्थरम् ।  
आनन्दमत्तजनतं वाद्यगेयरवाकुलम् ॥ 3.59.3 ॥  
जयमङ्गलपुण्याहघोषघुंघुमघर्घरम् ।  
तुष्टपुष्टजनापूर्णं राजलोकवृताङ्गणम् ॥ 3.59.4 ॥  
सिद्धविद्याधरोन्मुक्तपुष्पवर्षसहस्रभृत् ।  
ध्वनन्मृदङ्गमुरजकाहलाशङ्खदुन्दुभि ॥ 3.59.5 ॥  
ऊर्ध्वीकृतबृहद्धस्तहास्तिकस्तनितोत्कटम् ।  
उत्तालताण्डवस्त्रैणपूर्णाङ्गणलसद्ध्वनि ॥ 3.59.6 ॥  
मिथः संघट्टनिपतज्जनोपायनदन्तुरम् ।  
पुष्पशेखरसंभारमयसंसारसुन्दरम् ॥ 3.59.7 ॥  
विकीर्णापादितक्षौमं मन्त्रिसामन्तनागरैः ।  
स्थूलपद्ममयं व्योम रक्तैस्ताण्डविनीकरैः ॥ 3.59.8 ॥  
मत्तस्त्रीकन्धरावृत्तलीलान्दोलितकुण्डलम् ।  
प्रवृत्तपादसंपातप्रोल्लसत्पुष्पकर्दमम् ॥ 3.59.9 ॥  
पट्टवासः शरन्मेघवितानकवितानकम् ।  
वराङ्गनामुखैर्नृत्यच्चन्द्रलक्षगृहाजिरम् ॥ 3.59.10 ॥  
परलोकादुपानीता राज्ञी सा पतिरेव च ।  
इति निर्वृत्तगाथाभिर्जगुर्देशान्तरे जनाः ॥ 3.59.11 ॥  
पद्मो भूमिपतिः श्रुत्वा वृत्तान्तं कथितं मनाक् ।  
चक्रे स्नानं समानीतैश्चतुः सागरवारिभिः ॥ 3.59.12 ॥  
ततोऽभिषिषिचुर्विप्रा मन्त्रिणो भूभुजश्च तम् ।  
लब्धोदयमनन्तेहममरेन्द्रमिवामराः ॥ 3.59.13 ॥  
लीला लीला च राजा च जीवन्मुक्तमहाधियः ।  
रेमिरे पूर्ववृत्तान्तकथनैः सुरतैरिव ॥ 3.59.14 ॥  
सरस्वत्याः प्रसादेन स्वपौरुषकृतेन तत् ।  
प्राप्तं लोकत्रयश्रेयः पद्मेनेति महीभुजा ॥ 3.59.15 ॥  
स ज्ञप्तिज्ञानसंबुद्धो राजा लीलाद्वयान्वितः ।  
चक्रे वर्षायुतान्यष्टौ तत्र राज्यमनिन्दितः ॥ 3.59.16 ॥  
जीवन्मुक्तास्त इत्येवं राज्यं वर्षायुताष्टकम् ।  
कृत्वा विदेहमुक्तत्वमासेदुः सिद्धसंविदः ॥ 3.59.17 ॥  
यदुदयविशदं विदग्धमुग्धं  
समुचितमात्महितं च पेशलं च ।  
तदखिलजनतोषदं स्वराज्यं  
चिरमनुपाल्य सुदंपती विमुक्तौ ॥ 3.59.18 ॥

इत्यार्षे श्रीवासिष्ठमहारामायणे वाल्मीकीये लीलोपाख्याने पद्मनिर्वाणं नामैकोनषष्टितमः सर्गः ॥ 59 ॥

  षष्टितमः सर्गः 60

श्रीवसिष्ठ उवाच ।  
एतत्ते कथितं राम दृश्यदोषनिवृत्तये ।  
लीलोपाख्यानमनघं घनतां जगतस्त्यज ॥ 3.60.1 ॥  
शान्तैव दृश्यसत्तास्याः शमनं नोपयुज्यते ।  
सतो हि मार्जनक्लेशो नासतस्तु कदाचन ॥ 3.60.2 ॥  
ज्ञानेनाकाशरूपेण दृश्यं ज्ञेयस्वरूपकम् ।  
इत्येकीभूतमालोक्य ज्ञस्तिष्ठत्यम्बरोपमः ॥ 3.60.3 ॥  
पृथ्व्यादिरहितेनेदं चिद्भासैव स्वयंभुवा ।  
साधितं यदि सिद्धेन ततः स्वात्मनि साधितम् ॥ 3.60.4 ॥  
संविद्यथा या यतते तथा सैव व्यवस्थिता ।  
विसृष्टा सृष्टिविन्नद्यां यावद्यत्नान्न रोधिता ॥ 3.60.5 ॥  
चिदाकाशावभासोऽयं जगदित्यवबुध्यते ।  
चिद्व्योम्न्येवात्मनि स्वच्छे परमाणुकणं प्रति ॥ 3.60.6 ॥  
एवमस्या मुधाभ्रान्तेः का सत्ता केव वासना ।  
का वास्था का च नियतिः कावश्यंभावितोच्यताम् ॥ 3.60.7 ॥  
सर्वं चैतद्यथादृष्टं स्थितमित्थमखण्डितम् ।  
मायैवेयमनन्तेयं न च मायास्ति काचन ॥ 3.60.8 ॥  
श्रीराम उवाच ।  
अहो नु परमा दृष्टिर्दर्शिता भगवंस्त्वया ।  
दावाग्निदग्धकक्षाणां दाहशान्तौ कलैन्दवी ॥ 3.60.9 ॥  
अहो नु सुचिरेणाद्य ज्ञातं ज्ञातव्यमक्षतम् ।  
मया यथेदं यच्चेदं यादृग् ज्ञेयं यतो यदा ॥ 3.60.10 ॥  
शाम्यामीव द्विजश्रेष्ठ निर्वामीव विकल्पयन् ।  
एतदाख्यानमाश्चर्यं व्याख्यानं शास्त्रदृष्टिषु ॥ 3.60.11 ॥  
इमं मे भगवन्ब्रूहि संशयं सर्वकोविद ।  
तव पातुं न तृप्तोऽस्मि श्रोत्रपात्रैर्वचोमृतम् ॥ 3.60.12 ॥  
स सर्गत्रितये कालो लीलाभर्तुर्हि योगतः ।  
स क्वचित्किमहोरात्रः क्वचित्किं मासमात्रकः ॥ 3.60.13 ॥  
क्वचित्किं बहुवर्षाणि कस्यचित्किमु पेलवः ।  
कस्यचित्किं महादीर्घः कस्यचित्किं क्षणः स्थितः ॥ 3.60.14 ॥  
इति मे भगवन्ब्रूहि त्वं यथावदनुग्रहात् ।  
सकृच्छ्रुतं न विश्रान्तिमेति लोष्टे यथा जलम् ॥ 3.60.15 ॥  
श्रीवसिष्ठ उवाच ।  
येन येन यथा यद्यद्यदा संवेद्यतेऽनघ ।  
तेन तेन तथा तत्तत्तदा समनुभूयते ॥ 3.60.16 ॥  
अमृतत्वं विषं याति सदैवामृतवेदनात् ।  
शत्रुर्मित्रत्वमायाति मित्रसंवित्तिवेदनात् ॥ 3.60.17 ॥  
यथा भावितमेतेषां पदार्थानां निजं वपुः ।  
तदेव हि चिराभ्यासान्नियतेर्वशमायतम् ॥ 3.60.18 ॥  
कचनैकात्मिकैषा चिद्यथा कचति यादृशम् ।  
तथा तथाशु भवति तत्स्वभावैककारणात् ॥ 3.60.19 ॥  
निमेषे यदि कल्पौघसंविदं परिविन्दति ।  
निमेष एव तत्कल्पो भवत्यत्र न संशयः ॥ 3.60.20 ॥  
कल्पे यदि निमेषत्वं वेत्ति कल्पोऽप्यसौ ततः ।  
निमेषीभवति क्षिप्रं तादृग्रूपात्मिका हि चित् ॥ 3.60.21 ॥  
दुः खितस्य निशा कल्पः सुखितस्यैव च क्षणः ।  
क्षणः स्वप्ने भवेत्कल्पः कल्पश्च भवति क्षणः ॥ 3.60.22 ॥  
यथा च मृत्वा जातोऽहं तरुणो यौवनस्थितः ।  
यातोऽस्मि योजनशतं स्वप्न इत्यनुभूयते ॥ 3.60.23 ॥  
रात्रिं द्वादशवर्षाणि हरिश्चन्द्रोऽनुभूतवान् ।  
लवणो भुक्तवानायुरेकरात्र्या समाः शतम् ॥ 3.60.24 ॥  
यन्मुहूर्तः प्रजेशस्य स मनोर्जीवितं मुनेः ।  
जीवितं यद्विरिञ्चिस्य तद्दिनं किल चक्रिणः ॥ 3.60.25 ॥  
विष्णोर्यज्जीवितं राम तद्वृषाङ्कस्य वासरः ।  
ध्यानप्रक्षीणचित्तस्य न दिनानि न रात्रयः ॥ 3.60.26 ॥  
न पदार्था न च जगत्सत्यमात्मनि योगिनः ।  
मधुरं कटुतामेति कटुभावेन चिन्तितम् ॥ 3.60.27 ॥  
कटु चायाति माधुर्यं मधुरत्वेन चिन्तितम् ।  
मित्रबुद्ध्या द्विषन्मित्रं रिपुबुद्ध्या रिपुः सुहृत् ॥ 3.60.28 ॥  
भवतीति महाबाहो यथासंवेदनं जगत् ।  
अनभ्यस्ताः पदार्था ये शास्त्रपाठजपाठदयः ॥ 3.60.29 ॥  
तेषां संवेदनाभ्यासान्नूनमभ्येति साम्यता ।  
नौयायिनां भ्रमार्तानां वेदनाद्भूर्विवर्तते ॥ 3.60.30 ॥  
अवेदनाभ्रमार्तानामपि नैषां विवर्तते ।  
शून्यमाकीर्णतामेति वेदनात्स्वप्नदृक्ष्विव (1) ॥ 3.60.31 ॥  
(1. \`स्वप्नदृष्टिवत्' इति पाठः.)  
वेदनात्पीतमानीलं शुक्लं वाप्यनुभूयते ।  
आपद्वदुत्सवः खेदं करोति परिमोहतः ॥ 3.60.32 ॥  
कुड्येऽपि ख इवाचारो दृष्टो नन्वविचारिणः ।  
असद्यक्षो विमूढानां प्राणानप्यपकर्षति ॥ 3.60.33 ॥  
वेदनात्स्वप्नवनिता जाग्रतीव रतिप्रदा ।  
यद्यथाभासमायातं तत्तथा स्थिरतां गतम् ॥ 3.60.34 ॥  
असदेव नभश्चैव नभ एव चिदात्मनि ।  
शतहस्ताम्बुदच्छायानटनृत्तमिवाततम् ॥ 3.60.35 ॥  
(2) गगने मानसं स्पन्दं जगद्विद्धि न वस्तु तत् ।  
(2. मूले गमने इति पाठः, टीकायां च गगने इति मूलाननुगुणः प्रतीको मुद्रितमुस्तके लभ्यते.)  
मिथ्याज्ञानपिशाचस्य स्पन्ददर्शनमाकृति ॥ 3.60.36 ॥  
मायामात्रकमेवेदमरोधकमभित्तिमत् ।  
इदं भास्वरमाभातं स्वप्नसंदर्शनं स्थितम् ॥ 3.60.37 ॥  
अपूर्वमेवासुप्तस्य नरस्येवोदितं विदुः ।  
अचेता चेतति स्तम्भो यादृशं शालभिञ्जिकाम् ॥ 3.60.38 ॥  
परमार्थमहास्तम्भः सृष्टिं चेतति तादृशम् ।  
यादृशो मे नरः पार्श्वे स्वप्ने क्षुब्धो महाभटैः ॥ 3.60.39 ॥  
तादृसो ब्रह्मणः स्वर्गो बुद्ध एव सुषुप्तवत् ।  
तृणगुल्मलतायुक्तः शिशिरान्ते यथा रसः ॥ 3.60.40 ॥  
वासन्तः संस्थितो भूमौ तथा सर्गः परे पदे ।  
यथा द्रवत्वं कनके स्तितमन्तरनुन्मिषत् ॥ 3.60.41 ॥  
तथा स्तितः परे सर्ग आत्मवर्गादणावणौ ।  
संनिवेशो यथाङ्गानामङ्गिनोऽनन्य आत्मनः ॥ 3.60.42 ॥  
जगदेवमनङ्गस्य स्वात्मनो ब्र्हमणस्तथा ।  
यादृगेकनरः स्वप्ने युद्धमन्यं नरं प्रति ॥ 3.60.43 ॥  
तादृशं सदसद्रूपं स्वात्मेदं व्योमगं जगत् ।  
महाकल्पान्तसर्गादौ चित्स्वभावमिदं (3) जगत् ॥ 3.60.44 ॥  
(3. \`वपुः' इति पाठः.)  
कारणत्वं मिथः पश्चादसदेति न वास्तवम् ।  
मुक्तेऽस्मिन्ब्रह्मणि यदि ब्रह्मान्यः स्मृतिजो भवेत् ।  
तत्स्मृतिज्ञप्तिजे सर्गे स्थितैव ज्ञप्तिमात्रता ॥ 3.60.45 ॥  
श्रीराम उवाच ।  
पौराणां मन्त्रिमुख्यानां विदूरथकुलक्रमः ।  
सममेव कथं तत्र सर्वेषां प्रतिभासितः ॥ 3.60.46 ॥  
श्रीवसिष्ठ उवाच ।  
चितः समनुवर्तन्ते मुख्यायाः सर्वसंविदः ।  
यथा विपुलवात्यायाः सामान्या वातलेखिकाः ॥ 3.60.47 ॥  
परस्परानुसारेण तथारूपेण संविदः ।  
कचितास्ताः प्रजापालप्रजावास्तव्यमन्त्रिणः ॥ 3.60.48 ॥  
एवंरूपात्कुलाज्जातो राजास्माकमयं त्वसौ ।  
कचिता इव वास्तव्यविदो वैदूरथे पुरे ॥ 3.60.49 ॥  
कचने चित्स्वभावस्य न च कारणमार्गणम् ।  
युक्तं महामणेर्भासामिवान्यत्र स्वभावतः ॥ 3.60.50 ॥  
अहमेवं कुलाचारे राजा स्यामेवमित्यपि ।  
विदूरथविदो रत्नादुदिता प्रतिभा यथा ॥ 3.60.51 ॥  
यावन्तो जन्तवो यस्मिन्ये ये सर्गे यदा यदा ।  
ते (1) सर्वगत्वाच्चिद्धातोरन्योन्यादर्शतां गताः ॥ 3.60.52 ॥  
(1. सर्गगत्वात् इति पाठः.)  
तीव्रवेगवती या स्यात्तत्र संविदकम्पिता ।  
सैवायाति परं स्थैर्यमामोक्षं त्वेकरूपिणी ॥ 3.60.53 ॥  
बलवच्चिद्विलासानामनुवृत्त्या परस्परम् ।  
स्वभावाः प्रतिबिम्बन्ति चिदादर्शे स्वभावतः ॥ 3.60.54 ॥  
तत्रातियत्नाज्जयति सत्याः संविद आत्मसात् ।  
कुर्वन्ति सरिदम्भोधिगामिनी सरितो यथा ॥ 3.60.55 ॥  
ये समास्तत्र ते तावद्यतन्ते चित्स्वभावतः ।  
यावदेको जयत्यत्र द्वितीयः स निमज्जति ॥ 3.60.56 ॥  
जायमानेषु नश्यत्सु वर्तमानेषु भूरिशः ।  
एवं सर्गसहस्रेषु परमाणुकणं प्रति ॥ 3.60.57 ॥  
न किंचित्केनचिद्ध्याप्तं (2) न किंचित्केनचित्स्थितम् ।  
(2. केनचिद्व्याप्तं इति क्वाचित्कः पाठः.)  
चिदाकाशमिदं शान्तमतः सर्वमभित्तिमत् ॥ 3.60.58 ॥  
अयमाभासते स्वप्नो निर्निद्रो दृष्टिवर्जितः ।  
अवश्यंभाविबोधस्तु स्वनुभूतोऽप्यसन्मयः ॥ 3.60.59 ॥  
पत्रपुष्पफलांशात्मा यथैकः स्वास्थितो द्रुमः ।  
अनन्तसर्वशक्त्यात्मा ह्येक एव तथा विभुः ॥ 3.60.60 ॥  
मातृमेयप्रमाणादिमायात्माकमजं पदम् ।  
बुद्धं विस्मृतिमायाति न कदाचन कस्यचित् ॥ 3.60.61 ॥  
शून्योदयास्तमयवस्तु तमः प्रकाशं  
दिक्कालरूप्यपि सदैकमनादिशुद्धम् ।  
आद्यन्तमध्यरहितं स्तितमच्छमम्बु  
सौम्यत्ववीचिवलनाढ्यमिवैकमेव ॥ 3.60.62 ॥  
अहंत्वमित्यादिजगत्स्वरूपा  
विशुद्धबोधैकविभा विभाति ।  
आकाशकोशे निजशून्यतेव  
द्वैतैक्यसंकल्पविकल्पनाच्च ॥ 3.60.63 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषूत्पत्तिप्रकरणे लीलोo प्रयोजनवर्णनं नाम षष्टितमः सर्गः ॥ 60 ॥



  एकषष्टितमः सर्गः 61 ॥

श्रीराम उवाच ।  
अहं जगदिति भ्रान्तिः परस्मात्कारणं विना ।  
यथोदेति तथा ब्रह्मन्भूयः कथय साधु मे ॥ 3.61.1 ॥  
श्रीवसिष्ठ उवाच ।  
समस्ताः समतैवान्ताः संविदो बुध्यते यतः ।  
सर्वथा सर्वदा सर्वं सर्वात्मकमजस्ततः ॥ 3.61.2 ॥  
सर्वा हि शब्दार्थदृशो ब्रह्मैवैताः पृथङ्ग तत् ।  
सर्वार्थशब्दार्थकलारूपमासां न विद्यते ॥ 3.61.3 ॥  
कटकत्वं पृथग्घेम्नस्तरङ्गत्वं पृथग्जलात् ।  
यथा न संभवत्येवं न जगत्पृथगीश्वरात् ॥ 3.61.4 ॥  
एष एव जगद्रूपं जगद्रूपं तु नेश्वरे ।  
हेमैव कटकादित्वं कटकत्वं न हेमनि ॥ 3.61.5 ॥  
यथावयविनो रूपमनेकावयवात्मकम् ।  
तथाऽनवयवायास्तु चितः सर्वात्मकं च यत् ॥ 3.61.6 ॥  
यत्तुल्यकालमखिलं तन्मात्रावेदनं परे ।  
अन्तस्थं तदिदं भाति जगदित्यहमित्यपि ॥ 3.61.7 ॥  
लेखौघानां यथा भेदसंनिवेशः शिलोदरे ।  
तथानन्यज्जगदहं चेत्यन्तश्चिद्धने घनम् ॥ 3.61.8 ॥  
स्थितास्तरङ्गाः सलिले यथान्तरतरङ्गिते ।  
सृष्टिशब्दार्थरहितास्तथान्तः सृष्टयः परे ॥ 3.61.9 ॥  
न सर्गे तिष्ठति परं सर्गस्तिष्ठति नो परे ।  
अवयवावयविवत्सत्तानवयवैस्तयोः ॥ 3.61.10 ॥  
चिद्रूपेण स्वसंवित्त्या स्वचिन्मात्रं विभाव्यते ।  
स्वमेव रूपहृदयं वातेन स्पन्दनं यथा ॥ 3.61.11 ॥  
तत्कालमेष शब्दाणुश्चिच्चमत्काररूपधृक् ।  
चेतते खमिवैवान्तः संकल्प इव चेतसा ॥ 3.61.12 ॥  
तदेवानिलतां वेत्ति निजसत्तात्मिकां स्वयम् ।  
अन्तर्गतस्पर्शरसां पवनस्पन्दतामिव ॥ 3.61.13 ॥  
तदेवाभासतामेति निजसत्तात्मिकां स्वयम् ।  
कोशस्थितालोकलवां तेजः प्रगटतामिव ॥ 3.61.14 ॥  
तदेवं जलतां याति निजसत्तात्मिकां स्वयम् ।  
अन्तः स्थितास्वादलवां सलिलं द्रवतामिव ॥ 3.61.15 ॥  
तदेदावनितां वेत्ति स्वचित्तैकात्मतामयीम् ।  
अन्तः स्थगन्धतन्मात्रामुर्वी स्थैर्यकलामिव ॥ 3.61.16 ॥  
तुल्यकालनिमेषांशलक्षभागप्रतीति यत् ।  
निजं विदः प्रकचनं तत्सर्गौघपरम्परा ॥ 3.61.17 ॥  
शुद्धं सकृत्प्रभातान्तर्दृश्यमध्यमनामयम् ।  
उदयास्तमयोन्मुक्तं ब्रह्म तिष्ठत्यनिष्ठितम् ॥ 3.61.18 ॥  
बुद्धं सदपवर्गं तत्ससर्गमपि सत्समम् ।  
अबुद्धं सर्गरूपात्म विसर्गमपि तत्सदा ॥ 3.61.19 ॥  
चिद्ब्रह्म यद्यथा येन बुध्यते स्वात्मनात्मनि ।  
तत्तत्तथा नु भवति सर्वं सर्वाङ्गशक्तिमत् ॥ 3.61.20 ॥  
तत्सत्यं चिद्विलासत्वान्नित्यानुभवरूपतः ।  
तदसत्यं मनः षष्ठात्सर्वाख्या निगतं यतः ॥ 3.61.21 ॥  
यथैतत्सरणं वायौ तथा सर्गः स्थितः परे ।  
असत्कल्पेऽपि संकल्पः सत्येऽसत्य इवापि च ॥ 3.61.22 ॥  
अन्यरूपा यथानन्या तेजस्यालोकतोदरे ।  
तथा ब्रह्मणि विश्वश्रीः सत्यासत्यात्मिका चिति ॥ 3.61.23 ॥  
अनुत्कीर्णा यथा पङ्के पुत्रिका चाथ दारुणि ।  
यथा वर्णा मषीकल्पे तथा सर्गाः स्थिताः परे ॥ 3.61.24 ॥  
अनन्यान्येव कचति ब्रह्मतत्त्वमरुस्थले ।  
असत्यात्मनि सत्येव त्रिजगन्मृगतृष्णिका ॥ 3.61.25 ॥  
ब्रह्मणा चिन्मयेनात्मा सर्गात्मैव विभाव्यते ।  
न भाव्यते चानन्यत्वाद्बीजेनान्तरिव द्रुमः ॥ 3.61.26 ॥  
यथा क्षीरस्य माधुर्यं तीक्ष्णत्वं मरिचस्य च ।  
द्रवत्वं पयसश्चैव स्पन्दनं पवनस्य च ॥ 3.61.27 ॥  
स्थितोऽनन्यो यथान्यः सन्नास्ति तत्र तथात्मनि ।  
सर्गो निर्गलचिद्रूपः परमात्मात्मरूपभृत् ॥ 3.61.28 ॥  
कचनं ब्रह्मरत्नस्य जगदित्येव यत्स्थितम् ।  
तदकारणकं यस्मात्तेन न व्यतिरिच्यते ॥ 3.61.29 ॥  
वासना चित्तजीवादिवेदनं वेदनोदितम् ।  
नोदेत्यवेदनादेव यतनादेव पौरुषात् ॥ 3.61.30 ॥  
नास्तमेति न चोदेति क्वचित्किंचित्कदाचन ।  
सर्वं शान्तमजं ब्रह्म चिद्धनं सुशिलाघनम् ॥ 3.61.31 ॥  
पराणुं प्रति सर्गौघाश्चिताद्भ्रान्तिसहस्रशः ।  
तेष्वप्यणावणावन्तः कैवात्रावासना कथम् ॥ 3.61.32 ॥  
यथा जलान्त ऊर्म्याद्या गुप्तागुप्ताश्च शक्तयः ।  
जाग्रत्स्वप्नसुषुप्ताद्यास्तथा जीवेऽन्तरास्थिताः ॥ 3.61.33 ॥  
जाता चेदरतिर्जन्तोर्भोगान्प्रति मनागपि ।  
तदसौ तावतैवोच्चैः पदं प्राप्त इति श्रुतिः ॥ 3.61.34 ॥  
यतो यतो विरज्यते ततस्ततो विमुच्यते ।  
अतोऽहमित्यसंविदन्क एति जन्मसंविदम् ॥ 3.61.35 ॥  
चितिं परापरामजामरूपिकामनामिकाम् ।  
चराचराऽधरामयीं विदन्ति ये जयन्ति ते ॥ 3.61.36 ॥  
परे चितिः स्वप्रकटाद्वितीया-  
स्वावर्तलेखेव जले द्रवान्तः ।  
साहं तयेमानि जगन्ति धत्ते  
न सन्ति नासन्ति परात्मकानि ॥ 3.61.37 ॥  
अहंमयी पद्मजभावना चित्  
संकल्पभेदाद्वितनोति विश्वम् ।  
अन्तर्मुखैवानुभवत्यनन्त-  
निमेषकोट्यंशविधौ युगान्तम् ॥ 3.61.38 ॥

इत्यार्षे श्रीवासिष्ठमहारामायणे उत्पत्तिप्रकरणे लीलोo जगत्स्वरूपवर्णनं नामैकषष्टितमः सर्गः ॥ 61 ॥

  द्विषष्टितमः सर्गः 62

श्रीवसिष्ठ उवाच ।  
परमाणुनिमेषाणां लक्षांशकलनास्वपि ।  
जगत्कल्पसहस्राणि सत्यानीव विभान्त्यलम् ॥ 3.62.1 ॥  
तेष्वप्यन्तस्तथैवान्तः परमाणुकणं प्रति ।  
भ्रान्तिरेवमनन्ताहो इयमित्यवभासते ॥ 3.62.2 ॥  
वहन्तीमाः पराः सत्ताः शान्ताः सर्गपरम्पराः ।  
सलिलद्रवतेवान्तः स्फुटावर्तवर्तिका ॥ 3.62.3 ॥  
मिथ्यात्मिकैव सर्गश्रीर्भवतीह महामरौ ।  
तीरद्रुमलतोन्मुक्तपुष्पालीव तरङ्गिणी ॥ 3.62.4 ॥  
स्वप्नेन्द्रजालपुरवत्संकथेहापुराद्रिवत् ।  
संकल्पवदसत्यैव भाति सर्गानुभूतिभूः ॥ 3.62.5 ॥  
श्रीराम उवाच ।  
एकात्मैकतयैवं हि जाते सम्यग्विचारणात् ।  
निर्विकल्पात्मविज्ञाने परे ज्ञानवतां वर ॥ 3.62.6 ॥  
किमर्थमिह तिष्ठन्ति देहास्तत्त्वविदामपि ।  
दैवेनैव समाक्रान्ता दैवमत्र च किं भवेत् ॥ 3.62.7 ॥  
श्रीवसिष्ठ उवाच ।  
अस्तीह नियतिर्ब्राह्मी चिच्छक्तिः स्पन्दरूपिणी ।  
अवश्यभवितव्यैकसत्ता सकलकल्पगा ॥ 3.62.8 ॥  
आदिसर्गे हि नियतिर्भाववैचित्र्यमक्षयम् ।  
अनेनेत्थं सदा भाव्यमिति संपद्यते परम् ॥ 3.62.9 ॥  
महासत्तेति कथिता महाचितिरिति स्मृता ।  
महाशक्तिरिति ख्याता महादृष्टिरिति स्थिता ॥ 3.62.10 ॥  
महाक्रियेति गदिता महोद्भव इति स्मृता ।  
महास्पन्द इति प्रौढा महात्मैकतयोदिता ॥ 3.62.11 ॥  
तृणानीव जगन्त्येवमिति दैत्याः सुरा इति ।  
इति नागा इति नगा इत्याकल्पं कृतास्थितिः ॥ 3.62.12 ॥  
कदाचिद्ब्रह्मसत्ताया व्यभिचारोऽनुमीयते ।  
चित्रमाकाशकोशे च नान्यथा नियतेः स्थितिः ॥ 3.62.13 ॥  
विरिञ्चयाद्यात्मभिर्बुद्धैर्बोधायाविदितात्मनाम् ।  
ब्रह्मात्मैव सा नियतिः सर्गोऽयमिति कथ्यते ॥ 3.62.14 ॥  
अचलं चलवद्दृष्टं ब्रह्मापूर्य व्यवस्थितः ।  
अनादिमध्यपर्यन्तं सर्गो वृक्ष इवाम्बरे ॥ 3.62.15 ॥  
पाषाणोदरलेखौघन्यायेनात्मनि तिष्ठता ।  
ब्रह्मणा नियतिः सर्गो बुद्धोऽबोधवतेव खम् ॥ 3.62.16 ॥  
देहे यथाङ्गिनोऽङ्गादि दृश्यते चित्स्वभावतः ।  
ब्रह्मणा पद्मजत्वेन नियत्याद्यङ्गकं तथा ॥ 3.62.17 ॥  
एषा दैवमिति प्रोक्ता सर्वं सकलकालगम् ।  
पदार्थमलमाक्रम्य शुद्धा चिदिति संस्थिता ॥ 3.62.18 ॥  
स्पन्दितव्यं पदार्थेन भाव्यं वा भोक्तृतापदम् ।  
अनेनेत्थमनेनेत्थमवश्यमिति दैवधीः ॥ 3.62.19 ॥  
एषैव पुरुषस्पन्दस्तृणगुल्मादि चाखिलम् ।  
एषैव सर्वभूतादि जगत्कालक्रियादि वा ॥ 3.62.20 ॥  
अनया पौरुषी सत्ता सत्तास्याः पौरुषेण च ।  
लक्ष्यते भुवनं यावद्द्वे एकात्मतयैव हि ॥ 3.62.21 ॥  
नरेण पौरुषेणैव कार्ये सत्तात्मके उभे ।  
ईदृश्येतेन नियतिरेवं नियतिपौरुषे ॥ 3.62.22 ॥  
प्रष्टव्योऽहं त्वया राम दैवपौरुषनिर्णयः ।  
मदुक्तं पौरुषं पाल्यं त्वयेति नियतिः स्थिता ॥ 3.62.23 ॥  
भोजयिष्यति मां दैवमिति दैवपरायणः ।  
यत्तिष्ठत्यक्रियो मौनं नियतेरेष निश्चयः ॥ 3.62.24 ॥  
न स्याद्बुद्धिर्न कर्माणि न विकारादि नाकृतिः ।  
केवलं त्वित्थमाकल्पं स्थित्या भाव्यमिति स्थिताः ॥ 3.62.25 ॥  
अवश्यंभवितव्यैषा त्विदमित्थमिति स्थितिः ।  
न शक्यते लङ्घयितुमपि रुद्रादिबुद्धिभिः ॥ 3.62.26 ॥  
पौरुषं न परित्याज्यमेतामाश्रित्य धीमता ।  
पौरुषेणैव रूपेण नियतिर्हि नियामिका ॥ 3.62.27 ॥  
अपौरुषं हि नियतिः पौरुषं सैव सर्गगा ।  
निष्पलाऽपौरुषाकारा सफला पौरुषात्मिका ॥ 3.62.28 ॥  
नियत्या मूकतामेत्य निष्पौरुषतयाऽक्रियम् ।  
यस्तिष्ठति प्राणमरुत्स्पन्दस्तस्य क्व गच्छति ॥ 3.62.29 ॥  
अथ प्राणक्रियारोधमपि कृत्वा विरामदम् ।  
यदि तिष्ठति तत्साधुर्मुक्त एव किमुच्यते ॥ 3.62.30 ॥  
पौरुषैकात्मता श्रेयो मोक्षोऽत्यन्तमकर्तृता ।  
आभ्यां तु सबलः पक्षो निर्दुः खैव महात्मनाम् ॥ 3.62.31 ॥  
नियतिर्ब्रह्मसत्ताभा तस्यां चेत्परिणम्यते ।  
नूनं परमशुद्धाख्यं तत्प्राप्तैव परागतिः ॥ 3.62.32 ॥  
एतैर्नियत्यादिमहाविलासै-  
र्ब्रह्मैव विस्फूर्जति सर्वगात्मा ।  
तृणादिवल्लीतरुगुल्मजालैः  
सत्तेव तोयस्य धरान्तरस्था ॥ 3.62.33 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोo दैवशब्दार्थनिरूपणं नाम द्विषष्टितयः सर्गः ॥ 62 ॥

  त्रिषष्टितमः सर्गः 63

श्रीवसिष्ठ उवाच ।  
यदेतद्ब्रह्मतत्त्वं सर्वथा सर्वदैव सर्वत एव सर्व-  
शक्ति सर्वाकारं सर्वेश्वरं सर्वगं सर्वमेवेति ॥ 3.63.1 ॥  
एष त्वात्मा सर्वशक्तित्वाच्च क्वचिच्चिच्छक्तिं प्रक-  
टयति क्वचिच्छान्तिं क्वचिज्जडशक्तिं क्वचिदुल्लासं  
क्वचित्किंचिन्न किंचित्प्रकटयति ॥ 3.63.2 ॥  
यत्र यदा यदेवासौ यथा भावयति तत्र तदा  
तदेवासौ प्रपश्यति ॥ 3.63.3 ॥  
सर्वशक्तेर्हि या यैव यथोदेति तथैव सा ॥ 3.63.4 ॥  
तदास्ति शक्तिर्नानरूपिणी सा स्वभावत इमाः  
शक्तयोऽयमात्मेति ॥ 3.63.5 ॥  
एवं विकल्पजालं व्यवहारार्थं धीमद्भिः परिक-  
ल्पितं लोके नत्वात्मनि विद्यते भेदः ॥ 3.63.6 ॥  
यथोर्मितरङ्गपयसां सागरे कटकाङ्गदकेयूरैर्वा  
हेम्नः । अवयवावयविनोः संवित्काल्पनिकी द्विता  
न वास्तवी ॥ 3.63.7 ॥  
यथा यच्चेत्यते हि तथैव तन्न बाह्यतो नान्तरत-  
श्चैतत्समुदेति हि ॥ 3.63.8 ॥  
सर्वात्मत्वात्समाभासं क्वचित्किंचित्प्रपश्यति ॥ 3.63.9 ॥  
सर्वाकारमयं ब्रह्मैवेदं ततं मिथ्याज्ञानवद्भिः  
शक्तिशक्तिमत्त्वे अवयवावयविरूपे कल्पिते न पार-  
मार्थिके ॥ 3.63.10 ॥  
सद्वा भवत्वसद्वा चिद्यत्संकल्पयत्यभिनिविशति  
तत्तत्पश्यति सकला तत्सद्ब्रह्मैव चिद्भाति ॥ 3.63.11 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोo चित्तविकारो नाम त्रिषष्टितमः सर्गः ॥ 63 ॥



  चतुः षष्टितमः सर्गः 64

श्रीवसिष्ठ उवाच ।  
योऽयं सर्वगतो देवः परमात्मा महेश्वरः ।  
स्वच्छः स्वानुभवानन्दस्वरूपोऽन्तादिवर्जितः ॥ 3.64.1 ॥  
एतस्मात्परमानन्दाच्छुद्धचिन्मात्ररूपिणः ।  
जीवः संजायते पूर्वं स चित्तं चित्ततो जगत् ॥ 3.64.2 ॥  
श्रीराम उवाच ।  
स्वानुभूतिप्रमाणेऽस्मिन्ब्रह्मणि ब्रह्मर्बृहिते ।  
कथं सत्तामवाप्नोति जीवको द्वैतवर्जिते ॥ 3.64.3 ॥  
श्रीवसिष्ठ उवाच ।  
असदाभासमच्छात्म ब्रह्मास्तीह प्रबृंहितम् ।  
बृहच्चिद्भैरववपुरानन्दाभिधमव्ययम् ॥ 3.64.4 ॥  
तस्य यत्सममापूर्णं शुद्धं सत्वमचिह्नितम् ।  
तद्विदामप्यनिर्देश्यं तच्छान्तं परमं पदम् ॥ 3.64.5 ॥  
तस्यैवोद्यदिवाशान्ति यत्सत्त्वं संविदात्मकम् ।  
स्वभावात्स्पन्दनं तत्तु जीवशब्देन कथ्यते ॥ 3.64.6 ॥  
तत्रेमाः परमादर्शे चिद्व्योम्न्यनुभवात्मिकाः ।  
असंख्याः प्रतिबिम्बति जगज्जालपरम्पराः ॥ 3.64.7 ॥  
ब्रह्मणः स्फुरणं किंचिद्यदवाताम्बुधेरिव ।  
दीपस्येवाप्यवातस्य तं जीवं विद्धि राघव ॥ 3.64.8 ॥  
शान्तत्वापगमेऽच्छस्य मनाक्संवेदनात्मकम् ।  
स्वाभाविकं यत्स्फुरणं चिद्व्योम्नः सोऽङ्ग जीवकः ॥ 3.64.9 ॥  
यथा वातस्य चलनं कृशानोरुष्णता यथा ।  
शीतता वा तुषारस्य तथा जीवत्वमात्मनः ॥ 3.64.10 ॥  
चिद्रूपस्यात्मतत्त्वस्य स्वाभाववशतः स्वयम् ।  
मनाक्संवेदनमिव यत्तज्जीव इति स्मृतम् ॥ 3.64.11 ॥  
तदेव घनसंवित्त्या यात्यहंतामनुक्रमात् ।  
वह्न्यणुः स्वेन्धनाधिक्यात्स्वां प्रकाशकतामिव ॥ 3.64.12 ॥  
यथा स्वतारकामार्गे व्योम्नः स्फुरति नीलिमा ।  
शून्यस्याप्यस्य जीवस्य तथाहंभावभावना ॥ 3.64.13 ॥  
जीवोऽहंकृतिमादत्ते संकल्पकलयेद्धया ।  
स्वयैतया घनतया नीलिमानमिवाम्बरम् ॥ 3.64.14 ॥  
अहंभावो हि दिक्कालव्यवच्छेदी कृताकृतिः ।  
स्वयं संकल्पवशतो वातस्पन्द इव स्फुरन् ॥ 3.64.15 ॥  
संकल्पोन्मुखतां यातस्त्वहंकाराभिधः स्थितः ।  
चित्तं जीवो मनो माया प्रकृतिश्चेति नामभिः ॥ 3.64.16 ॥  
तत्संकल्पात्मकं चेतो भूततन्मात्रकल्पन्म् ।  
कुर्वंस्ततो व्रजत्येव संकल्पाद्याति पञ्चताम् ॥ 3.64.17 ॥  
तन्मात्रपञ्चकाकारं चित्तं तेजः कणो भवेत् ।  
अजातजगति व्योम्नि तारका पेलवा यथा ॥ 3.64.18 ॥  
तेजः कणत्वमादत्ते चित्तं तन्मात्रकल्पनात् ।  
शनैः स्वस्मात्परिस्पन्दाद्बीजमङ्कुरतामिव ॥ 3.64.19 ॥  
असौ तेजः कणोऽण्डाख्यः कल्पनात्मश्चिदण्डताम् ।  
प्रयात्यन्तः स्फुरद्ब्रह्मा जलमापिण्डतामिव ॥ 3.64.20 ॥  
कश्चिद्द्रागिति देहादिकलनाद्याति देहताम् ।  
भ्रान्तित्वं तदतद्रूपं गन्धर्वैश्च वसत्पुरम् ॥ 3.64.21 ॥  
कश्चित्स्थावरतामेति कश्चिज्जांगमतामपि ।  
कश्चिद्यापि खचार्यादिरूपं संकल्पतः स्वतः ॥ 3.64.22 ॥  
सर्गादावादिजो देहो जीवः संकल्पसंभवः (1) ।  
(1. भावनः इति पाठः.)  
क्रमेण पदमासाद्य वैरिञ्चं कुरुते जगत् ॥ 3.64.23 ॥  
आत्मभूकलनात्मासौ यत्संकल्पयति क्षणात् ।  
तत्स्वभाववशादेव जातमेव प्रपश्यति ॥ 3.64.24 ॥  
चित्स्वभावात्समायातं ब्रह्मत्वं सर्वकारणम् ।  
संसृतौ कारणं पश्चात्कर्म निर्माय संस्थितम् ॥ 3.64.25 ॥  
चित्तं स्वभावात्स्फुरति चित्तः फेन इवाम्भसः ।  
कर्मभिर्बध्यते पश्चाड्डिण्डीरमिव रज्जुभिः ॥ 3.64.26 ॥  
संकल्पः कलनाबीजं तदात्मैव हि जीवकः ।  
कर्म पश्चात्तनोत्युच्चैरुत्थायाकर्मतः क्रमात् ॥ 3.64.27 ॥  
क्रोडीकृताङ्कुरं पूर्वं जीवो धत्ते स्वजीवितम् ।  
पश्चान्नानात्वमायाति पत्राङ्कुरफलक्रमैः ॥ 3.64.28 ॥  
अन्ये स्व एव ये जीवा एवमेवाकृतिं गताः ।  
पूर्वोत्पन्ने जगति ते यान्ति भूताश्रयां स्थितिम् ॥ 3.64.29 ॥  
स्वकर्मभिस्ततो जन्ममृतिकारणतां गतैः ।  
प्रयान्त्यूर्ध्वमधस्ताद्वा कर्म चित्स्पन्द उच्यते ॥ 3.64.30 ॥  
चित्स्पन्दनं भवति कर्म तदेव दैवं  
चित्तं तदेव मवतीह शुभाशुभादि ।  
तस्माज्जगन्ति भुवनानि भवन्ति पूर्वं  
भूत्वा निजाङ्गकुसुमानि तरोरिवाद्यात् ॥ 3.64.31 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोo उत्पत्तिबीजाङ्कुरनिर्णयो नाम चतुः षष्टितमः सर्गः ॥ 64 ॥

  पञ्चषष्टितमः सर्गः 65

श्रीवसिष्ठ उवाच ।  
परस्मात्कारणादेव मनः प्रथममुत्थितम् ।  
मननात्मकमाभोगि तत्स्थमेव स्थितिं गतम् ॥ 3.65.1 ॥  
भावाभावलसद्दोलं तेनायमवलोक्यते ।  
सर्गः सदसदाभासः पूर्वगन्ध इवेच्छया ॥ 3.65.2 ॥  
न कश्चिद्विद्यते भेदो द्वैतैक्यकलनात्मकः ।  
ब्रह्मजीवमनोमायाकर्तृकर्मजगद्दृशाम् ॥ 3.65.3 ॥  
अपारावारविस्तारसंवित्सलिलवल्गनैः ।  
चिदेकार्णव एवायं स्वयमात्मा विजृम्भते ॥ 3.65.4 ॥  
असत्यमस्थैर्यवशात्सत्यं संप्रतिभासतः ।  
यथा स्वप्नस्तथा चित्तं जगत्सदसदात्मकम् ॥ 3.65.5 ॥  
न सन्नासन्न संजातश्चेतसो जगतो भ्रमः ।  
अथ धीसमवायानामिन्द्रजालमिवोत्थितः ॥ 3.65.6 ॥  
दीर्घः स्वप्नः स्थितिं यातः संसाराख्यो मनोबलात् ।  
असम्यग्दर्शनात्स्थाणाविव पुंस्प्रत्ययो मुधा ॥ 3.65.7 ॥  
अनात्मालोकनाच्चित्तं चित्तत्वं नानुशोचति ।  
वेतालकल्पनाद्बाल इव संकल्पिते भये ॥ 3.65.8 ॥  
अनाख्यस्य स्वरूपस्य सर्वाशातिगतात्मनः ।  
चेत्योन्मुखतया चित्तं चित्ताज्जीवत्वकल्पनम् ॥ 3.65.9 ॥  
जीवत्वादप्यहंभावस्त्वहंभावाच्च चित्तता ।  
चित्तत्वादिन्द्रियादित्वं ततो देहादिविभ्रमाः ॥ 3.65.10 ॥  
देहादिमोहतः स्वर्गनरकौ मोक्षबन्धने ।  
बीजाङ्कुरवदारम्भसंरूढे देहकर्मणोः ॥ 3.65.11 ॥  
द्वैतं यथा नास्ति चिदात्मजीवयो-  
स्तथैव भेदोऽस्ति न जीवचित्तयोः ।  
यथैव भेदोऽस्ति न जीवचित्तयो-  
स्तथैव भेदोऽस्ति न देहकर्मणोः ॥ 3.65.12 ॥  
कर्मैव देहो ननु देह एव  
चित्तं तदेवाहमितीह जीवः ।  
स जीव एवेश्वरचित्स आत्मा  
सर्वः शिवस्त्वेकपदोक्तमेतत् ॥ 3.65.13 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने जीवविचारो नाम पञ्चषष्टितमः सर्गः ॥ 65 ॥



  षट्‌षष्टितमः सर्गः 66

श्रीवसिष्ठ उवाच ।  
एवमेकं परं वस्तु राम नानात्वमेत्यलम् ।  
नानात्वमिव संजातं दीपाद्दीपशतं यथा ॥ 3.66.1 ॥  
यथाभूतमसद्रूपमात्मानं यदि पश्यति ।  
विचार्यतेऽन्तस्तदनुभावहीनं न शोचति ॥ 3.66.2 ॥  
चित्तमात्रं नरस्तस्मिन्गते शान्तमिदं जगत् ।  
उपानद्गूढपादस्य ननु चर्मास्तृतैव भूः ॥ 3.66.3 ॥  
पत्रमात्रादृते नान्यत्कदल्या विद्यते यथा ।  
भ्रममात्रादृते नान्यज्जगतो विद्यते तथा ॥ 3.66.4 ॥  
जायते बालतामेति यौवनं वार्धकं ततः ।  
मृतिं स्वर्गं च नरकं भ्रमाच्चेतो हि नृत्यति ॥ 3.66.5 ॥  
विचित्रबुद्बुदोल्लासे स्वात्मनो व्यतिरेकिणि ।  
यथा सुरायाः सामर्थ्यं तथा चित्तस्य संसृतौ ॥ 3.66.6 ॥  
यथा द्वित्वं शशाङ्कादौ पश्यत्यक्षिमलाविलम् ।  
चिच्चेतनकलाक्रान्ता तथैव परमात्मनि ॥ 3.66.7 ॥  
यथा मदवशाद्भ्रान्तान्क्षीबः पश्यति पादपान् ।  
तथा चेतनविक्षुब्धान्संसारांश्चित्प्रपश्यति ॥ 3.66.8 ॥  
यथा लीलाभ्रमाद्बालाः कुम्भकृच्छक्रवज्जगत् ।  
भ्रान्तं पश्यन्ति चित्तात्तु विद्धि दृश्यं तथैव हि ॥ 3.66.9 ॥  
यदा चिच्चेति द्वित्वं तदा द्वैतैक्यविभ्रमः ।  
यदा न चेतति द्वैतं तदा द्वैतैक्ययोः क्षयः ॥ 3.66.10 ॥  
यच्चेत्यते तदितरद्व्यतिरिक्तं चितोऽस्ति न ।  
किंचिन्नास्तीति संशान्त्या चितः शाम्यति चेतनं ॥ 3.66.11 ॥  
चिद्धनेनैकतामेत्य यदा तिष्ठति निश्चलः ।  
शाम्यन्व्यवहरन्वापि तदा संशान्त उच्यते ॥ 3.66.12 ॥  
तन्वी चेतयते चेत्यं घना चिन्नाङ्ग चेतति ।  
अल्पक्षीबः क्षोभमेति घनक्षीबो हि शाम्यति ॥ 3.66.13 ॥  
चिद्धनैकप्रपातस्य रूढस्य परमे पदे ।  
नैरात्म्यशून्यवेद्याद्यैः पर्यायैः कथनं भवेत् ॥ 3.66.14 ॥  
चिच्चेतनेन चेत्यत्वमेत्येवं पश्यति भ्रमम् ।  
जातो जीवामि पश्यामि संसरामीत्यसन्मयम् ॥ 3.66.15 ॥  
स्वभावाद्व्यतिरिक्तं तु न चित्तस्यास्ति चेतनम् ।  
स्पन्दादृते यथा वायोरन्तः किं नाम चेत्यते ॥ 3.66.16 ॥  
चेत्यत्वं संभवत्येवं किंचिद्यच्चेत्यते चिता ।  
रज्जुसर्पभ्रमाभासं तमविद्याभ्रमं विदुः ॥ 3.66.17 ॥  
संविन्मात्रचिकित्स्येऽस्मिन्व्याधौ संसारनामनि ।  
चित्तमात्रपरिस्पन्दे संरम्भो न च किंचन ॥ 3.66.18 ॥  
यदि सर्वं परित्यज्य तिष्ठस्युत्क्रान्तवासनः ।  
अमुनैव निमेषेण तन्मुक्तोऽसि न संशयः ॥ 3.66.19 ॥  
यथा रज्ज्वां भुजङ्गाभा विनश्यत्येव वीक्षणात् ।  
संविन्मात्रविवर्तेन नश्यत्येव हि संसृतिः ॥ 3.66.20 ॥  
यत्राभिलाषस्तन्नूनं संत्यज्य स्थीयते यदि ।  
प्राप्त एवाङ्ग तन्मोक्षः किमेतावति दुष्करम् ॥ 3.66.21 ॥  
अपि प्राणांस्तृणमिव जयन्तीह महाशयाः ।  
यत्राभिलाषस्तन्मात्रत्यागे कृपणता कथम् ॥ 3.66.22 ॥  
यत्राभिलाषस्तत्त्यक्त्वा चेतसा निरवग्रहम् ।  
प्राप्तं कर्मेन्द्रियैर्गृह्णंस्त्यजन्नष्टं च तिष्ठ भोः ॥ 3.66.23 ॥  
यथा करतले बिल्वं यथा वा पर्वतः पुरः ।  
प्रत्यक्षमेव तस्यालमजत्वं परमात्मनः ॥ 3.66.24 ॥  
आत्मैव भाति जगदित्युदितस्तरङ्गैः  
कल्पान्त एक एव वारिधिरप्रमेयः ।  
ज्ञातः स एव हि ददाति विमोक्षसिद्धिं  
त्वज्ञात एव मनसे चिरबन्धनाय ॥ 3.66.25 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने संसृतिपरमयोगो नाम षट्‌षष्टितमः सर्गः ॥ 66 ॥  


  सप्तषष्टितमः सर्गः 67

श्रीराम उवाच ।  
मनस्त्वयोग्यो जीवोऽयं को भवेत्परमात्मनः ।  
कथं वास्मिन्समुत्पन्नः को वायं वद मे पुनः ॥ 3.67.1 ॥  
श्रीवसिष्ठ उवाच ।  
समस्तशक्तिखचितं ब्रह्म सर्वेश्वरं सदा ।  
ययैव शक्त्या स्फुरति प्राप्तां तामेव पश्यति ॥ 3.67.2 ॥  
स्वयं यां वेत्ति सर्वात्मा चिरं चेतनरूपिणीम् ।  
सा प्रोक्ता जीवशब्देन सैव संकल्पकारिणी ॥ 3.67.3 ॥  
स्वबावात्कारणं द्वित्वं पूर्वसंकल्पचित्स्वयम् ।  
नानाकारणतां पश्चाद्याति जन्ममृतिस्थितेः ॥ 3.67.4 ॥  
श्रीराम उवाच ।  
एवं स्थिते मुनिश्रेष्ठ दैवं नाम किमुच्यते ।  
किमुच्यते तथा कर्म कारणं च किमुच्यते ॥ 3.67.5 ॥  
श्रीवसिष्ठ उवाच ।  
स्पन्दास्पन्दस्वभावं हि चिन्मात्रमिह विद्यते ।  
खे वात इव तत्स्पन्दात्सोल्लासं शान्तमन्यथा ॥ 3.67.6 ॥  
चित्त्वं चित्तं भावितं सत्स्पन्द इत्युच्यते बुधैः ।  
दृश्यत्वभावितं चैतदस्पन्दनमिति स्मृतम् ॥ 3.67.7 ॥  
स्पन्दात्स्फुरति चित्सर्गो निः स्पन्दाद्ब्रह्म शाश्वतम् ।  
जीवकारणकर्माद्या चित्स्पन्दस्याभिधा स्मृता ॥ 3.67.8 ॥  
य एवानुभवात्मायं चित्स्पन्दोऽस्ति स एव हि ।  
जीवकारणकर्माख्यो बीजमेतद्धि संसृतेः ॥ 3.67.9 ॥  
कृतद्वित्वचिदाभासवशाद्देहमुपस्थितम् ।  
संकल्पाद्विविधार्थत्वं चित्स्पन्दो याति सृष्टिषु ॥ 3.67.10 ॥  
नानाकारणतां याताश्चित्स्पन्दो मुच्यते चिरात् ।  
कश्चिज्जन्मसहस्रेण कश्चिदेकेन जन्मना ॥ 3.67.11 ॥  
स्वभावात्कारणाद्वित्वं चित्समेत्याधिगच्छति ।  
स्वर्गापवर्गनरकबन्धकारणतां शनैः ॥ 3.67.12 ॥  
हेम्नीव कटकादित्वं काष्ठलोष्टसमस्थितौ ।  
देहे तिष्ठति नानात्वं जडे भावविकारजम् ॥ 3.67.13 ॥  
अजातमप्यसद्रूपं पश्यतीदं मनोभ्रमः ।  
जातः स्थितो मृतोऽस्मीति भ्रमार्तः पत्तनं यथा ॥ 3.67.14 ॥  
अहंममेत्यसद्रूपमेव चेतः प्रपश्यति ।  
अदृष्टपरमार्थत्वादाशाविवशसंस्थिति ॥ 3.67.15 ॥  
मथुराधिपते राज्ञो यथा श्वपचसंभ्रमः ।  
आसीदेवं हि चित्तस्य स्फुरतीयं जगत्स्थितिः ॥ 3.67.16 ॥  
सर्वमेव मनोमात्रभ्रान्त्युल्लासविजृम्भणम् ।  
इदं जगत्तया राम प्रस्फुरत्थम्बुभङ्गवत् ॥ 3.67.17 ॥  
शिवात्प्राक्कारणात्पूर्वं चिच्चेत्यकलनोन्मुखी ।  
उदेति सौम्याज्जलधैः पयः स्पन्दो मनागिव ॥ 3.67.18 ॥  
स्फुरणाज्जीवचक्रत्वमेति चित्तोर्मितां दधत् ।  
चिद्वारिब्रह्मजलधौ कुरुते सर्गबुद्बुदान् ॥ 3.67.19 ॥  
स्वस्थः सौम्य समस्यैतद्यत्सिंहस्य विजृम्भणम् ।  
ब्रह्मणः संविदाभासस्तत्संचेत्यमिव स्वयम् ॥ 3.67.20 ॥  
चित्संवित्त्योच्यते जीवः संकल्पात्स मनो भवेत् ।  
बुद्धिश्चित्तमहंकारो मायेत्याद्यभिधं ततः ॥ 3.67.21 ॥  
तन्मात्रकल्पना पूर्वं तनोतीदं जगन्मनः ।  
असत्यं सत्यसंकाशं गन्धर्वनगरं यथा ॥ 3.67.22 ॥  
यथा शून्ये दृशः स्फारान्मुक्तावल्यादिदर्शनम् ।  
यथा स्वप्ने भ्रमश्चैव तथा चित्तस्य संसृतिः ॥ 3.67.23 ॥  
शुद्ध आत्मा नित्यतृप्त इव शान्तः समस्थितः ।  
अपश्यन्पश्यतीवेमं चित्ताख्यं स्वप्नविभ्रमम् ॥ 3.67.24 ॥  
संसृतिर्जाग्रदित्युक्तं स्वप्नं विदुरहंकृतिम् ।  
चित्तं सुषुप्तभावः स्याच्चिन्मात्रं तुर्यमुच्यते ॥ 3.67.25 ॥  
अत्यन्तशुद्धे सन्मात्रे परिणामनिरामयम् ।  
तुर्यातीतं पदं तत्स्यात्तत्स्थो भूयो न शोचति ॥ 3.67.26 ॥  
तस्मिन्सर्वमुदेतीदं तस्मिन्नेव प्रलीयते ।  
न चेदं न च तत्रेदं दृष्टौ मुक्तावली यथा ॥ 3.67.27 ॥  
अरोधकत्वात्खं हेतुर्यथा वृक्षसमुन्नतेः ।  
अकर्तापि तथा कर्ता चेतनाब्धिर्जगत्स्थितेः ॥ 3.67.28 ॥  
संनिधानाद्यथा लौहः प्रतिबिम्बस्य हेतुताम् ।  
यात्यादर्शस्तथैवायं चिन्मयोऽप्यर्थवेदने ॥ 3.67.29 ॥  
बीजमङ्कुरपत्रादियुक्त्या यद्वत्फलं भवेत् ।  
चिन्मात्रं चित्तजीवादियुक्त्या तद्वन्मनो भवेत् ॥ 3.67.30 ॥  
स्वतोबीजफला विप्रुड्‌ यथा बीजं पुनर्भवेत् ।  
तथा चिच्चेत्यचित्तादि त्यक्त्वा स्वस्था न तिष्ठति ॥ 3.67.31 ॥  
यद्यप्यबोधे बोधे वा बीजान्तस्तरुबीजयोः ।  
इयान्भेदोऽस्ति न जगद्ब्रह्मणोरपि चित्तयोः ॥ 3.67.32 ॥  
तथापि व्यज्यते बोधे सत्यात्मकमखण्डितम् ।  
रूपश्रीरिव दीपेन चिन्मात्रालोकरूपि यत् ॥ 3.67.33 ॥  
यद्यन्निखन्यते भूमेर्यथा तत्तन्नभो भवेत् ।  
या या विचार्यते विद्या तथा सा सा परं भवेत् ॥ 3.67.34 ॥  
स्फष्टिकान्तः सन्निवेशः स्थाणुताऽवेदनाद्यथा ।  
शुद्धेऽनानापि नानेव तथा ब्रह्मोदरे जगत् ॥ 3.67.35 ॥  
ब्रह्म सर्वं जगद्वस्तु पिण्डमेकमखण्डितम् ।  
फलपत्रलतागुल्मपीठबीजमिव स्थितम् ॥ 3.67.36 ॥  
श्रीराम उवाच ।  
अहो चित्रं जगदिदमसत्सदिव भासते ।  
अहो बृहदहो स्वस्थमहो स्पुटमहो तनु ॥ 3.67.37 ॥  
ब्रह्मणि प्रतिभासात्मा तन्मात्रगुणगोलकः ।  
अवश्यायकणाभासो यथा स्फुरति तच्छ्रुतम् ॥ 3.67.38 ॥  
यथाऽसौ याति वैपुल्यं यथा भवति चात्मभूः ।  
यथा स्वभावसिद्धार्थात्तथा कथय मे प्रभो ॥ 3.67.39 ॥  
श्रीवसिष्ठ उवाच ।  
अत्यन्तासंभवद्रूपमनन्यत्स्वस्वभावतः ।  
अत्यन्ताननुभूतं सत्स्वानुभूतमिवाग्रतः ॥ 3.67.40 ॥  
उल्लासफुल्लो फुल्लाङ्ग इति बालहृदि स्फुटम् ।  
यथोदेति तथोदेति परे ब्रह्मणि जीवता ॥ 3.67.41 ॥  
मानमेयात्मिका शुद्धा सत्यैवासत्यवत्स्थिता ।  
भिन्नेव च न भिन्ना स्याद्ब्रह्मणो बृंहणात्मिका ॥ 3.67.42 ॥  
यथा ब्रह्म भवत्याशु जीवः कलनजीवितः ।  
तथा जीवो भवत्याशु मनो मननवेदनात् ॥ 3.67.43 ॥  
चित्तं तन्मात्रमननं पश्यत्याशु स्वरूपवत् ।  
एष सद्योऽनिललवप्रख्यः स्फुरति खान्तरे ॥ 3.67.44 ॥  
अस्तनिमेषोऽनुभवत्यवश्यायकणोपमम् ।  
संवेदनात्मकं कालकलितं कान्तमात्मनि ॥ 3.67.45 ॥  
अहंकिमिति शब्दार्थवेदनाभोगसंविदम् ।  
संविदं तत्त्वशब्दार्थं जीवः पश्यति सार्थकम् ॥ 3.67.46 ॥  
तादृक्षवेदनात्सोऽथ रसशब्दार्थवेदनम् ।  
भाविजिह्वार्थनाम्नैकदेशेऽनुभवति क्षणात् ॥ 3.67.47 ॥  
तादृक्षवेनात्तेजः शब्दार्थोन्मुखतां गतः ।  
भविष्यन्नेत्रनाम्नैकदेशे भवति भासनम् ॥ 3.67.48 ॥  
तादृक्षवेदनात्सोऽथ घ्राणं तद्दृष्टिवेदनात् ।  
स्थितो यस्मिन्भवतीति तावद्दृश्यादिता स्थिता ॥ 3.67.49 ॥  
एवंप्रायः स जीवात्मा काकतालीयवच्छनैः ।  
विशिष्टसंनिवेशत्वं भावितं पश्यति स्वतः ॥ 3.67.50 ॥  
स तस्य संनिवेशस्य त्वसतोऽपि सतः सतः ।  
शब्दभावैकदेशत्वं श्रवणार्थेन विन्दति ॥ 3.67.51 ॥  
स्पर्शभावैकदेशत्वं त्वक्‌शब्दार्थेन विन्दति ।  
रसभावैकदेशत्वं रसनात्वेन विन्दति ॥ 3.67.52 ॥  
रूपभावैकदेशत्वं नेत्रार्थाकृति पश्यति ।  
गन्धभावैकदेशत्वं नासिकात्वेन पश्यति ॥ 3.67.53 ॥  
एवं भावमयैः सत्ताप्रकटीकरणक्षमम् ।  
भविष्यदिन्द्रियाख्यं स रध्नं पश्यति देहके ॥ 3.67.54 ॥  
इत्येवमादि जीवस्य राघवाद्यतनस्य च ।  
उदेति प्रतिभासात्मा देह एवातिवाहिकः ॥ 3.67.55 ॥  
अनाख्येयं परा सत्तास्यातिवाहिकतामिव ।  
सा गच्छत्यप्यगच्छन्ती तादृक्सत्यात्मभावनात् ॥ 3.67.56 ॥  
मातृमेयप्रमाणादि यदा ब्रह्मैव वेदनात् ।  
तदातिवाहिकोक्तीनां कः प्रसङ्गस्तदेव तत् ॥ 3.67.57 ॥  
अन्यत्ववेदनादन्यः परस्मादातिवाहिकः ।  
ब्रह्मत्ववेदनाद्ब्रह्म सा संवित्तिर्हि नान्यजा ॥ 3.67.58 ॥  
श्रीराम उवाच ।  
असंभवादसंवित्तेर्ब्रह्मात्मैकतयाथवा ।  
को मोक्षः को विचारश्चेत्यलं भेदविकल्पनैः ॥ 3.67.59 ॥  
श्रीवसिष्ठ उवाच ।  
सिद्धान्तकाल एवैष प्रश्रस्ते राम राजते ।  
अकालपुष्पमाला हि शोभनापि न शोभते ॥ 3.67.60 ॥  
सार्थैवानर्थिकाऽकालमाला विलसिता यथा ।  
तथैवाऽकालमिज्जन्तौ सर्वं काले हि शोभते ॥ 3.67.61 ॥  
प्रतिबन्धाभ्यनुज्ञानां कालो दातेति दृश्यते ।  
ननु सर्वपदार्थानां कालेन फलयोगतः ॥ 3.67.62 ॥  
एवमेव स जीवात्मा स्वप्नात्मा समुपस्थितः ।  
पितामहत्वमुच्छूनं पश्यन्नात्मनि कालतः ॥ 3.67.63 ॥  
ॐमुच्चारणसंवित्तिवेदनाच्च प्रपश्यति ।  
यत्करोति मनोराज्यं भवत्याशु स तन्मयः ॥ 3.67.64 ॥  
इदमेवमसत्सर्वमिव व्योम्नि ततात्मनि ।  
पर्वतोच्चाकृतिर्व्योम जगद्व्योम्नि विजृम्यते ॥ 3.67.65 ॥  
नेह प्रजायते किंचिन्नेह किंचिद्वनश्यति ।  
जगद्गन्धर्वनगररूपेण ब्रह्म जृम्भते ॥ 3.67.66 ॥  
यथैव पद्मजादीनां जीवानां सदसन्मयी ।  
सत्ता तथैव सर्वेषामासरीसृपमासुरम् ॥ 3.67.67 ॥  
संवित्संभ्रम एवायमेवमभ्युत्थितोऽप्यसन् ।  
आब्रह्मकीटसंवित्तेः सम्यक्संवेदनात्क्षयः ॥ 3.67.68 ॥  
यथा संपद्यते ब्रह्मा कीटः संपद्यते तथा ।  
कीटस्तु रूढभूतौघवलनात्तुच्छकर्मकः ॥ 3.67.69 ॥  
यदेव जीवनं जीवे चेत्योन्मुखचिदात्मकम् ।  
तदेव पौरुषं तस्मिन्सारं कर्म तदेव च ॥ 3.67.70 ॥  
ब्रह्मणः सुकृतात्पापात्कीटकस्य समुत्थितेः ।  
(1) चित्तन्मात्रात्मिका भ्रान्तिः प्रेक्षामात्रं भवेत्क्षयः ॥ 3.67.71 ॥  
(1. अशाता या चित् तन्मात्रात्मिका. पूर्वं षट्‌पञ्चाशश्लोके \`अनाख्येयं परा सत्ता' इति मूले, अत्रतु \`अनाख्येयं परं ब्रह्म' इति वर्तते तत्र सदसद्विज्ञैर्वेचारणीयम्.)  
मातृमानप्रमेयाणि न चिन्मात्रेतरद्यतः ।  
ततो द्वैतैक्यवादार्थः शशश्रृङ्गब्जिनीसमः ॥ 3.67.72 ॥  
भावदार्ढ्यात्मकं मिथ्या ब्रह्मानन्दो विभाव्यते ।  
आत्मैव कोशकारेण लालादार्ढ्यात्मकं यथा ॥ 3.67.73 ॥  
मनसा ब्रह्मणा यद्यद्यथा दृष्टं विभावितम् ।  
तत्तथा दृश्यते तज्ज्ञैः स्वभावस्यैव निश्चयः ॥ 3.67.74 ॥  
यथा यदुदितं वस्तु तत्तत्तन्न विना भवेत् ।  
निमेषमपि कल्पं वा स्वभावस्यैव निश्चयः ॥ 3.67.75 ॥  
अलीकमिदमुत्पन्नमलीकं च विवर्धते ।  
अलीकमेव स्वदते तथालीकं विलीयते ॥ 3.67.76 ॥  
शुद्धं सर्वगतं ब्रह्मानन्तमद्वितीयं दुः खबोधवशाद-  
शुद्धमिवासदिवानेकमिवासर्वगमिवावबुध्यते ॥ 3.67.77 ॥  
जलमन्यत्तरङ्गोऽन्य इति बालकुकल्पनया भेदः  
कल्प्यत एवमवास्तवस्तस्माद्यो योऽयमाभाति भेदः  
स केवलमतत्त्वविद्भिः परिकल्पितो रज्ज्वां सर्प  
इव एवं भेदाभेदशक्त्योररिमित्रयोरेव ब्रह्मण्येव संभवेत् ॥ 3.67.78 ॥  
तेनात्मनाऽद्वितीयेनैव द्वित्वमिवाततं यथा सलि  
लेन तरंगकल्पनया सुवर्णेन कटककल्पनयैवमिति  
अतस्तेन स्वयमेवात्मनात्मान्य इव चेत्यते ॥ 3.67.79 ॥  
अतः कलना जाता सैव स्फारतां प्राप्य मनः  
संपन्नं तेनाहंभावः कल्पितो निर्विकल्पप्रत्यक्षरूप-  
मेतत्प्रथमं तन्मनस्तदहं भवति क्षिप्रमहंशब्दार्थ-  
भावनात् ॥ 3.67.80 ॥  
ततो मनोहंकाराभ्यां स्मृतिरनुसंहिता तैस्त्रिभि-  
स्तदनुनभूततन्मात्राणि कल्पितानि तन्मात्रेषु जीवेन  
चित्तात्मना स्वयं काकतालीयवद्ब्रह्मोपादानादि-  
यान्संनिवेशः कल्पितो दृश्यते ॥ 3.67.81 ॥  
एवं यदेव मनः कल्पयति तदेव पश्यति ।  
सद्वा भवत्वसद्वा चित्तं यत्कल्पयत्यभिनिविष्टम् ।  
तत्तत्पश्यति यास्यति सदिव प्रतिभासमुपगतं सद्यः ॥ 3.67.82 ॥

इत्यार्षे श्रीवासिष्ठमहारामायणे वाल्मीकीये मोक्षोपाये उत्पत्तिप्रकरणे सत्योपदेशो नाम सप्तषष्टितमः सर्गः ॥ 67 ॥

  अष्टषष्टितमः सर्गः 68

श्रीवसिष्ठ उवाच ।  
अत्रैवोदाहरन्तीममितिहासं पुरातनम् ।  
राक्षस्योक्तं महाप्रश्रजालमावलिताखिलम् ॥ 3.68.1 ॥  
अस्ति कज्जलपङ्काद्रेरिवोग्रा शालभञ्जिका ।  
हिमाद्रेरुत्तरे पार्श्वे कर्कटी नाम राक्षसी ॥ 3.68.2 ॥  
विषूचिकाभिधाना च नाम्नाप्यन्यायबाधिका ।  
विन्ध्याटवीव देहेन शुष्का कार्श्यमुपागता ॥ 3.68.3 ॥  
महाबलाग्निनयना रोदोरन्ध्रार्धपूरणी ।  
नीलाम्बरधरा कृष्णा देहबद्धेव यामिनी ॥ 3.68.4 ॥  
नीहारवसनच्छन्ना मेदुराभ्रशिरः पटा ।  
लम्बाभ्रबिम्बोल्लसिता नित्योत्थतिमिरोर्ध्वजा ॥ 3.68.5 ॥  
स्थिरविद्युल्लतानेत्रा तमालतरुजानुका ।  
वैदूर्यशूर्पाग्रनखी भस्मनीहारहासिनी ॥ 3.68.6 ॥  
निर्मांसनरदेहौघपुष्पस्रग्दामभूषिता ।  
सर्वाङ्गोदात्तसंप्रोतशवमालाविराजिता ॥ 3.68.7 ॥  
वेतालावेशविचलत्कालकङ्कालकुण्डला ।  
अर्कादानोत्कदीर्घाग्रभीमोग्रभुजमण्डला ॥ 3.68.8 ॥  
तस्या विपुलकायत्वाद्दुर्लभत्वान्निजान्धसः ।  
अतृप्तोऽर्णवलेखाया इवाभूज्जाठरोऽनलः ॥ 3.68.9 ॥  
न कदाचन सा तृप्तिमुपयाता महोदरी ।  
वडवानलजिह्वेव चिन्तयामास चैकदा ॥ 3.68.10 ॥  
जम्बूद्वीपगतान्सर्वान्निगिरामि जनान्यदि ।  
अनारतमनुश्वासं जलराशिमिवार्णवः ॥ 3.68.11 ॥  
मेगेन मृगतृष्णेव तन्मे क्षुदुपशाम्यति ।  
अविरुद्धैव सा युक्तिर्ययापदि हि जीव्यते ॥ 3.68.12 ॥  
मन्त्रौषधतपोदानदेवपूजादिरक्षितम् ।  
सममेव जनं सर्वं निर्बाधं कः प्रबाधते ॥ 3.68.13 ॥  
तपः करोमि परममखिन्नेनैव चेतसा ।  
तपसैव महोग्रेण यद्दुरापं तदाप्यते ॥ 3.68.14 ॥  
इति संचिन्त्य सा सर्वजन्तुजातजिघांसया ।  
तपोर्थमथ सस्मार पर्वतं भूतदुर्गमम् ॥ 3.68.15 ॥  
आरुरोह च तच्छृङ्गं स्थिरविद्युद्विलोचना ।  
हस्तपादादिमद्देहा श्यामलेवाभ्रमण्डली ॥ 3.68.16 ॥  
तत्र गत्वाथ सा स्नात्वा तपः कर्तुं कृतस्थितिः ।  
अतिष्ठदेकपादेन चन्द्रार्कास्पन्दलोचना ॥ 3.68.17 ॥  
क्रमेण दिवसाः पक्षास्तस्या मासर्तवो ययुः ।  
शीतातपेषु लीनायाः कृताया इव शैलतः ॥ 3.68.18 ॥  
सा बभूवाभ्रमालायाः समासं स्तम्भिताकृतिः ।  
कृष्णोर्ध्वगोर्ध्वकेशी च खमाहर्तुमिवोद्गता ॥ 3.68.19 ॥  
आलोक्य तां पवनजर्जरिताङ्गकत्वाक्  
चीराङ्गणाकृतिरणत्पवनावधूतैः ।  
ऊर्ध्वस्थमूर्धजतमः पटलैर्दधानां  
तारौघमौक्तिकमजः समुपाजगाम ॥ 3.68.20 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने राक्षसीवर्णनं नामाष्टषष्टितमः सर्गः ॥ 68 ॥

  एकोनसप्ततितमः सर्गः 69

श्रीवसिष्ठ उवाच ।  
अथ वर्षसहस्रेण तां पितामह आययौ ।  
दारुणं हि तपः सिद्ध्यै विषाग्निरपि शीतलः ॥ 3.69.1 ॥  
मनसैव प्रणम्यैनं सा तथैव स्थिता सती ।  
को वरः क्षुच्छमायालमिति चिन्तान्विताभवत् ॥ 3.69.2 ॥  
आ स्मृतं प्रार्थयिष्येऽहं वरमेकमिमं विभुम् ।  
अनायसी चायसी च स्यामहं जीवसूचिका ॥ 3.69.3 ॥  
अस्योक्त्या द्विविधा सूचिर्भूत्वा लक्ष्या विशाम्यहम् ।  
प्राणिनां सह सर्वेषां हृदयं सुरभिर्यथा ॥ 3.69.4 ॥  
यथाभिमतमेतेन ग्रसेयं सकलं जगत् ।  
क्रमेण क्षुद्विनाशाय क्षुद्विनाशः परं सुखम् ॥ 3.69.5 ॥  
इति संचिन्तयन्तीं तामुवाच कमलालयः ।  
अन्यादृश्यास्तथा दृष्ट्वा स्तनिताभ्रारवोपमम् ॥ 3.69.6 ॥  
ब्रह्मोवाच ।  
पुत्रि कर्कटिके रक्षः कुलशैलाभ्रमालिके ।  
उत्तिष्ठ त्वं तु तुष्टोऽस्मि गृहाणाभिमतं वरम् ॥ 3.69.7 ॥  
कर्कट्युवाच ।  
भगवन्भूतभव्येश स्यामहं जीवसूचिका ।  
अनायसी चायसी च विधेऽर्पयसि चेद्वरम् ॥ 3.69.8 ॥  
श्रीवसिष्ठ उवाच ।  
एवमस्त्विति तामुक्त्वा पुनराह पितामहः ।  
सूचिका सोपसर्गा त्वं भविष्यसि विषूचिका ॥ 3.69.9 ॥  
सूक्ष्मया मायया सर्वलोकहिंसां करिष्यसि ।  
दुर्भोजना दुरारम्भा मूर्खा दुः स्थितयश्च ये ॥ 3.69.10 ॥  
दुर्देशवासिनो दुष्टास्तेषां हिंसां करिष्यसि ।  
प्रविश्याऽऽहृदयं प्राणैः पद्मप्लीहादिबाधनात् ॥ 3.69.11 ॥  
वातलेखात्मिका व्याधिर्भविष्यसि विषूचिका ।  
सगुणं विगुणं चैव जनमासादयिष्यसि ॥ 3.69.12 ॥  
गुणान्वितचिकित्सार्थं मन्त्रोऽयं तु मयोच्यते ।  
ब्रह्मोवाच ।  
हिमाद्रेरुत्तरे पार्श्वे कर्कटी नाम राक्षसी ॥ 3.69.13 ॥  
विषूचिकाभिधाना सा नाम्नाप्यन्यायबाधिका ।  
तस्या मन्त्रः ।  
\`ॐह्रींह्रांरींरां विष्णुशक्तये नमः । ॐनमो भग-  
वति विष्णुशक्तिमेनां ॐहरहर नयनय पचपच  
मथमथ उत्सादय दूरेकुरु स्वाहा हिमवन्तं गच्छ  
जीव सः सः सः चन्द्रमण्डलगतोऽसि स्वाहा ।'  
इति मन्त्री महामन्त्रं न्यस्य वामकरोदरे ।  
मार्जयेदातुराकारं तेन हस्तेन संयुतः ॥ 3.69.14 ॥  
हिमशैलाभिमुख्येन विद्रुतां तां विचिन्तयेत् ।  
कर्कटीं कर्कशाक्रान्दां मन्त्रमुद्गरमर्दिताम् ॥ 3.69.15 ॥  
आतुरं चिन्तयेच्चन्द्रे रसायतहृदि स्थितम् ।  
अजरामरणं युक्तं मुक्तं सर्वाधिविभ्रमैः ॥ 3.69.16 ॥  
साधको हि शुचिर्भूत्वा स्वाचान्तः सुसमाहितः ।  
क्रमेणानेन सकलां प्रोच्छनत्ति विषूचिकाम् ॥ 3.69.17 ॥  
इति गगनगतस्त्रिलोकनाथो  
गगनगसिद्धगृहीतसिद्धमन्त्रः ।  
गत उपगतशक्रवन्द्यमानो  
निजपुरमक्षयमायमुज्ज्वलश्रीः ॥ 3.69.18 ॥

इत्यार्षे श्रीवासिष्ठमहारामायणे वाल्मीकीये उत्पत्तिo सूच्युपाख्याने विषूचिकामन्त्रकथनं नामैकोनसप्ततितमः सर्गः ॥ 69 ॥

  सप्ततितमः सर्गः 70

श्रीवसिष्ठ उवाच ।  
अथ भूधरश्रृङ्गाभा सा महाकृष्णराक्षसी ।  
कज्जलाम्बुदलेखेव तानवं गन्तुमुद्यता ॥ 3.70.1 ॥  
बभूवाभ्रोपमाकारा ततो विटपरूपिणी ।  
पुंस्प्रमाणा ततोऽप्यासीदथाभूद्धस्तमात्रिका ॥ 3.70.2 ॥  
ततः प्रादेशमात्रा सा ततोऽप्यङ्गुलिरूपिणी ।  
ततो माषशमीतुल्या ततः सूची बभूव ह ॥ 3.70.3 ॥  
ततः कौशेयसूचित्वं पद्मकेसरसुन्दरी ।  
प्राप सा शिखराकारा संकल्पाद्रिरिवाणुताम् ॥ 3.70.4 ॥  
रराज सूचिका कृष्णा सूक्ष्मायसमनायसी ।  
पुर्यष्टकेन चलिता व्योमगा व्योमवासिनी ॥ 3.70.5 ॥  
सूची दृश्यत एवासौ नत्वयो नाम विद्यते ।  
संविद्भ्रमकुले चैषा स्वल्पसूचीव लक्ष्यते ॥ 3.70.6 ॥  
रत्नसूचीव मसृणा मनोमननसंयुता ।  
वैदूर्यरश्मिलेखेव भानुसंतानसुन्दरी ॥ 3.70.7 ॥  
कज्जलाम्भोदसंकल्कलतेव पवनाहृता ।  
सूक्ष्मरन्ध्रेक्षणस्वच्छदृष्टज्योतिः कनीनिका ॥ 3.70.8 ॥  
सुमुखग्राह्यरूपेण ख्लक्ष्णपुच्छशिखाणुना ।  
तदा वैपुल्यशान्त्यर्थं परं मौनव्रतं गता ॥ 3.70.9 ॥  
सुदूराद्दीपवद्दृष्टं खतन्मात्रत्वमागता ।  
दूरादेव मनोज्ञेन प्रोद्गिरन्ती मुखेन खम् ॥ 3.70.10 ॥  
कुञ्चितेक्षणसंदृश्या दीर्घदीपांशुकोमला ।  
सद्यः स्नातसमुत्सन्नबालवालविलासिनी ॥ 3.70.11 ॥  
तन्तुर्बिसादिवोड्डीना बाह्यसंचारकौतुकात् ।  
ब्रह्मनाडिरिवोद्युक्ता बहीरन्ध्रं सुसुन्दरी ॥ 3.70.12 ॥  
नियतेन्द्रियशक्तिः सा जीवेनैव बहिः स्थिता ।  
बौद्धतार्किकविज्ञानसंतानवदलक्षिता ॥ 3.70.13 ॥  
शून्यसिद्धार्थसविका रन्ध्रानीलमयाऽरवा ।  
अदृश्यया जीवसूच्या संततानुसृता स्थिता ॥ 3.70.14 ॥  
कलाकलनधर्मिण्या वासनामात्रसारया ।  
क्षीणदीपांशुसूचीवत्तीक्ष्णयानुपलभ्यया ॥ 3.70.15 ॥  
ग्रासार्थं सूचितां याता सैवास्था नोपयुज्यते ।  
विचारितं तया नैतदहो मौर्ख्यविजृम्भितम् ॥ 3.70.16 ॥  
साग्रा संचिन्तयामास न सूचीरूपतुच्छताम् ।  
चित्तमीहितमेवैकं पश्यन्त्यास्ते निरर्थकम् ॥ 3.70.17 ॥  
अविचार्यैव सूचित्वं तया मूढधियाऽऽस्थितम् ।  
नानर्थबुद्धेः स्फुरति पूर्वापरविचारणा ॥ 3.70.18 ॥  
स्वार्थक्रियोग्रसामर्थ्याद्याति भावनयान्यताम् ।  
पदार्थोऽभिमतांशाढ्यो निः श्वासेनेव दर्पणः ॥ 3.70.19 ॥  
सूचीभावं प्रपन्नायास्त्यजन्त्याः पीवरं वपुः ।  
महामरणमप्यस्या राक्षस्याः सुसुखं स्थितम् ॥ 3.70.20 ॥  
एकवस्त्वतिरागाणामहो नु विषमा गतिः ।  
देहोऽपि तृणवत्त्यक्तो राक्षस्या निजयेच्छया ॥ 3.70.21 ॥  
एकवस्त्वतिगन्धेन भ्रश्यन्त्यन्या हि संविदः ।  
राक्षस्या ग्रासगन्धेन देहनाशोऽपि नेक्षितः ॥ 3.70.22 ॥  
नाशोऽपि सुखयत्यज्ञमेकवस्त्वतिरागिणम् ।  
सूचीभूता विदेहापि परितुष्टैव राक्षसी ॥ 3.70.23 ॥  
अन्या बभूव (1) लग्ना सा तथा जीवविषूचिका ।  
(1. आयससूच्या संलग्ना । लग्नाशा इति पाठः, तत्र लग्ना आशा प्राणिग्रसनेच्छा यस्या इत्यर्थः.)  
व्योमात्मिका निराकारा व्योमवृत्तिशरीरका ॥ 3.70.24 ॥  
तेजस्तनुप्रवाहाभा प्राणतन्तुमयात्मिका ।  
मूलसंवेदनाकारा चन्द्रार्कांशुकसुन्दरी ॥ 3.70.25 ॥  
पृथगेवासिधाराभा परमाण्ववलीय सा ।  
कौसुमी गन्धलेखेव कला कलनरूपिणी ॥ 3.70.26 ॥  
पापात्मिका मनोवृत्तिः सा हि तस्यास्तथा स्थिता ।  
परप्राणवशादेव परमार्थपरायणा ॥ 3.70.27 ॥  
एवमस्यास्तनुर्जाता सूचीद्वयमयी हि सा ।  
नीहारांशुकवत्तन्वी कार्पासांशुसुपेलवा ॥ 3.70.28 ॥  
ननुद्वयेन तेनासौ प्रविश्य हृदयं नृणाम् ।  
वेधयन्ती ततः क्रूरा प्रबभ्राम दिशो दश ॥ 3.70.29 ॥  
सर्वः स्वसंकल्पवशाल्लघुर्भवति वा गुरुः ।  
कर्कट्योग्रं वपुस्त्यक्त्वा सूचीत्वमुररीकृतम् ॥ 3.70.30 ॥  
तुच्छोऽप्यर्थोऽल्पसत्त्वानां गच्छति प्रार्थनीयताम् ।  
सूचीवृत्तपिशाचीत्वं राक्षस्या तपसा स्थितम् ॥ 3.70.31 ॥  
अपि पुण्यशरीराणां जातिबन्धो न शाम्यति ।  
तनुसूचिपिशाचीत्वं राक्षस्या तपसार्जितम् ॥ 3.70.32 ॥  
तस्यां दिगन्तभ्रमणे प्रवृत्तायां महानिलैः ।  
तत्रैव सा तनुः स्थूला गलिता शरदभ्रवत् ॥ 3.70.33 ॥  
कस्यचिद्विवशाङ्गस्य क्षीणस्य विपुलस्य च ।  
प्रविश्यान्तर्वातसूचिर्भवत्यतिविषूचिका ॥ 3.70.34 ॥  
कस्यचित्तनुदेहस्य स्वस्थस्य सुधियोऽपि वा ।  
प्रविश्य जीवसूचित्वे भवत्यन्तर्विषूचिका ॥ 3.70.35 ॥  
एवं क्वचित्तृप्यति सा दुर्बुद्धिहृदयास्थिता ।  
क्वचिदुच्छेद्यते पुण्यैर्मन्त्रौषधितपः क्रमैः ॥ 3.70.36 ॥  
आसीद्बहूनि वर्षाणि भ्रमणैकपरायणा ।  
देहद्वयेन गच्छन्ती व्योम्नि भूमितले तथा ॥ 3.70.37 ॥  
रजस्तिरोहिता भूमौ हस्तेऽङ्गुलितिरोहिता ।  
प्रभातिरोहिता व्योम्नि वस्त्रे सूत्रतिरोहिता ॥ 3.70.38 ॥  
अन्तः स्थस्नायुसरिति दुर्भगे पांशुपाण्डुरे ।  
शुष्करेखासरित्खाते सूक्ष्मरेखाजरत्तृणे ॥ 3.70.39 ॥  
अर्थहीने गतच्छाये शून्या उच्छ्वासकारिणी ।  
मक्षिकावातहरिते श्रीवृक्षपरिवर्जिते ॥ 3.70.40 ॥  
स्थूलास्थिग्रन्थिवलिते नित्यकम्पस्फुरत्तमे ।  
अनात्मीयाच्छनीहारेऽशुद्धांशुककृतभ्रमे ॥ 3.70.41 ॥  
किणस्थाण्वङ्गविश्रान्तमक्षिकापिकवायसे ।  
रौक्षरूढरसद्वाते विलोलाङ्गुलिशाखिनि ॥ 3.70.42 ॥  
मालाभ्रलेखासंसारे स्वाङ्गुलिव्रणगर्तके ।  
स्पन्दावश्यायपृषति पदवल्मीकपर्वते ॥ 3.70.43 ॥  
कचत्याशु जलभ्रान्तौ नकाजगरकर्कशे ।  
क्वाचित्कविसरद्भीतभीतयूककुपान्थके ॥ 3.70.44 ॥  
विरूपाशुष्कसंदष्टवीटिकापूतिपल्वले ।  
मध्यस्थलेखमार्गौघशीतश्वसनगोचरे ॥ 3.70.45 ॥  
ग्रस्तयूकानरौघासृक्पूर्णसृक्किनखास्यताम् ।  
दधताङ्गुष्ठपक्षेण क्रान्ते सर्वत्र यायिनी ॥ 3.70.46 ॥  
नानाविरचनाचित्रपटपत्तनगामिनी ।  
गमागमपरिश्रान्ता तत्रात्यन्तचिराध्वगा ॥ 3.70.47 ॥  
नगरानगरे व्यस्तसूत्रभाण्डैकभारिणी ।  
तप्ते कलेवरारण्ये बलीवर्दापवर्तिनी ॥ 3.70.48 ॥  
गुप्ता विश्रमणायैव मनाक्करपरिच्युता ।  
तन्तुप्रोता मुखाकृष्टिः खिन्ना क्वापि विलीयते ॥ 3.70.49 ॥  
वेधनं कर्मसंश्लिष्टा कठिनापि न साकरोत् ।  
न हि तीक्ष्णो बहिः कार्यो निजत्वं विजहाति चेत् ॥ 3.70.50 ॥  
सायः सूची मनः सूच्या वलिता विजहार ह ।  
दिक्ष्वाशेव शिलागुर्वी नावाङ्गपलिता सती ॥ 3.70.51 ॥  
विससार दिगन्तेषु सान्तः करणसत्तया ।  
तुषलेखेव पवनशक्त्या संसृतिरूपया ॥ 3.70.52 ॥  
मुकेन सूक्ष्मसूत्रान्तं चरन्तीव परोम्भितम् ।  
परपूरोद्यमेनाशु जातेव हृदयान्विता ॥ 3.70.53 ॥  
परपूररसेनैव सूच्या हृत्सुविकासितम् ।  
अनारतपतत्सूक्ष्मसूत्रान्त इव स्तम्भिता ॥ 3.70.54 ॥  
तीक्ष्णैरपि चिरक्षीणं पूर्यते निर्विचारणा ।  
दृष्टान्तोऽत्र क्षणात्सूच्या पूरितो जर्जरः पटः ॥ 3.70.55 ॥  
सूत्रांशुनिर्गमे योग्यं सूच्या हृदयमर्जितम् ।  
परपूरणयैवाशु तेजश्च कवितार्करुक् ॥ 3.70.56 ॥  
अकस्मात्तेन रूढेन क्षीणपूरेण रूपिणी ।  
हृदये राक्षसी सूचिः कर्मणा तप्यते च सा ॥ 3.70.57 ॥  
वेधं पूररयेणेव करोति स्वं प्रचारिता ।  
प्रकृतेन निजेनापि वेधाय व्यवहारिता ॥ 3.70.58 ॥  
संचारयति वस्त्रेषु सूत्रं चतुरवेधनात् ।  
आदीर्घवासनातन्तुः शरीरेष्विव चेतनाम् ॥ 3.70.59 ॥  
संचार्यमाणवेधेन धावन्तीवाक्षिपातने ।  
अदर्शितमुखा एव दुर्जना मर्मवेधिनः ॥ 3.70.60 ॥  
कण्ठवस्त्रदलप्रोता वेधाक्ष्णा मुखमीक्षते ।  
कथमेता भिनद्मीति तीक्ष्णानामेतदीप्सितम् ॥ 3.70.61 ॥  
सममेव च कौशेये क्षौमे च वसने सृता ।  
जडः क इव वा नाम गुणागुणमपेक्षते ॥ 3.70.62 ॥  
सा दधाना ततं सूत्रमङ्गुष्ठाङ्गुलिपीडिता ।  
आन्त्रतन्तुमिवामान्तमुद्गिरन्ती निरीक्षते ॥ 3.70.63 ॥  
तीक्ष्णाप्यहृदयत्वेन सरसेष्वरसेष्ववित् ।  
सूत्रितापि पदार्थेषु विशत्यरसगामिनी ॥ 3.70.64 ॥  
अगर्दती मुखप्रोता सुतीक्ष्णापि च तापिधीः ।  
सुवेधिताप्यहृदया राजपुत्र्यापि दुर्भगा ॥ 3.70.65 ॥  
विना परापकारेण तीक्ष्णा मरणमीहते ।  
वेदनाद्रोधिता सूची कर्मपाशे प्रलम्बते ॥ 3.70.66 ॥  
शेते किंश्याममैत्र्येव दूरे कपररिच्युता ।  
स्वरूपसदृशं मित्रं कस्मै नाम न रोचते ॥ 3.70.67 ॥  
मिश्रिता मूढचित्तानां वृत्तिभिः प्राकृते जने ।  
तिष्ठत्यात्मसमां को हि संगतिं त्युक्तमिच्छति ॥ 3.70.68 ॥  
भवत्ययस्कारवित्तौ संत्यज्यान्तर्धिगामिनी ।  
भस्त्रावातैर्विचलिता गगनादुत्पतोन्मुखी ॥ 3.70.69 ॥  
प्राणापानप्रवाहस्थहृत्पद्मान्तरचारिणी ।  
दुः खशक्तिर्महाघोरा जीवशक्तिरिवोदिता ॥ 3.70.70 ॥  
समानवैपरीत्येन समानसमगामिनी ।  
उदानविपरीतत्वादुदानसमगामिनी ॥ 3.70.71 ॥  
व्यनस्था व्याधिजननी सर्वाङ्गरसचारिणी ।  
हृत्कण्ठे शूलपवने वैवर्ण्योन्मादकारिणी ॥ 3.70.72 ॥  
प्रायशोऽविकहस्तस्था सुप्तोर्णागन्धकोटरे ।  
बालहस्ताङ्गुलीतल्पवेधनैकविलासिनी ॥ 3.70.73 ॥  
पादप्रविष्टा रुधिरपानोपार्जनविस्मिता ।  
तुष्यत्यतितरां गुच्छभोजना तुच्छभोजनैः ॥ 3.70.74 ॥  
शेते कर्दमकोशस्था चिरकालमधोमुखी ।  
इच्छानुरूपमासाद्य क इवास्पदमुज्झति ॥ 3.70.75 ॥  
क्रौर्येणापहतात्मानं दर्शयत्युपवेधनैः ।  
उत्सवादपि नीचानां कलहोऽपि सुखायते ॥ 3.70.76 ॥  
कपर्दकार्धलाभेन कृपणो बहु मन्यते ।  
दुरुच्छेदा हि भूतानामहंकारचमत्कृतिः ॥ 3.70.77 ॥  
सूचिकायुग्मलभ्येन मोहितेनात्मना नृणाम् ।  
मृतिमाशङ्कते चित्रा स्वार्थे नोदेति मूढता ॥ 3.70.78 ॥  
वस्त्रतन्तुविभेदेन परमारणमाशु मे ।  
इदं संपद्यत इति भवत्यन्तर्हि निर्मला ॥ 3.70.79 ॥  
स्थापिता मलमादत्ते यथा मृद्धर्षणं विना ।  
परापराधविरहाद्व्याधिस्तस्याः प्रवर्तते ॥ 3.70.80 ॥  
सूक्ष्माऽदृश्या चैव दात्री क्षणाद्विस्मृतिमेति सा ।  
तीक्ष्णभेदकरी क्रूरा सूची चेष्टेव दैविकी ॥ 3.70.81 ॥  
तन्तुवेधनमात्रेण हतोऽन्य इति तोषिता ।  
दुर्जनो येन तेनैव नाशितेनैति हृष्टताम् ॥ 3.70.82 ॥  
पङ्के मज्जति याति खं विहरति व्योमानिलैर्दिक्तटे  
शेते पांसुषु भूतलेष्विव वने पट्टे गृहेऽन्तः पुरे ।  
हस्ते श्रोत्रसरोरुहेऽथ मृदुनि स्वेच्छोर्णिकाखण्डके  
रन्ध्रे काष्ठमृदां च माति हृदये द्रव्यातमशक्त्यैव सा ॥ 3.70.83 ॥  
श्रीवाल्मीकिरुवाच ।  
इत्युक्तवत्यथ मुनौ दिवसो जगाम  
सायंतनाय विधयेऽस्तमिनो जगाम ।  
स्नातुं सभा कृतनमस्करणा जगाम  
श्यामक्षये रविकरैश्च सहाजगाम ॥ 3.70.84 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे सूचिव्यवहारवर्णनं नाम सप्ततितमः सर्गः ॥ 70 ॥

  एकसप्ततितमः सर्गः 71

श्रीवसिष्ठ उवाच ।  
अथ सा बहुकालेन कर्कटी नाम राक्षसी ।  
सर्वेषां नरमांसानां नतु तृप्तिमुपाययौ ॥ 3.71.1 ॥  
पूर्वेणैव किलाह्ना सा तृप्ता रुधिरबिन्दुना ।  
सूच्याः किमिव मात्यन्तस्तृष्णासूची सुदुर्भरा ॥ 3.71.2 ॥  
चिन्तयामास हा कष्टं किमहं सूचितां गता ।  
सूक्ष्मास्मि हतशक्तिश्च अपि ग्रासो न माति च ॥ 3.71.3 ॥  
क्व मे तानि विशालानि गतान्यङ्गानि दुर्धियः ।  
कालमेघविशालानि वने शीर्णानि पर्णवत् ॥ 3.71.4 ॥  
मय्यस्यां मन्दभाग्यायां मनागपि न माति हि ।  
स्वादुमांसरसग्रासो वसावासित आसयन् ॥ 3.71.5 ॥  
पङ्कान्तर्विनिमज्जामि पतामि धरणीतले ।  
हस्तास्मि जनपादौघैः शुक्रेण मलिनास्मि च ॥ 3.71.6 ॥  
हा हताहमनाथाहमनाश्वासा निरास्पदा ।  
दुः खाद्दुः खे निमज्जामि संकटात्संकटेऽपि च ॥ 3.71.7 ॥  
न सखी न च मे दासी न मे माता न मे पिता ।  
न मे बन्धुर्न मे भृत्या न मे भ्राता न मे सुतः ॥ 3.71.8 ॥  
न मे देहो न मे स्थानं न मे कश्चित्समाश्रयः ।  
नैकस्थाने समावासो भ्राम्यामि वनपर्णवत् ॥ 3.71.9 ॥  
आपदां धुरि तिष्ठामि निविष्टास्मि सुदारुणे ।  
अभावमपि वाञ्छामि सोऽपि संपद्यते न मे ॥ 3.71.10 ॥  
स्वको देहः परित्यक्तो मूढचेतनया मया ।  
काचबुद्ध्या विमूढेन हस्ताच्चिन्तामणिर्यथा ॥ 3.71.11 ॥  
आपतद्धि मनो मोहं पूर्वमापत्प्रयच्छति ।  
पश्चादनर्थविस्ताररूपेण परिजृम्भते ॥ 3.71.12 ॥  
धूमेषु परितिष्ठामि मार्गे विलुलितास्मि च ।  
तृणेषु प्रेषितास्म्यन्तर्हा मे दुः खपरम्परा ॥ 3.71.13 ॥  
परप्रैषकरी नित्यं परसंचारचारिणी ।  
परं कार्पण्यमायाता जाता परवशास्म्यलम् ॥ 3.71.14 ॥  
भ्रान्तिं करोमि तुच्छे च सापि वेधनरूपिणी ।  
अहो ममाल्पभाग्याया दौर्भाग्यमपि दुर्भगम् ॥ 3.71.15 ॥  
उत्थितः स्फारवेतालः कुर्वत्याः शान्तिमद्य मे ।  
सर्वनाशोऽवदातेन प्रवृत्ताया ममोदिता ॥ 3.71.16 ॥  
किं मन्दया मया तादृक्संत्यक्तं तन्महावपुः ।  
यथा नाशेन वा भाव्यं तथोदेत्यशुभा मतिः ॥ 3.71.17 ॥  
मामवान्तरनिर्मग्नां सूक्ष्मं कीटतनोरपि ।  
उद्धरिष्यति को नाम (1) पांसुराशिभिरावृताम् ॥ 3.71.18 ॥  
(1. हारितां पांसुराशिभिः इति पाठष्टीकानुगुणः.)  
विविक्तमनसां बुद्धौ क्व स्फुरन्ति हताशयाः ।  
ग्राममार्गतृणानीव गिरेरुपरिवासिनाम् ॥ 3.71.19 ॥  
स्थिताया अज्ञताम्भोधौ क्व ममाभ्युदयो भवेत् ।  
अन्धस्योदेति प्राकाश्यं नखद्योतनानुसेविनः ॥ 3.71.20 ॥  
अतः कियन्तं नो जाने कालमावलितापदम् ।  
मयापच्छ्वभ्रगर्तेषु लुठितव्यं हतेहया ॥ 3.71.21 ॥  
कदा स्यामञ्जनमहाशैलपुत्रकरूपिणी ।  
द्यावापृथिव्योर्वैधुर्ये स्तम्भतामनुतिष्ठती ॥ 3.71.22 ॥  
मेघमालासमभुजा चिरं विद्युत्पदेक्षणा ।  
नीहारजालवसना प्रोच्चकेशमिताम्बरा ॥ 3.71.23 ॥  
लम्बोदराभ्रसंदर्शप्रनर्तितशिखण्डिनी ।  
लम्बलोलस्तनी श्यामा देहवातद्रवत्स्तनी ॥ 3.71.24 ॥  
हासभस्मच्छटाच्छन्नसूर्यमण्डलरोधिनी ।  
कृतान्तग्रहसनोद्युक्तकृत्यैकाकृतिधारिणी ॥ 3.71.25 ॥  
कृशानूलूखलदृशा सूर्यस्रग्दामहारिणी ।  
पर्वतात्पर्वते श्रृङ्गे न्यस्य पादौ विहारिणी ॥ 3.71.26 ॥  
कदा मे स्याद्गुरुश्वभ्रभासुरं तन्महोदरम् ।  
कदा मे स्याच्छरन्मेघमेदुरा नखरावली ॥ 3.71.27 ॥  
कदा मे स्यान्महारक्षोविद्रावणकरं स्मितम् ।  
स्वस्फिग्वाद्यैररण्यान्यां कदा नृत्येयमुन्मदा ॥ 3.71.28 ॥  
वसासवमहाकुम्भैर्मृतमांसास्थिसंचयैः ।  
कदा करिष्येऽविरतं मेदुरोदरपूरणम् ॥ 3.71.29 ॥  
कदा पीतमहालोकरुधिरा क्षीबतां गता ।  
भवेयं मुदिता दृप्ता मुद्रिता निद्रया ततः ॥ 3.71.30 ॥  
मयैव कुतपोवह्नौ तदग्र्यं भासुरं वपुः ।  
भस्मत्वं कनकेनेव सूचित्वमुररीकृतम् ॥ 3.71.31 ॥  
क्व किलाञ्जनशैलाभं वपुर्भरितदिक्तटम् ।  
क्व प्राचिकाखुरसमं सूचित्वं तृणपेलवम् ॥ 3.71.32 ॥  
त्यजत्याशु मृदित्यज्ञः प्राप्यापि कनकाङ्गदम् ।  
मया सूचित्वलोभेन संत्यक्तं भासुरं वपुः ॥ 3.71.33 ॥  
हा महोदर विन्ध्याद्रिसनीहारगुहोपम ।  
अद्य नान्तं करोषि त्वं कथं सिंहेन हस्तिनाम् ॥ 3.71.34 ॥  
हा भुजौ भरनिर्भग्नशिखरौ शशभृन्नखैः ।  
पुरोडाशधिया चन्द्रं कथमद्य न बाधतः ॥ 3.71.35 ॥  
हा वक्षः काचवैधुर्यगिरीन्द्रतटसुन्दर ।  
नाद्य सिंहादि यौकं तद्धृतं रोमवनं तथा ॥ 3.71.36 ॥  
हा नेत्रे कृष्णरजनीरजः शुष्केन्धनैजने ।  
कस्मान्न मे भूषयतो दृग्ज्वालामालया दिशः ॥ 3.71.37 ॥  
हा स्कन्ध बन्धो नष्टोऽसि निषिद्धोऽसि महीतले ।  
कालेन विनिपिष्टोऽसि निघृष्टोऽसि शिलातले ॥ 3.71.38 ॥  
हा मुखेन्दो तपसि किं नाद्य त्वं मम रश्मिभिः ।  
कल्पान्तदावसंशान्तचन्द्रबिम्बमनोहर ॥ 3.71.39 ॥  
हा हा हस्तौ महाकारौ तावद्य क्व गतौ मम ।  
संपन्नास्मि महासूचिर्मक्षिकाखुरदोलिता ॥ 3.71.40 ॥  
(1) हा भगोग्रकरञ्जाढ्यसत्कन्दश्वभ्रशोभन ।  
(1. त्वां शोचामीत्यर्थः ।)  
विन्ध्याद्वरेण्यविपुलनितम्बामलबिम्बक ॥ 3.71.41 ॥  
क्वाकारोऽम्बरपूरकः क्व च नवं तुच्छात्मसूचीवपू  
रोदोरन्ध्रसमं क्व वास्य कुहरं क्वेदं च सूचीमुखम् ।  
क्व ग्रासो बहुमांसभारबहुलः क्वाब्बिन्दुना भोजनं  
सूक्ष्मास्म्येतदहो मयैव रचितं स्वात्मक्षये नाटकम् ॥ 3.71.42 ॥

इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे कo सूचिकापरिदेवनं नामैकसप्ततितमः सर्गः ॥ 71 ॥

  द्विसप्ततितमः सर्गः 72

श्रीवसिष्ठ उवाच ।  
सूची सा संभवद्वाणी चिन्तयित्वत्यकम्पनम् ।  
पुनस्तद्देहलाभाय भवाम्याशु तपस्विनी ॥ 3.72.1 ॥  
इति संचिन्त्य चित्तस्थं संहृत्य जनमारणम् ।  
तदेव हिमवच्छृङ्गं जगाम तपसे स्थितम् ॥ 3.72.2 ॥  
अपश्यदेव सूचित्वं सा तन्मानसमात्मनि ।  
प्राणवातात्मिका प्राणैः प्रविश्य हतमानसम् ॥ 3.72.3 ॥  
अथात्मन्येव सूचित्वं पश्यत्येव मनोमयम् ।  
प्राणवातशरीरासौ जगाम हिमवच्छिरः ॥ 3.72.4 ॥  
दृढदावानले तत्र सर्वभूतविवर्जिते ।  
महामहाशिलाभाभारूक्षे पांसुविधूसरे ॥ 3.72.5 ॥  
तस्थावभ्युदितेवासौ निस्तृणे विपुले स्थले ।  
मरावकस्मात्संजातशुष्का तृणशिखा यथा ॥ 3.72.6 ॥  
सुसूक्ष्मस्यैकपादस्य सार्धेनैवाश्रितार्वरा ।  
स्वसंविदेकपादात्म तपः कर्तुं प्रचक्रमे ॥ 3.72.7 ॥  
सूक्ष्मपादतलेनैषा वसुधारेणुसंकटी ।  
निवार्य त्रिपदीं कृत्स्नाद्यत्नेनोर्ध्वमुखी स्थिता ॥ 3.72.8 ॥  
कृष्णत्वहिंस्रतातैक्ष्ण्यव्याप्त्यास्यपवनाशनैः ।  
यत्नात्पदं निबध्नन्ती रेण्वणूपलसंकटे ॥ 3.72.9 ॥  
अरण्ये क्षुभितां संपद्दूरालोकार्थमुत्थिताम् ।  
पुच्छाकोटिस्थितां वातालोलामनुचकार सा ॥ 3.72.10 ॥  
मुखरन्ध्रविनिष्क्रान्ता तस्या भास्करदीधितिः ।  
सखी बभूव सूच्याभा पश्चाद्भागैकरक्षिणी ॥ 3.72.11 ॥  
क्षुद्रेऽपि स्वजने भूतेऽप्येति वत्सलतां जनः ।  
दीधित्यापि सखीवृत्तं सूच्यां शुचितया भृतम् ॥ 3.72.12 ॥  
बभूव तस्याः स्वच्छाया द्वितीया तापसी सखी ।  
एवं सूचीव मलिना तया पश्चात्कृतेव सा ॥ 3.72.13 ॥  
सूच्या तया सुनिर्गत्य सुपाताक्ष्या स्म कूणितैः ।  
पश्चात्सख्याभया साधुरन्योन्याचारकेवलम् ॥ 3.72.14 ॥  
सूच्याभिप्रेक्षिते याता मतिं द्रुमलतादयः ।  
महातपस्विनीं सूचीं दृष्ट्वा नोत्कण्ठयन्ति के ॥ 3.72.15 ॥  
स्थिरबद्धपदामेनां स्वमनोवृत्तिमुत्थिताम् ।  
अनिलं भोजयांचक्रुर्मुखनिर्गतभांकृतैः ॥ 3.72.16 ॥  
प्रसूतानि भविष्याणि गीर्वाणान्यानि वा चिरम् ।  
कौसुमानि रजांस्यस्या इत्यास्यं पर्यपूरयन् ॥ 3.72.17 ॥  
ततो महेन्द्रप्रहितं वातनुन्नामिषं रजः ।  
तया त्वभ्रत्वव्याजेन न निगीर्णं मुखे विशत् ॥ 3.72.18 ॥  
न निगीर्णवती तानि रजांसि दृढनिश्चयात् ।  
अन्तः सारतया कार्यं लघवोऽप्याप्नुवन्ति हि ॥ 3.72.19 ॥  
न पिबत्यास्यासंस्थानि तथा पुष्परजांस्यपि ।  
विस्मयं पवनः प्राप सुमेरून्मूलनाधिकम् ॥ 3.72.20 ॥  
आशिरः पिहिता पङ्कैः पूरितापि महाजलैः ।  
विधूतापि बृहद्वातैर्दग्धापि वनवह्निभिः ॥ 3.72.21 ॥  
भिन्नापि करकापैतार्भ्रामितापि तडिद्भ्रमैः ।  
उद्वेजितापि जलदैः क्षोभिताप्यतिगर्जितैः ॥ 3.72.22 ॥  
अपि वर्षसहस्रैः सा चित्तस्थदृढनिश्चया ।  
पादाग्रं तु कुसुप्तेव नाकम्पत तपस्विनी ॥ 3.72.23 ॥  
निवृत्ताया बहिः स्पन्दाद्देशकाले बहौ गते ।  
विचारयन्त्यास्तस्याः स्वमात्मा सत्यं सुचेतनम् ॥ 3.72.24 ॥  
ज्ञानालोकः समुदभूत्सा परावरदर्शिनी ।  
बभूव निर्मला सूचिर्विषूची पावनं परम् ॥ 3.72.25 ॥  
जाता विदितवेद्या सा स्वयमेव तया धिया ।  
तपसा दुष्कृते क्षीणे सूची स्वसुखसूचिनी ॥ 3.72.26 ॥  
इति वर्षसहस्राणि साकरोद्दारुणं तपः ।  
सप्तसप्तमहालोकसंतापकरमुन्मुखी ॥ 3.72.27 ॥  
तस्याः कल्पाग्निभीमेन तपसा हि महागिरिः ।  
बभूव तेन ज्वलितो जज्वालेव ततो जगत् ॥ 3.72.28 ॥  
कस्येदं तपसाक्रान्तं जगदित्यथ वासवः ।  
नारदं परिपप्रच्छ स तस्याकथयच्च तत् ॥ 3.72.29 ॥  
सप्तवर्षसहस्राणि सूची दीर्घतपस्विनी ।  
महाविज्ञानदेहासौ तेनेदं ज्वलितं जगत् ॥ 3.72.30 ॥  
नागाः श्वसन्ति विचलन्ति नगाः पतन्ति  
वैमानिका जलधिवारिधराः प्रयान्ति ।  
शोषं दशोऽर्कसहिता मलिनीभवन्ति  
सूच्याः सुरेन्द्र तपसा क्षयमाययेव ॥ 3.72.31 ॥  
इत्यार्षे श्रीवासिष्ठमहारामायए वालमीकीये उत्पत्तिप्रकरणे कo सूचीतपः प्रभावो नाम द्विसप्ततितमः सर्गः ॥ 72 ॥

  त्रिसप्ततितमः सर्गः 73

श्रीवसिष्ठ उवाच ।  
कर्कटीकटुवृत्तान्तं सर्वमाकर्ण्य वासवः ।  
नारदं परिपप्रच्छ पुनर्जातकुतूहलः ॥ 3.73.1 ॥  
शक्र उवाच ।  
सूचीवृत्तपिशाचत्वं तपसोपार्ज्य तत्तया ।  
कर्कट्या हिममर्कट्या के भुक्ता विभवा मुने ॥ 3.73.2 ॥  
श्रीनारद उवाच ।  
जीवसूच्याः पिशाचत्वं गतायाः शक्र पेलवम् ।  
आसीत्कार्ष्णायसी सूची तस्याः समवलम्बनम् ॥ 3.73.3 ॥  
तत्समालम्बनं त्यक्त्वा व्योमवातरथस्थया ।  
प्राणमारुतमार्गेण तया देहप्रविष्टया ॥ 3.73.4 ॥  
सर्वेषामान्त्रतन्त्रीणां स्नायुमेदोवसासृजाम् ।  
रन्ध्रेण पक्षिणेवान्तर्निलीनं मलिनात्मनाम् ॥ 3.73.5 ॥  
यस्यां नाड्यां नभोवायुर्माति तत्तामुपेतया ।  
तत्र शूलं कृतं स्थूलन्यग्रोधाग्र इवोत्कटम् ॥ 3.73.6 ॥  
तच्छरीरेन्द्रियैस्तानि तथान्यानि बहूनि च ।  
भुक्तानि नरमांसानि भोजनान्युचितानि च ॥ 3.73.7 ॥  
सुप्तं विवलितानल्पमालया मुग्धबालया ।  
कान्तवक्षः स्थलस्यूतसृष्टपत्रकपोलया ॥ 3.73.8 ॥  
विद्रुतं वीतशोकासु विहङ्ग्या वनवीथिषु ।  
कल्पद्रुमौघपुष्पाग्रद्विगुणाम्भोजपङ्क्तिषु ॥ 3.73.9 ॥  
पीत आमोदमन्दरामकरन्दकणासवः ।  
वनेष्वमरशैलानामलिन्यामलिलीलया ॥ 3.73.10 ॥  
चर्वितानि शवाङ्गानि गृध्र्याऽऽगर्तानि वृद्धया ।  
खड्गपृष्ठ्येव संग्रामे वीराङ्गानि जवेद्धया ॥ 3.73.11 ॥  
सर्वाङ्गकोशनाडीषु दिक्ष्विवानिललेखया ।  
उड्डीनमवडीनं च काचौघव्योमवीथिषु ॥ 3.73.12 ॥  
विराडात्महृदि प्राणवातस्पन्दाः स्फुरन्ति तु ।  
यथा तथा प्रस्फुरितं प्रतिदेहगृहं तया ॥ 3.73.13 ॥  
सर्वप्राणिशरीरेषु भान्ति चिच्छक्तयस्तथा ।  
दीपप्रभाभासितया गृहिण्येव स्वसद्मसु ॥ 3.73.14 ॥  
विहृतं रुधिरेष्वन्तर्द्रवशक्त्येव वारिषु ।  
अब्धिष्वावर्तवृत्त्येव जठरेषु विवल्गितम् ॥ 3.73.15 ॥  
सुप्तं मेदः सु शुभ्रेषु शेषाङ्गेष्विव शौरिणा ।  
स्वादितश्चाङ्गगन्धोऽन्तः पीतशक्त्यामृतं यथा ॥ 3.73.16 ॥  
तरुगुल्मौषधादीनां हृदौजान्यनिलश्रिया ।  
परिभुक्तान्यशुक्लानि हिंसयोधीकृतानि च ॥ 3.73.17 ॥  
अथो जीवमयी सूची स्यामिति स्थावरेण सा ।  
संपन्ना तापसी सूची चेतना पावनी सिता ॥ 3.73.18 ॥  
अदृश्यया तया चेह मारुतोग्रतुरंगया ।  
अयः सूच्याऽनिलतया वहन्त्या दिक्ष्वरुद्धया ॥ 3.73.19 ॥  
पीतं भुक्तं विलसितं दत्तं दापितमाहृतम् ।  
नर्तितं गीतमुषितमनन्तैः प्राणिदेहकैः ॥ 3.73.20 ॥  
अदृश्ययाऽशलीरिण्या मनः पवनदेहया ।  
कृतमाकाशरूपिण्या न तदस्ति न यत्तया ॥ 3.73.21 ॥  
मत्तया शक्तयास्वादरसाच्चलितमेतया ।  
कालमालानमाश्रित्य करिण्येव विवल्गितम् ॥ 3.73.22 ॥  
कल्लोलबहुलाधूतदेहदृष्टनदीष्वलम् ।  
वेगैर्वेधुर्यकारिण्या मत्तया मकरायितम् ॥ 3.73.23 ॥  
अशक्तया निगिरितुं मेदोमांसं तथा हृदि ।  
नूनं रुदितमर्थाढ्यवृद्धातुरधिया यथा ॥ 3.73.24 ॥  
अजोष्ट्रमृगस्त्यश्वसिंहव्याघ्रादिनर्तितम् ।  
नर्तक्येव चिरं रङ्गे वलयाङ्गदमङ्गके ॥ 3.73.25 ॥  
बहिरन्तश्च वायूनामेकत्वमनुजातया ।  
गन्धलेखिकयेवान्तः स्थितं दुर्बलया तथा ॥ 3.73.26 ॥  
मन्त्रौषधितपोदानदेवपूजादिभिर्हता ।  
बहिर्गिरिनदीतुङ्गतरङ्गवदुपद्रुता ॥ 3.73.27 ॥  
दीपप्रभेवाविज्ञातगतिर्गत्याशु लीयते ।  
अयः सूच्यां मातरीव तत्र निर्वृतिमेति सा ॥ 3.73.28 ॥  
स्ववासनानुसारेण सर्व आस्पदमीहते ।  
सूचित्वमेव राक्षस्या सूचीत्वेनास्पदीकृतम् ॥ 3.73.29 ॥  
सर्वा विहृत्यापि दिशः स्वमेवास्पदमापदि ।  
जीवसूची लोहसूचीमिवायाति जडो जनः ॥ 3.73.30 ॥  
एवं प्रयतमाना सा विहरन्ती दिशो दश ।  
मानसीं तृप्तिमायाता न शारीरीं कदाचन ॥ 3.73.31 ॥  
सति धर्मिणि धर्मा हि संभवन्तीह नासति ।  
शरीरं विद्यते यस्य तस्य तत्किल तृष्यति ॥ 3.73.32 ॥  
अथ तृप्तस्य देहस्य स्मरणात्प्राक्तनस्य सा ।  
बभूवः दुः खितस्वान्ता पूर्णोदरसुखार्थिनी ॥ 3.73.33 ॥  
ततः प्राक्तनदेहार्थं करिष्ये विपुलं तपः ।  
इति संचिन्त्य तपसे देशं निर्णीय सात्मना ॥ 3.73.34 ॥  
विवेशाकाशगृध्रस्य हृदयं तरुणस्य सा ।  
प्राणमारुतमार्गेण खं खगीव बिलेशया ॥ 3.73.35 ॥  
गृध्रः स्वामयसूचित्वं कश्चिदेतत्समाश्रितः ।  
नितान्तप्रेरितः सूच्या कर्तुं मन उपाददे ॥ 3.73.36 ॥  
सूचीमादाय गृध्रोऽसौ ययौ तच्चिन्तितं गिरिम् ।  
अन्तः सूचिपिशाच्यन्ते नुन्नोऽब्द इव वायुना ॥ 3.73.37 ॥  
तत्राजने महारण्ये स्थापयामास तामसौ ।  
सर्वसंकल्परहिते पदे योगीव चेतनाम् ॥ 3.73.38 ॥  
एकेनैवाशु सा तेन पादप्रान्तेन सुस्थिता ।  
संप्रतिष्ठापितेवाद्रिमूर्ध्नि गृध्रेण देवता ॥ 3.73.39 ॥  
रजः कणगृहस्थाणुशिरस्येकेन सानुना ।  
पादेनातिष्ठदुद्ग्रीवं (1) शिखीव गिरिमूर्धनि ॥ 3.73.40 ॥  
(1. उज्जिह्वं शिखीव इति पाठः साधीयान् । शिखी अग्निरिव इति व्याख्यानुरोधात्.)  
उत्थितां स्थापितां सूचीं गृध्रेण जीवसूचिका ।  
दृष्ट्वा बहिर्विनिर्गन्तुं खगदेहात्प्रचक्रमे ॥ 3.73.41 ॥  
खगदेहान्निर्जगाम सूची प्रोन्मुखचेतना ।  
पवनाद्गन्धलेखेव घ्राणवातलवोन्मुखी ॥ 3.73.42 ॥  
जगाम गृध्रः स्वं देशं भारं त्यक्त्वेव भारिकः ।  
निवृत्तव्याधिरिव स बभूवान्तरनाकुलः ॥ 3.73.43 ॥  
अतः सूचिस्तयाधारस्तपसे परिकल्पिता ।  
दृढः सुसदृशोऽर्थानां विनियोगो हि राजते ॥ 3.73.44 ॥  
न ह्यमूर्तस्य सिध्यन्ति विनाधारं किल क्रियाः ।  
इत्याधारैकनिष्ठत्वमाश्रित्यासौ तपः स्थिता ॥ 3.73.45 ॥  
जीवसूची लोहसूचीं पिशाची शिंशपामिव ।  
सर्वतो वलयामास वात्येवामोदलेखिकाम् ॥ 3.73.46 ॥  
ततस्ततः प्रभृत्येषा सूची दीर्घतपस्विनी ।  
अरण्यान्यां स्थिता शक्र तत्र वर्षगणान्बहून् ॥ 3.73.47 ॥  
तस्या वरार्थं यत्नं त्वं कुरु कर्तव्यकोविद ।  
चिरेण संभृतं लोकमलं दग्धुं हि तत्तपः ॥ 3.73.48 ॥  
श्रीवसिष्ठ उवाच ।  
इति नारदतः श्रुत्वा शक्रः सूचीनिरीक्षणे ।  
मारुतं प्रेषयामास दशदिङ्भण्डलान्यथ ॥ 3.73.49 ॥  
जगामाथ मरुत्संविदात्मना तामवेक्षितुम् ।  
अथामुच्य नभोमार्गं विचचार त्वरान्वितः ॥ 3.73.50 ॥  
सा तस्य संवित्त्रिप्रार्धेनैव सर्वगता सती ।  
परमार्चिरिवाविघ्नं सहसैव ददर्श ह ॥ 3.73.51 ॥  
भूमेः सप्तसमुद्रान्ते निबद्धां विपुलस्थलीम् ।  
लोकालोकाद्रिरसनां ततो मणिमयोपमम् ॥ 3.73.52 ॥  
स्वादूदकाब्धिवलयं सकोटरककुब्गणम् ।  
पुष्करद्वीपवलयं तदन्तर्गिरिमण्डले ॥ 3.73.53 ॥  
मदिराम्भोधिवलयं तज्जलेचरसंस्थितम् ।  
गोमेदद्वीपकटकं तन्मध्यविषयव्रजम् ॥ 3.73.54 ॥  
इक्षूदकाब्धिपरिखं शान्तं गिरिगणान्तरम् ।  
क्रौञ्चद्वीपोर्वरापीठं शान्तं गतगिरक्रमम् ॥ 3.73.55 ॥  
क्षीराब्धिमुक्तावलयं समध्यगतनायकम् ।  
श्वेताख्यद्वीपवलयं (1) सभूतप्रविभागकम् ॥ 3.73.56 ॥  
(1. संभूत इति पाठः.)  
ततो घृतोदवलयस्वान्तस्थपुरमन्दिरम् ।  
कुशद्वीपवृतिव्याप्तं समहाशैलकोटरम् ॥ 3.73.57 ॥  
दध्यम्भोराशिरशनासान्ताम्बरपुरोदरम् ।  
शाकद्वीपोर्वराकारं सान्तस्थविषयान्तरम् ॥ 3.73.58 ॥  
क्षाराम्भोराशिपरिधिं सान्तस्थविषयान्तरम् ।  
जम्बूद्वीपे महामेरुं कुलपर्वतसंकुलम् ॥ 3.73.59 ॥  
वातस्कन्धेभ्य एवादौ पतितानिलवेदना ।  
क्रमेणानेन पर्यन्ते तेनैव प्रसृतोऽञ्जसा ॥ 3.73.60 ॥  
वायुरालोकयन्नद्धा जम्बूद्वीपं निरीक्ष्य च ।  
तत्प्राप हिमवच्छृङ्गं यत्र सूची तपस्विनी ॥ 3.73.61 ॥  
श्रृङ्गमूर्ध्नि महत्यग्रे सारण्यानीमवाप ताम् ।  
द्वितीयाकाशविततां वर्जितां प्राणिकर्मभिः ॥ 3.73.62 ॥  
असंजाततृणव्यूहां निकटत्वाद्विवस्वतः ।  
रजोमयीमेव ततां संसाररचनामिव ॥ 3.73.63 ॥  
मृगतृष्णानदीसार्थपूरणीयाब्धितां गताम् ।  
शक्रकोदण्डसंकाशमृगतृष्णासरिच्छताम् ॥ 3.73.64 ॥  
अमितानन्तपर्यन्तां लोकपालेक्षितैरपि ।  
केवलं पवनस्पन्दप्रवहद्धूलिकुण्डलाम् ॥ 3.73.65 ॥  
सूर्यांशुकुङ्क्रुमालिप्तां लग्नचन्द्रांशुचन्दनाम् ।  
विलासिनीमिव व्योम्नो वातसूत्कारपायिनीम् ॥ 3.73.66 ॥  
सप्तद्वीपसमुद्रमुद्रणसमुच्छन्नैकदेशाश्रयं  
भूपीठं परितो विहृत्य पवनो दीर्घाध्वना जर्जरः ।  
तां प्राप्योग्रगिरिस्थलीमलिवपुर्व्योमाङ्गलग्नामिव  
व्याप्तानन्तदिगन्तपूरकबृहद्देहो विशश्राम सः ॥ 3.73.67 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे सूचीतपोवर्णनं नाम त्रिसप्ततितमः सर्गः ॥ 73 ॥

  चतुः सप्ततितमः सर्गः 74

श्रीवसिष्ठ उवाच ।  
तस्य तत्रोर्ध्वश्रृङ्गस्य तस्यां भुवि महावनौ ।  
ददर्श मध्यमां सूचीं प्रोत्थितां सशिखामिव ॥ 3.74.1 ॥  
एकपादं तपस्यन्तीं शुष्यन्तीं शिरऊष्मणा ।  
सततानशनां शुष्कपिण्डीभूतोदरत्वचम् ॥ 3.74.2 ॥  
सकृद्विकसितास्येन गृहीत्वेवातपानिलान् ।  
पश्चात्त्यजन्तीं हृदये मे न मान्तीत्यनारतम् ॥ 3.74.3 ॥  
शुष्कां चण्डांशुकिरणैर्जर्जरां वनवायुभिः ।  
अचलन्तीं निजात्स्थानात्स्नापितामिन्दुरश्मिभिः ॥ 3.74.4 ॥  
पूर्वं रजोणुनैकेन संविष्टच्छन्नमस्तकाम् ।  
कृतार्थत्वं कथयतीं ददतान्यस्य नास्पदम् ॥ 3.74.5 ॥  
अरण्यान्येव दत्त्वार्थं चिरं जातशिखामिव ।  
मूर्ध्न्यवस्थापितप्राणजटाजूटवलीमिव ॥ 3.74.6 ॥  
तां प्रेक्ष्य पवनः सूचीं विस्मयाकुलचेतनः ।  
प्रणम्यालोक्य सुचिरं भीतभीत इवागतः ॥ 3.74.7 ॥  
महातपस्विनी सूची किमर्थं तप्यते तपः ।  
नेति प्रष्टुं शशाकासौ तत्तेजोराशिनिर्जितः ॥ 3.74.8 ॥  
भागवत्या महासूच्या अहो चित्रं महातपः ।  
इत्येव केवलं ध्यायन्मारुतो गगनं ययौ ॥ 3.74.9 ॥  
समुल्लङ्घ्याभ्रमार्गं तु वातस्कन्धानतीत्य च ।  
सिद्धवृन्दानधः कृत्वा सूर्यमार्गमुपेत्य च ॥ 3.74.10 ॥  
ऊर्ध्वमेत्य विमानेभ्यः प्राप शक्रपुरान्तरे ।  
सूचिदर्शनपुण्यं तमालिलिङ्ग पुरंदरः ॥ 3.74.11 ॥  
पृष्टश्च कथयामास दृष्टं सर्वं मयेत्यसौ ।  
सहदेवनिकायाय शक्रायास्थानवासिने ॥ 3.74.12 ॥  
वायुरुवाच ।  
जम्बूद्वीपेऽस्ति शैलेन्द्रो हिमवान्नाम सून्नतः ।  
जामाता यस्य भगवान्साक्षाच्छशिकलाधरः ॥ 3.74.13 ॥  
तस्योत्तरे महाश्रृङ्गपृष्ठे परमरूपिणी ।  
स्थिता तपस्विनी सूची तपश्चरति दारुणम् ॥ 3.74.14 ॥  
बहुनात्र किमुक्तेन वाताद्यशनशान्तये ।  
यया स्वोदरसौषिर्यं पिण्डीकृत्वा निवारितम् ॥ 3.74.15 ॥  
शान्तसंकोचसूक्ष्मार्थं विकास्यास्यं रजोणुना ।  
तयाद्य स्थगितं शीतवाताशननिवृत्तये ॥ 3.74.16 ॥  
तस्यास्तीव्रेण तपसा तुहिनाकरमुत्सृजन् ।  
अग्न्याकारमयो गृह्णन् देव दुः सेव्यतां गतः ॥ 3.74.17 ॥  
तदुत्तिष्ठाशु गच्छामः सर्व एव पितामहम् ।  
तद्वरार्थमनर्थाय विद्धि तत्सुमहत्तपः ॥ 3.74.18 ॥  
इति वातेरितः शक्रः सहदेवगणेन सः ।  
जगाम ब्रह्मणो लोकं प्रार्थयामास तं विभुम् ॥ 3.74.19 ॥  
सूच्या वरमहं दातुं गच्छामि हिमवच्छिरः ।  
ब्रह्मणेति प्रतिज्ञाते शक्रः स्वर्गमुपाययौ ॥ 3.74.20 ॥  
एतावताथ कालेन सा बभूवातिपावनी ।  
सूची निजतपस्तापतापितामरमन्दिरा ॥ 3.74.21 ॥  
मुखरन्ध्रस्थितार्कांशुदृशा स्वच्छाययैव सा ।  
विकासिन्या विवर्तिस्था चोदितान्तमवेक्षिता ॥ 3.74.22 ॥  
कौशेयरूपया सूच्या मेरुः स्थैर्येण निर्जितः ।  
मज्जनं नैति वृद्ध्वैवं मुक्तमाद्यन्तयोर्दिने ॥ 3.74.23 ॥  
मध्याह्ने ताभीत्येव विशन्त्या मारुतान्तर् ।  
अन्यदा गौरवाद्दृष्ट्वा दूरतः प्रेक्षमाणया ॥ 3.74.24 ॥  
सा तामवेक्षते क्षारात्तापादङ्गे निमज्जति ।  
संकटे विस्मरत्येव जनो गौरवसत्क्रियाम् ॥ 3.74.25 ॥  
छायासूची तापसूची यश्चात्मा स तृतीयया ।  
त्रिकोणं तपसा पूतं वाराणस्या समं कृतम् ॥ 3.74.26 ॥  
गतास्तेन त्रिकोणेन त्रिवर्णपरिखावता ।  
वायवः पांसवो येऽपि ते परां मुक्तिमागताः ॥ 3.74.27 ॥  
विदितपरमकारणाद्य जाता  
स्वयमनुचेतनसंविदं विचार्य ।  
स्वमननकलनानुसार एक-  
स्त्विह हि गुरुः परमो न राघवान्यः ॥ 3.74.28 ॥

इत्यार्षे श्रीवासिष्ठमहारामायणे उत्पत्तिप्रकरणे सूचीतपः परिपाकवर्णनं नाम चतुः सप्ततितमः सर्गः ॥ 74 ॥

  पञ्चसप्ततितमः सर्गः 75

श्रीवसिष्ठ उवाच ।  
अथ वर्षसहस्रेण तां पितामह आययौ ।  
वरं पुत्रि गृहाणेति व्याजहार नभस्तलात् ॥ 3.75.1 ॥  
सूची कर्मेन्द्रियाभावाज्जीवमात्रकलावती ।  
न किंचिद्व्याजहारास्मै चिन्तयामास केवलम् ॥ 3.75.2 ॥  
पूर्णास्मि गतसंदेहा किं वरेण करोम्यहम् ।  
शाम्यामि परिनिर्वामि सुखमासे च केवलम् ॥ 3.75.3 ॥  
ज्ञातं ज्ञातव्यमखिलं शान्ता संदेहजालिका ।  
स्वविवेको विकसितः किमन्येन प्रयोजनम् ॥ 3.75.4 ॥  
यथा स्थितेयमस्मीह संतिष्ठेयं तथैव हि ।  
सत्यासत्यकलामेव त्यक्त्वा किमितरेण मे ॥ 3.75.5 ॥  
एतावन्तमहं कालमविवेकेन योजिता ।  
स्वसंकल्पसमुत्थेन वेतालेनेव बालिका ॥ 3.75.6 ॥  
इदानीमुपशान्तोऽसौ स्वविचारणया स्वयम् ।  
ईप्सितानीप्सितैरर्थः को भवेत्कलितैर्मम ॥ 3.75.7 ॥  
इति निश्चययुक्तां तां सूचीं कर्मेन्द्रियोज्झिताम् ।  
तूष्णींस्थितां सनियतिः स पश्यन्भगवान्स्थितः ॥ 3.75.8 ॥  
ब्र्हमा पुनरुवाचेदं वीतरागां प्रसन्नधीः ।  
वरं पुत्रि गृहाण त्वं किंचित्कालं च भूतले ॥ 3.75.9 ॥  
भोगान्भुक्त्वा ततः पश्चाद्गमिष्यसि परं पदम् ।  
अव्यावृत्तिस्वरूपाया नियतेरेष निश्चयः ॥ 3.75.10 ॥  
तपसानेन संकल्पः सफलोऽस्तु तवोत्तमे ।  
पीना भव पुनः शैले हिमकाननराक्षसी ॥ 3.75.11 ॥  
यया पूर्वं वियुक्तासि तन्वा जलदरूपया ।  
बीजान्तर्वृक्षता पुत्रि बृहद्वृक्षतया यथा ॥ 3.75.12 ॥  
योगमेष्यसि भूयश्च तन्वान्तर्बीजरूपिणी ।  
तयैव रससेकेन लतयेवाङ्कुरस्थितिः ॥ 3.75.13 ॥  
बाधां विदितवेद्यत्वान्न च लोके करिष्यसि ।  
अन्तः शुद्धा स्पन्दवती शारदीवाभ्रमण्डली ॥ 3.75.14 ॥  
अश्रान्तध्याननिरता कदाचिल्लीलया यदि ।  
भविष्यसि बहीरूपा सर्वात्मध्यानरूपिणी ॥ 3.75.15 ॥  
व्यवहारात्मकध्यानधारणाधाररूपिणी ।  
वातस्वभाववद्देहपरिस्पन्दाद्विलासिनी ॥ 3.75.16 ॥  
तदा विरोधिनी पुत्रि स्वकर्मस्पन्दरोधिनी ।  
न्यायेन क्षुन्निवृत्त्यर्थं भूतबाधां करिष्यसि ॥ 3.75.17 ॥  
भविष्यसि न्यायवृत्तिर्लोके त्वन्यायबाधिका ।  
जीवन्मुक्ततया देहे स्वविवेकैकपालिका ॥ 3.75.18 ॥  
इत्युक्त्वा गगनतलाज्जगाम देवः  
सूची सा भवतु ममेति किं विरोधः ।  
रागो वाब्जजवचनार्थवारणेऽस्मि-  
न्नित्यन्तः स्वतनुमयी मनाग्बभूव ॥ 3.75.19 ॥  
प्रादेशः प्रथममभूत्ततोऽपि हस्तो  
व्यामश्चाप्यथ विटपस्ततोऽभ्रमाला ।  
सोद्यत्स्वावयवलता बभौ निमेषा-  
त्संकल्पद्रुमकणिकाङ्कुरक्रमेण ॥ 3.75.20 ॥  
तद्गात्राण्यविकलशक्तिमन्ति देहा-  
दुद्भूतान्यथ करणेन्द्रियाणि सम्यक् ।  
संकल्पद्रुमवनपुष्पवत्समन्ता-  
द्वीजौघान्यलमभवंस्तिरोहितानि ॥ 3.75.21 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे सूच्युपाख्याने सूचीशरीरलाभो नाम पञ्चसप्ततितमः सर्गः ॥ 75 ॥

  षट्‌सप्ततितमः सर्गः 76

श्रीवसिष्ठ उवाच ।  
अथाभवदसौ सूची कर्कटीराक्षसी पुनः ।  
सूक्ष्मैव स्थौल्यमायाता मेघलेखेव वार्षिकी ॥ 3.76.1 ॥  
निजमाकाशमासाद्य किंचित्प्रमुदिता सती ।  
बृहद्राक्षसभावं तद्बोधात्कञ्चुकवज्जहौ ॥ 3.76.2 ॥  
तत्रैव ध्यायती तस्थौ बद्धपद्मासनस्थितिः ।  
व्यालम्ब्य संविदं शुद्धां संस्थिता गिरिकूटवत् ॥ 3.76.3 ॥  
अथ सा मासषट्केन ध्यानाद्बोधमुपागता ।  
महाजलदनादेन प्रावृषीव शिखण्डिनी ॥ 3.76.4 ॥  
प्रबुद्धा स बहिर्वृत्तिर्बभूव क्षुत्परायणा ।  
यावद्देहं स्वभावोऽस्य देहस्य न निवर्तते ॥ 3.76.5 ॥  
अथ सा किं ग्रस इति चन्तयामास चिन्तया ।  
भोक्तव्यः परजीवश्च न्यायेन न विना मया ॥ 3.76.6 ॥  
यदार्यगर्हितं यद्वा न्यायेन न समर्जितम् ।  
तस्माद्ग्रासाद्वरं मन्ये मरणं देहिनामिदम् ॥ 3.76.7 ॥  
यदि देहं त्यजामीदं तन्न्यायोपार्जितं विना ।  
न किंचिदस्ति निर्न्यायं भुक्तोऽर्थो हि गरायते ॥ 3.76.8 ॥  
यत्र लोकक्रमप्राप्तं तेन भुक्तेन किं भवेत् ।  
न जीवितेन नो मृत्या किंचित्कारणमस्ति मे ॥ 3.76.9 ॥  
मनोमात्रमहं ह्यासं देहादिभ्रमभूषणम् ।  
तच्छान्तं स्वावबोधेन देहादेहदृशौ कुतः ॥ 3.76.10 ॥  
श्रीवसिष्ठ उवाच ।  
एवं स्थिता मौनवती शुश्राव गगनाद्गिरम् ।  
रक्षः स्वरूपसंत्यागतुष्टेनोक्तां नभस्वता ॥ 3.76.11 ॥  
गच्छ कर्कटि मूढांस्त्वं ज्ञानेनाश्ववबोधय ।  
मूढोत्तारणमेवेह स्वभावो महतामिति ॥ 3.76.12 ॥  
बोध्यमानो भवत्यापि यो न बोधमुपैष्यति ।  
स्वनाशायैव जातोऽसौ न्याय्यो ग्रासो भवेत्तव ॥ 3.76.13 ॥  
श्रुत्वेत्यनुगृहीतास्मि त्वयेत्युक्तवती शनैः ।  
उत्तस्थौ शैलशिखरात्क्रमादवरुरोह च ॥ 3.76.14 ॥  
अधित्यकामतीत्याशु गत्वा चोपत्यकातटान् ।  
विवेश शैलपादस्थं किरातजनमण्डलम् ॥ 3.76.15 ॥  
बह्वन्नपशुलोकौघद्रव्यशष्पौषधामिषम् ।  
अनन्तमूलपानान्नमृगकीटखगादिकम् (1) ॥ 3.76.16 ॥  
(1. मूलपानान्नेति पाठेऽन्नेति पौनरुक्त्यम्; पाठान्तरे तु मूलपा वृक्षाः ।  
अदन्ता दन्तरहिताः प्राणिविशेषाः । अनन्तमूलपादन्ता इति पाठः.)  
प्रचलितवलिताञ्जनाचलाभा  
हिमगिरिपादनिवेशितं सुदेशम् ।  
तदनुगतवती निशाचरी सा  
निशि सुघनान्धतमिस्रमार्गभूमौ ॥ 3.76.17 ॥

इत्यार्षे श्रीवासिष्ठमहारामायणे मोक्षोपायेषूत्पत्तिप्रकरणे अन्यायबाधिको नाम षट्‌सप्ततितमः सर्गः ॥ 76 ॥

  सप्तसप्ततितमः सर्गः 77

श्रीवसिष्ठ उवाच ।  
एतस्मिन्नन्तरे तत्र किरातजनमण्डले ।  
हस्तहार्यतमः पिण्डा बभूवासितयामिनी ॥ 3.77.1 ॥  
नीलमेघपटच्छन्ना निरिन्दुगगनान्तरा ।  
तमालवनसंपिण्डा मांसलोड्डीनकज्जला ॥ 3.77.2 ॥  
लताघनतया ग्रामकोटरैकान्ध्यमन्थरा ।  
गृहचत्वरसंबाधे नगरे नवयौवना ॥ 3.77.3 ॥  
चत्वरेषु तमः पिण्डी प्रजिह्मीकृतदीपिका ।  
कुञ्चितच्छिद्रनिष्क्रान्ताऽऽदीपिकारोचिराजिता ॥ 3.77.4 ॥  
सुवयस्येव कर्कट्याः परिनृत्यत्पिशाचिका ।  
मत्तवेतालकङ्कालकाष्ठमौनमिवास्थिता ॥ 3.77.5 ॥  
सुषुप्तमृगभूतौघघननीहारहारिणी ।  
मन्दमन्दमरुत्स्पर्शलसत्प्रालेयसीकरा ॥ 3.77.6 ॥  
सरः सु विवटद्वारि काकभेकतरङ्गिता ।  
अन्तः पुरुषे रमणरणननारीनरानना ॥ 3.77.7 ॥  
जङ्गलेषु जगज्ज्वाला जटालज्वलनोज्ज्वला ।  
केदारेष्वम्बुसंसेकपृष्ठपाकमिलच्छला ॥ 3.77.8 ॥  
नभस्थलेक्षितस्पन्दप्रविविक्तर्क्षचक्रिका ।  
वनेषु विसरद्वातपतत्पुष्पफलद्रुमा ॥ 3.77.9 ॥  
श्वभ्रेषु कौशिकस्यान्तर्वायसव्याहतारवा ।  
तस्कराक्रान्तपर्यन्तग्राम्याक्रन्दनकर्कशा ॥ 3.77.10 ॥  
विपिने विपिनामौना नगरे सुप्तनागरा ।  
वनेषु विसरद्वाता नीडेष्वस्पन्दपक्षिका ॥ 3.77.11 ॥  
गुहासु सुप्तसिंहाढ्या कुञ्जेषु स्वपदेणका ।  
खे सावश्यायनिकरा विपिने मौनचारिणी ॥ 3.77.12 ॥  
कज्जलाम्भोदमध्याभा काचशैलोदरोपमा ।  
पङ्कपिण्डान्तरघना खड्गच्छेद्यान्ध्यमांसला ॥ 3.77.13 ॥  
प्रलयानिलविक्षुब्धकज्जलाचलचञ्चला ।  
एकार्णवमहापङ्कपर्वतोदरमेदुरा ॥ 3.77.14 ॥  
अङ्गारकोटरघना सौषुप्तपदसुन्दरी ।  
अज्ञाननिद्रानिबिडा भृङ्गपृष्ठच्छदच्छविः ॥ 3.77.15 ॥  
तस्यां रजन्यां भीमायां किरातजनमण्डले ।  
मन्त्रिणा सह भूपालस्तस्मिन्नवसरे तदा ॥ 3.77.16 ॥  
निर्जगाम सुधीरात्मा नगरात्सुप्तनागरात् ।  
अटवीं विक्रमो नाम विषमां वीरचर्यया ॥ 3.77.17 ॥  
अटव्यां कर्कटी सा तौ चरन्तौ राजमन्त्रिणौ ।  
अपश्यद्धृतधैर्यास्त्रौ वेतालालोकनोन्मुखौ ॥ 3.77.18 ॥  
अथ सा चिन्तयामास लब्धो भक्षो ह्यहो मया ।  
मूढावेतावनात्मज्ञौ भारो देहः किलानयोः ॥ 3.77.19 ॥  
इहामुत्र च नाशाय मूढो दुःखाय जीवति ।  
यत्नाद्विनाशनीयोऽसौ नानर्थः परिपाल्यते ॥ 3.77.20 ॥  
अपश्यतः स्वमात्मानं मृतिर्मूढस्य जीवितम् ।  
मरणेनोदयोऽस्यास्ति पापासंपत्तिहेतुतः ॥ 3.77.21 ॥  
आदिसर्गे च नियमः कृतः पङ्कजजन्मना ।  
हिंस्राणां भोजनायास्तु मूढात्मानात्मवानिति ॥ 3.77.22 ॥  
तस्मादिमौ मयैवाद्य भोक्तव्यौ बोज्यतां गतौ ।  
अभव्य एव निर्दोषं प्राप्तमर्थमुपेक्षते ॥ 3.77.23 ॥  
कदाचित्ताविमौ स्यातां गुणयुक्तौ महाशयौ ।  
तादृङ्ग रविनाशो हि स्वभावान्मे न रोचते ॥ 3.77.24 ॥  
तदेतौ संपरीक्षेऽहं यदि तादृग्गुणान्वितौ ।  
तद्भक्षं न करोम्येतौ न हिंस्यां गुणिनः क्वचित् ॥ 3.77.25 ॥  
अकृत्रिमं सुखं कीर्तिमायुश्चैवाभिवाञ्छता ।  
सर्वाभिमतदानेन पूजनीया गुणान्विताः ॥ 3.77.26 ॥  
अपि नङ्क्ष्यामि देहेन नैव भोक्ष्ये गुणान्वितम् ।  
सुखयन्ति हि चेतांसि जीवितादपि साधवः ॥ 3.77.27 ॥  
अपि जीवितदानेन गुणिनं परिपालयेत् ।  
गुणवत्संगमौषध्या मृत्युरप्येति मित्रताम् ॥ 3.77.28 ॥  
यत्राहमपि रक्षामि राक्षसी गुणशालिनम् ।  
तत्रान्यः को न कुर्यात्तं हृदि हारमिवामलम् ॥ 3.77.29 ॥  
उदारगुणयुक्ता ये विहरन्तीह देहिनः ।  
धरातलेन्दवः सङ्गाद्भृशं शीतलयन्ति ते ॥ 3.77.30 ॥  
मुतिर्गुणितिरस्कारो जीवितं गुणिसंश्रयः ।  
फलं स्वर्गापवर्गादि जीविताद्गुणिसंश्रितात् ॥ 3.77.31 ॥  
तस्मादिमौ परीक्षेऽहं कयाचित्प्रश्रलीलया ।  
किंमात्रज्ञानकावेताविति तामरसेक्षणौ ॥ 3.77.32 ॥  
आदौ विचार्य सगुणागुणलेशयुक्तिं  
पश्चात्स्वतोऽधिकतरं च गुणैर्यदि स्यात् ।  
कुर्यात्ततः समुपपत्तिवशेन दण्डं  
दड्यस्य युक्तिसदृशं घनसंभवेन ॥ 3.77.33 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे कo राक्षसीविचारो नाम सप्तसप्ततितमः सर्गः ॥ 77 ॥

  अष्टसप्ततितमः सर्गः 78

श्रीवसिष्ठ उवाच ।  
अथ सा राक्षसी रक्षः कुलकाननमञ्जरी ।  
तमस्येवाभ्रलेखेव गम्भीरं विननाद ह ॥ 3.78.1 ॥  
नादान्ते समुवाचेदं हुंकारापरुषं वचः ।  
गर्जितानन्तरं जातकरकाशनिशब्दवत् ॥ 3.78.2 ॥  
भो भो घोराटवीव्योमपदवीशशिभास्करौ ।  
महामायातमः पीठशिलाकोटरकीटकौ ॥ 3.78.3 ॥  
कौ भवन्तौ महाबुद्धी दुर्बुद्धी वा समागतौ ।  
मद्ग्रासपदमापन्नौ क्षणान्मरणकोचितौ ॥ 3.78.4 ॥  
राजोवाच ।  
भो भो भूतक किं स्यास्त्वं क्व तिष्ठति च देहकम् ।  
दर्शयास्यास्तव गिरः को बिभेत्यलिनीध्वनेः ॥ 3.78.5 ॥  
संहिवत्सर्ववेगेन पतन्त्यर्थे किलार्थिनः ।  
त्यज संरम्भमारम्भं स्वसामर्थ्यं प्रदर्शय ॥ 3.78.6 ॥  
किं प्रार्थयसि मे ब्रूहि ददामि तव सुव्रत ।  
किं वा संरम्भशब्दाभ्यां भीषयास्मान्बिभेषि किम् ॥ 3.78.7 ॥  
क्षिप्रमाकारशब्दाभ्यां मायया सन्मुखीभव ।  
न किंचिद्दीर्घसूत्राणां सिद्ध्यत्यात्मक्षयादृते ॥ 3.78.8 ॥  
राज्ञेत्युक्ते रम्यमुक्तमिति संचिन्त्य सा तयोः ।  
प्रकाशायाप्य धैर्याय ननाद च जहास च ॥ 3.78.9 ॥  
ततो ददृशतुस्तां तौ शब्दपूरितदिग्गणाम् ।  
साट्टहासप्रभापिण्डपूरप्रकटिताकृतिम् ॥ 3.78.10 ॥  
कल्पाभ्राशनिकाषेण घृष्टामद्रितटीमिव ।  
स्वनेत्रविद्युद्वलयबलाकोज्ज्वलिताम्बराम् ॥ 3.78.11 ॥  
तिमिरैकार्णवौर्वाग्निज्वालाविवलनामिव ।  
गर्जद्धनघटाटोपपीवरासितकन्धराम् ॥ 3.78.12 ॥  
रणद्दशनसंरम्भहाहाहतनिशाचराम् ।  
रोदसीकज्जलस्तम्भां लीलयोल्लसितां पुनः ॥ 3.78.13 ॥  
ऊर्ध्वकेशीं शिरालाङ्गीं कपिलाक्षीं तमोमयीम् ।  
यक्षरक्षः पिशाचानामप्यनर्थभयप्रदाम् ॥ 3.78.14 ॥  
देहरन्ध्रविशच्छ्वासवातभांकारभीषणाम् ।  
मुसलोलूखलालातहलशूर्पकशेखराम् ॥ 3.78.15 ॥  
स्फुरन्तीमिव कल्पान्ते वैदूर्यशिखरस्थलीम् ।  
हासघट्टितविश्वेशां कालरात्रिमिवोदिताम् ॥ 3.78.16 ॥  
शरद्व्योमाटवीं साभ्रां कृतदेहामिवागताम् ।  
शरीरिणीं महाभ्राढ्यां यामिनीमिव मांसलाम् ॥ 3.78.17 ॥  
शरीरसंनिवेशेन पङ्कपीठमिवोत्थिताम् ।  
तनुं चन्द्रार्कयुद्धाय तमसेव तमाश्रिताम् ॥ 3.78.18 ॥  
इन्द्रनीलमहाशुभ्रलम्बाभ्रयुगलोपमौ ।  
उलूखलादिहारौघौ दधानामसितौ स्तनौ ॥ 3.78.19 ॥  
लग्नामङ्गारकाष्ठेन समानां च महातनुम् ।  
द्रुमाभास्पन्दसशिरलसद्भुजलतातनुम् ॥ 3.78.20 ॥  
तामवेक्ष्य महावीरौ तथैवाक्षुभितौ स्थितौ ।  
न तदस्ति विमोहाय यद्विविक्तस्य चेतसः ॥ 3.78.21 ॥  
मन्त्र्युवाच ।  
महाराक्षसि संरम्भो महात्मा किमयं तव ।  
लघवो ह्यथवा कार्ये लघावप्यतिसंभ्रमाः ॥ 3.78.22 ॥  
त्यज संरम्भमारम्भो नायं तव विराजते ।  
विषये हि प्रवर्तन्ते धीमन्तः स्वार्थसाधकाः ॥ 3.78.23 ॥  
त्वादृशानां सहस्राणि मशकानामिवाबले ।  
अस्माकं धरतावात्याव्यूढानि तृणपर्णवत् ॥ 3.78.24 ॥  
संरम्भद्वारमुत्सृज्य समतास्वच्छया धिया ।  
युक्त्या च व्यवहारिण्या स्वार्थः प्राज्ञेन साध्यते ॥ 3.78.25 ॥  
स्वेनैव व्यवहारेण कार्यं सिद्ध्यतु वा न वा ।  
महानियतिरित्येव भ्रमस्यावसरो हि कः ॥ 3.78.26 ॥  
कथयाभिमतं किं ते किमर्थयसि चार्थिनी ।  
अर्थी स्वप्नेऽपि नास्माकमप्राप्तार्थः पुरो गतः ॥ 3.78.27 ॥  
इत्युक्ता सा तदा तेन चिन्तयामास राक्षसी ।  
अहो नु विमलाचारं सत्त्वं पुरुषसिंहयोः ॥ 3.78.28 ॥  
न सामान्याविमौ मन्ये विचित्रेयं चमत्कृतिः ।  
वचोवक्त्रेक्षणेनैव वदत्यन्तर्विनिश्चयम् ॥ 3.78.29 ॥  
वचोवक्त्रेक्षणद्वारैर्धीमतामाशया मिथः ।  
एकीभवन्ति सरितां पयांसि वलनैरिव ॥ 3.78.30 ॥  
आभ्यां प्रायः परिज्ञातो मम भावोऽनयोर्मया ।  
न विनाश्यौ मया चेमौ स्वयमेवाविनाशिनौ ॥ 3.78.31 ॥  
मन्ये भवेतामात्मज्ञौ नात्मज्ञानादृते मतिः ।  
प्रमृष्टसदसद्भावाद्भवत्यस्तभया मृतौ ॥ 3.78.32 ॥  
तदेतौ परिपृच्छामि किंचित्संदेहमुत्थितम् ।  
प्राज्ञं प्राप्य न पृच्छन्ति ये केचित्ते नराधमाः ॥ 3.78.33 ॥  
इति संचिन्त्य पृच्छायै तन्वानावसरं ततः ।  
अकालकल्पाभ्ररवं हासं संयम्य साब्रवीत् ॥ 3.78.34 ॥  
कौ भवन्तौ नरौ धीरौ कथ्यतामिति मेऽनघौ ।  
जायते दर्शनादेव मैत्री विशदचेतसाम् ॥ 3.78.35 ॥  
मन्त्र्युवाच ।  
अयं राजा किरातानामस्याहं मन्त्रितां गतः ।  
उद्यतौ रात्रिचर्येण त्वादृग्जनविनिग्रहे ॥ 3.78.36 ॥  
राज्ञो रात्रिंदिवं धर्मो दुष्टभूतविनिग्रहः ।  
स्वधर्मत्यागिनो ये तु ते विनाशानलेन्धनम् ॥ 3.78.37 ॥  
राक्षस्युवाच ।  
राजंस्त्वमसि दुर्मन्त्री दुर्मन्त्री न नृपो भवेत् ।  
सद्रूपस्य भवेन्मन्त्री राजा सन्मन्त्रिणो भवेत् ॥ 3.78.38 ॥  
राजा चादौ विवेकेन योजनीयः सुमन्त्रिणा ।  
तेनार्यतामुपायाति यथा राजा तथा प्रजाः ॥ 3.78.39 ॥  
समस्तगुणजालानामध्यात्मज्ञानमुत्तमम् ।  
तद्विद्राजा भवेद्राजा तद्विन्मन्त्री च मन्त्रवित् ॥ 3.78.40 ॥  
प्रभुत्वं समदृष्टित्वं तच्च स्याद्राजविद्यया ।  
तामेव यो न जानाति नासौ मन्त्री न सोऽधिपः ॥ 3.78.41 ॥  
भवन्तौ तद्विदौ साधू यदि तच्छ्रेय आप्नुथः ।  
नो चेदनर्थदौ स्वस्याः प्रकृतेरद्म्यहं युवाम् ॥ 3.78.42 ॥  
एकोपायेन मत्पार्श्वाद्बालकावुत्तरिष्यथः ।  
मत्प्रश्रपञ्जरं सारं चेद्विचारयथो धिया ॥ 3.78.43 ॥  
प्रश्रानिमान्कथय पार्थिव वा च मन्त्रिं-  
स्तत्रार्थिनी भृशमहं परिपूरयार्थम् ।  
अङ्गीकृतार्थमददत्क इवास्ति लोके  
दोषेण संक्षयकरेण न युज्यते यः ॥ 3.78.44 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे कo राक्षसीवर्णनं नामाष्टसप्ततितमः सर्गः ॥ 78 ॥

  एकोनाशीतितमः सर्गः 79

श्रीवासिष्ठ उवाच ।  
इत्युक्त्वा राक्षसी प्रश्रान्सा वक्तुमुपचक्रमे ।  
उच्यतामिति राज्ञोक्ते तानिमान्श्रृणु राघव ॥ 3.79.1 ॥  
राक्षस्युवाच ।  
एकस्यानेकसंख्यस्य कस्याणोरम्बुधेरिव ।  
अन्तर्ब्रह्माण्डलक्षाणि लीयन्ते बुद्बुदा इव ॥ 3.79.2 ॥  
किमाकाशनाकाशं न किंचित्किंचिदेव किम् ।  
कोऽहमेवासि संपन्नः को भवानप्यहं स्थितः ॥ 3.79.3 ॥  
गच्चन्न गच्छति च कः कोऽतिष्ठन्नपि तिष्ठति ।  
कश्चेतनोऽपि पाषाणः कश्चिद्व्योम्नि विचित्रकृत् ॥ 3.79.4 ॥  
वह्नितामजहच्चैव कश्च वह्निरदाहकः ।  
अवह्नेर्जायते वह्निः कस्माद्राजन्निरन्तरम् ॥ 3.79.5 ॥  
अचन्द्रार्काग्नितारोऽपि कोऽविनाशः प्रकाशकः ।  
अनेत्रलभ्यात्कस्माच्च प्रकाशः संप्रवर्तते ॥ 3.79.6 ॥  
लतागुल्माङ्कुरादीनां जात्यन्धानां तथैव च ।  
अन्येषामप्यनक्षाणामालोकः क इवोत्तमः ॥ 3.79.7 ॥  
जनकः कोऽम्बरादीनां सत्तायाः कः स्वभावदः ।  
को जगद्रत्नकोशः स्यात्कस्य कोशो मणेर्जगत् ॥ 3.79.8 ॥  
कोऽणुस्तमः प्रकाशः स्यात्कोऽणुरस्ति च नास्तिच ।  
कोऽणुर्दूरेऽप्यदूरे च कोऽणुरेव महागिरिः ॥ 3.79.9 ॥  
निमेष एव कः कल्पः कः कल्पोऽपि निमेषकः ।  
किं प्रत्यक्षमसद्रूपं किं चेतनमचेतनम् ॥ 3.79.10 ॥  
कश्च वायुरवायुश्च कः शब्दोऽशब्द एव कः ।  
कः सर्वं न च किंचिच्च कोऽहं नाहं च किं भवेत् ॥ 3.79.11 ॥  
किं प्रयत्नशतप्राप्यं लब्ध्वापि बहुजन्मनि ।  
लब्धं न किंचिद्भवति किंतु सर्वं न लभ्यते ॥ 3.79.12 ॥  
स्वस्तेन जीवितेनोच्चैः केनात्मैवापहारितः ।  
केनाणुनान्तः क्रियते मेरुस्त्रिभुवनं तृणम् ॥ 3.79.13 ॥  
केनाप्यणुकमात्रेण पूरिता शतयोजनी ।  
कोऽणुरेव भवन्माति न योजनशतेष्वपि ॥ 3.79.14 ॥  
केनालोकनमात्रेण जगद्बालः प्रनाट्यते ।  
कस्याणोरुदरे सन्ति किलावनिभृतां घटाः ॥ 3.79.15 ॥  
अणुत्वमजहत्कोऽणुर्मेरोः स्थूलतराकृतिः ।  
वालाग्रशतभागात्मा कोऽणुरुच्चैः शिलोच्चयः ॥ 3.79.16 ॥  
कोऽणुः प्रकाशतमसां दीपः प्रकटनप्रदः ।  
कस्याणोरुदरे सन्ति समग्रानुभवाणवः ॥ 3.79.17 ॥  
कोऽणुरत्यन्तनिः स्वादुरपि संस्वदतेऽनिशम् ।  
केन संत्यजता सर्वमणुना सर्वमाश्रितम् ॥ 3.79.18 ॥  
केनात्माच्छादनाशक्तेनाणुनाच्छादितं जगत् ।  
जगल्लये न कस्याणोः सद्भूतमपि जीवति ॥ 3.79.19 ॥  
अजातावयवः कोऽणुः सहस्रकरलोचनः ।  
को निमेषो महाकल्पः कल्पकोटिशतानि च ॥ 3.79.20 ॥  
अणौ जगन्ति तिष्ठन्ति कस्मिन्बीज इव द्रुमः ।  
बीजानि निष्कलान्तानि स्फुटान्यनुदितान्यपि ॥ 3.79.21 ॥  
कल्पः कस्य निमेषस्य बीजस्येवान्तरस्थितः ।  
कः प्रयोजनकर्तृत्वमप्यनाश्रित्य कारकः ॥ 3.79.22 ॥  
दृश्यसंपत्तये द्रष्टा स्वात्मानं दृश्यतां नयन् ।  
दृश्यं पश्यन्स्वमात्मानं को हि पश्यत्यनेत्रवान् ॥ 3.79.23 ॥  
अन्तर्गलितदृश्यं च क आत्मानमखण्डितम् ।  
दृश्यासंपत्तये पश्यन्पुरो दृश्यं न पश्यति ॥ 3.79.24 ॥  
आत्मानं दर्शनं दृश्यं को भासयति दृश्यवत् ।  
कटकादीनि हेम्नेव विकीर्णं केन च त्रयम् ॥ 3.79.25 ॥  
कस्मान्न किंचिच्च पृथगूर्म्यादीव महाम्भसः ।  
कस्येच्छया पृथच्कास्ति वीचितेव महाम्भसः ॥ 3.79.26 ॥  
दिक्कालाद्यनवच्छिन्नादेकस्मादसतः सतः ।  
द्वैतमप्यपृथक्कस्माद्द्रवतेव महाम्भसः ॥ 3.79.27 ॥  
आत्मानं दर्शनं दृश्यं सदसच्च (1) जगत्त्रयम् ।  
(1. सदसच्च गतक्रमम् इति पाठः.)  
कोऽन्तर्बीजमिवान्तस्थं स्थितः कृत्वा त्रिकालगः ॥ 3.79.28 ॥  
भूतं भवद्भविष्यच्च जगद्वृन्दं बृहद्भ्रमम् ।  
नित्यं समस्य कस्यान्तर्बीजस्यान्तरिव द्रुमः ॥ 3.79.29 ॥  
बीजं द्रुमतयेवाशु द्रुमो बीजतयेव च ।  
स्वमेकमजहद्रूपमुदेत्यनुदितोऽपि कः ॥ 3.79.30 ॥  
बिसतन्तुर्महामेरुर्भो राजन्यदपेक्षया ।  
तस्य कस्योदरे सन्ति मेरुमन्दरकोटयः ॥ 3.79.31 ॥  
केनेदमाततमनेकचिदेव विश्वं  
किंसार एवमतिवल्गसि हंसि पासि ।  
किंदर्शनेन न भवस्यथवा सदैव  
नूनं भवस्यमलदृग्वदनः स्वशान्त्यै ॥ 3.79.32 ॥  
एषोऽसौ प्रगलतु संशयो ममोच्चै-  
श्चित्तश्रीमुखमिहिकामलानुलेपः ।  
यस्याग्रे न गलति संशयः समूलो  
नैवासौ क्वचिदपि पण्डितोक्तिमेति ॥ 3.79.33 ॥  
एवं मे यदि न विनेष्यथः क्रमोक्तं  
संशान्तं लघुतरसंशयं सुबुद्धी (2) ।  
(2. मसंशयं इति क्वचित्.)  
तद्रक्षोजरठहुताशनेन्धनत्वं  
निर्विघ्नं झटिति गमिष्यथः क्षणेन ॥ 3.79.34 ॥  
पश्चात्तां जनपदमण्डलीं समन्ता-  
द्भावत्कीमुरुजठरा क्षणाद्ग्रसेऽहम् ।  
एवं ते भवतु सुराजतेति मन्ये  
मूर्खाणामतिरस एव संक्षयाय ॥ 3.79.35 ॥  
इत्युक्त्वा विपुलगभीरमेघनाद-  
प्रोल्लासप्रकटगिरा निशाचरी सा ।  
तूष्णीमप्यतिविकटाकृतिस्तदासी-  
च्छुद्धान्तः शरदमलाभ्रमण्डलीव ॥ 3.79.36 ॥

इत्यार्षे श्रीवासिष्ठमहारामायणे उत्पत्तिप्रकरणे कo राक्षसीप्रश्रो नामैकोनाशीतितमः सर्गः ॥ 79 ॥

  अशीतितमः सर्गः 80

श्रीवसिष्ठ उवाच ।  
महानिशि महारण्ये महाराक्षसकन्यया ।  
इति प्रोक्ते महाप्रश्रे महामन्त्री गिरं ददौ ॥ 3.80.1 ॥  
मन्त्र्युवाच ।  
श्रृणु तोयदसंकाशे प्रश्रमेतं भिनद्मि ते ।  
अनुक्रमात्मकं मत्तं गजेन्द्रमिव केसरी ॥ 3.80.2 ॥  
भवत्या परमात्मैष कथितः कमलेक्षणे ।  
अनयैव वचोभङ्ग्या प्रश्रविद्बोधयोग्यया ॥ 3.80.3 ॥  
अनाख्यत्वादगम्यत्वान्मनः षष्ठेन्द्रियस्थितेः ।  
चिन्मात्रमेवमात्माणुराकाशादपि सूक्ष्मकः ॥ 3.80.4 ॥  
चिदणोः परमस्यान्तः सदिवासदिवापि वा ।  
बीजेऽन्तुर्द्रुमसत्तेव स्फुरतीदं जगत्स्थितम् ॥ 3.80.5 ॥  
सत्किंचिदनुभूतित्वात्सर्वात्मकतया स्वतः ।  
तदात्मकतया पूर्वं भावाः सत्तां किलागताः ॥ 3.80.6 ॥  
आकाशं बाह्यशून्यत्वादनाकाशं तु चित्त्वतः ।  
अतीन्द्रियत्वान्नो किंचित्स एवाणुरनन्तकः ॥ 3.80.7 ॥  
सर्वात्मकत्वाद्भुक्ते च तेन किंचिन्न किंचन ।  
चिदणोः प्रतिभा सा स्यादेकस्यानेकतोदिता ।  
(1) असत्येव यथा हेम्नः कटकादि तथा परे ॥ 3.80.8 ॥  
(1. असत्येवापि सत्येव हेम्नः कटकता यथा इति क्वाचित्कः पाठः.)  
एषोऽणुः परमाकाशः सूक्ष्मत्वादप्यलक्षितः ।  
मनः षष्ठेन्द्रियातीतः स्थितः सर्वात्मकोऽपि सन् ॥ 3.80.9 ॥  
सर्वात्मकत्वान्नैवासौ शून्यो भवति कर्हिचित् ।  
यदस्ति न तदस्तीति वक्ता मन्ता इति स्मृतः ॥ 3.80.10 ॥  
कयाचिदपि युक्त्येह सतोऽसत्त्वं न युज्यते ।  
सर्वात्मा स्वात्मगुप्तेन कर्पूरेणेव दृश्यते ॥ 3.80.11 ॥  
चिन्मात्राणुः स एवेह सर्वं किंचिन्मनः स्थितम् ।  
न किंचिदिन्दियातीतरूपत्वादमलः स्थितः ॥ 3.80.12 ॥  
स एव चैकोऽनेकश्च सर्वसत्त्वात्मवेदनात् ।  
स एवेदं जगद्धत्ते जगत्कोशस्तथैव हि ॥ 3.80.13 ॥  
इमाश्चित्तमहाम्भोधौ त्रिजगल्लववीचयः ।  
प्रज्ञास्तस्मिन्कचन्त्यप्सु द्रवत्वाच्चक्रता इव ॥ 3.80.14 ॥  
चित्तेन्द्रियाद्यलभ्यत्वात्सोऽणुः शून्यस्वरूपवत् ।  
स्वसंवेदनलभ्यत्वादशून्यं व्योमरूप्यपि ॥ 3.80.15 ॥  
सोऽहं भवानेव भवान्संपन्नोऽद्वैतवेदनात् ।  
स भवान्न भवेन्नाहं जातो बोधबृहद्वपुः ॥ 3.80.16 ॥  
त्वंताहंतात्मकं सर्वं विनिगीर्यावबोधतः ।  
न त्वं नाहं न सर्वं च सर्वं वा भवति स्वयम् ॥ 3.80.17 ॥  
गच्छन्न गच्छत्येषोऽणुर्योजनौघगतोऽपि सन् ।  
संवित्त्या योजनौघत्वं तस्याणोरन्तरे स्थितम् ॥ 3.80.18 ॥  
न गच्छत्येष यातोऽपि संप्राप्तोऽपि च नागतः ।  
स्वसत्ताकाशकोशान्तर्वासित्वाद्देशकालयोः ॥ 3.80.19 ॥  
गम्यं यस्य शरीरस्थं क्व किलासौ प्रयाति हि ।  
कुचकोटरगः पुत्रः किं मात्रान्यत्र वीक्ष्यते ॥ 3.80.20 ॥  
गम्यो यलस्य महादेशो यावत्संभवमक्षयः ।  
अन्तस्थः सर्वकर्तुर्हि स कथं क्वेव गच्छति ॥ 3.80.21 ॥  
यथा देशान्तरप्राप्ते कुम्भे वक्रसमुद्रिते ।  
तदाकाखस्य गमनागमने न तथात्मनः ॥ 3.80.22 ॥  
चित्तता स्थाणुता स्वान्तर्यदा स्तोऽनुभवात्मिके ।  
चेतनस्य जडस्यैव तदासौ द्वयमेव च ॥ 3.80.23 ॥  
यदा चेतनपाषाणसत्तैकात्मैकचिद्वपुः ।  
तदा चेतन एवासौ पाषाण इव राक्षसि ॥ 3.80.24 ॥  
परमव्योम्न्यनाद्यन्ते चिन्मात्रपरमात्मना ।  
विचित्रं त्रिजगच्चित्रं तेनेदमकृतं कृतम् ॥ 3.80.25 ॥  
तत्संवित्त्या वह्निसत्ता तेनात्यक्तानलाकृतिः ।  
सर्वगोऽप्यदहत्येव स (1) जगद्द्रव्यपावकः ॥ 3.80.26 ॥  
(1. स सर्वद्रव्यपावकः इति पाठः साधुः.)  
प्रज्वलद्भास्वराकारान्निर्मलाद्गगनादपि ।  
प्रज्वलच्चेतनैकात्मा तस्मादग्निः स जायते ॥ 3.80.27 ॥  
संवेदनाद्यदर्कादिप्रकाशस्य प्रकाशकः ।  
न नश्यत्यात्मभारूपो महाकल्पाम्बुदैरपि ॥ 3.80.28 ॥  
अनेत्रलभ्योऽनुभवरूपो हृद्गृहदीपकः ।  
सर्वसत्ताप्रदोऽनन्तः प्रकाशः परमः स्मृतः ॥ 3.80.29 ॥  
प्रवर्ततेऽस्मदालोको मनः षष्ठेन्द्रियातिगात् ।  
येनान्तरापि वस्तूनां दृष्टा दृश्यचमत्कृतिः ॥ 3.80.30 ॥  
लतागुल्माङ्कुरादीनामनक्षाणां च पोषकः ।  
उत्सेधवेदनाकारः प्रकाशोऽनुभवात्मकः ॥ 3.80.31 ॥  
कालाकाशक्रियासत्ता जगत्तत्रास्ति वेदने ।  
स्वामी कर्ता पिता भोक्ता आत्मत्वाच्च न किंचन ॥ 3.80.32 ॥  
अमुत्वमजहत्सोऽणुर्जगद्रत्नसमुद्गकः ।  
मातृमानप्रमेयात्म जगन्नास्तीति केवले ॥ 3.80.33 ॥  
स एव सर्वजगति सर्वत्र कचति स्फुटम् ।  
यदा (1) जगत्समुद्गेऽस्मिंस्तदासौ परमो मणिः ॥ 3.80.34 ॥  
(1. जगत्समुद्रे इति पाठः.)  
दुर्बोधत्वात्तमः सोऽणुश्चिन्मात्रत्वात्प्रकाशदृक् ।  
सोऽस्ति संवित्तिरूपत्वादक्षातीतस्तथा न सन् ॥ 3.80.35 ॥  
दूरे सोऽनक्षलभ्यत्वाच्चिद्रूपत्वान्न दूरगः ।  
सर्वसंवेदनाच्छैलो ह्यसावेवाणुरेव सन् ॥ 3.80.36 ॥  
तत्संवेदनमात्रं यत्तदिदं भासते जगत् ।  
न सत्यमस्ति शैलादि तेनाणावेव मेरुता ॥ 3.80.37 ॥  
(2) निमेषप्रतिभासो हि निमेष इति कथ्यते ।  
(2. निमेषकृतिभासः इति पाठः.)  
कल्पेति प्रतिभासो हि कल्पशब्देन कथ्यते ॥ 3.80.38 ॥  
कल्पक्रियाविलासो हि निमेषः प्रतिभासते ।  
बहुयोजनकोटिस्थं मनस्येव महापुरम् ॥ 3.80.39 ॥  
निमेषजठरे कल्पसंभवः समुदेति हि ।  
महानगरनिर्माणं मुकुरेऽन्तरिवामले ॥ 3.80.40 ॥  
निमेषकल्पशैलादिपूरयोजनकोटयः ।  
यत्राऽणावेव विद्यन्ते तत्र द्वैतैक्यते कुतः ॥ 3.80.41 ॥  
कृतवान्प्रागिदमहमिति बुद्धावुदेति हि ।  
क्षणात्सत्यमसत्यं च दृष्टान्तः स्वप्नविभ्रमः ॥ 3.80.42 ॥  
दुः खे कालः सुदीर्घो हि सुखे लघुतरः सदा ।  
रात्रिर्द्वादशवर्षाणि हरिश्चन्द्रस्य चोदिता ॥ 3.80.43 ॥  
निश्चयो य उदेत्यन्तः सत्यात्मा सत्य एव च ।  
हेम्नीव कटकादित्वं स एव चिति राजते ॥ 3.80.44 ॥  
न निमेषोऽस्ति नो कल्पो नादूरं न च दूरता ।  
चिदणुप्रतिभैवैवं (3) स्थितान्यान्यान्यवस्तुवत् ॥ 3.80.45 ॥  
(3. नान्यान्यवस्तुवत् इति पाठः.)  
प्रकाशतमसोर्दूरादूरयोः क्षणकल्पयोः ।  
एकचिद्देहयोरेव न भेदोऽस्ति मनागपि ॥ 3.80.46 ॥  
प्रत्यक्षमक्षसारत्वादप्रत्यक्षं ततोऽतिगम् ।  
दृश्यत्वेनैष वोदेति चेता द्रष्टैव सद्वपुः ॥ 3.80.47 ॥  
यावत्कटकसंवित्तिस्तावन्नास्तीव हेमता ।  
यावच्च दृश्यतापत्तिस्तावन्नास्तीव सा कला ॥ 3.80.48 ॥  
कटकत्वेऽकृतेऽदृष्टे सुवर्णत्वमिवाततम् ।  
केवलं निर्मलं शुद्धं ब्रह्मैव परिदृश्यते ॥ 3.80.49 ॥  
सर्वत्वादेव सद्रूपो दुर्लक्ष्यत्वादसद्वपुः ।  
चेनश्चेतनात्मत्वाच्चेत्यासंभवतस्त्त्वचित् ॥ 3.80.50 ॥  
चिच्चमत्कारमात्रात्मन्यस्मिंश्चित्प्रतिभात्मनि ।  
जगत्यनिलवृक्षाभे चिच्चेत्यकलने कुतः ॥ 3.80.51 ॥  
यथा तापस्य पीनस्य भासनं मृगतृष्णिका ।  
एवं पीवरमद्वैतं तथा चिद्भासनं जगत् ॥ 3.80.52 ॥  
अर्कांशुभिः सूक्ष्मतरनिर्माणं यदनामयम् ।  
अस्तितानास्तिते तत्र कल्पादेरिव कैव धीः ॥ 3.80.53 ॥  
माययांशुकणाङ्के खे यथा कचति काञ्चनम् ।  
तथा जगदिदं भाति चिच्चेत्यकलने कुतः ॥ 3.80.54 ॥  
स्वप्नगन्धर्वसंकल्पनगरे कुड्यवेदनम् ।  
न सन्नासद्यथा तद्वद्विद्धि दीर्घभ्रमं जगत् ॥ 3.80.55 ॥  
तथा चैवंविधन्यायभावनाभ्यासनिर्मलात् ।  
चिदाकाशेन निर्याति यथा भूतार्थदर्शिनः ॥ 3.80.56 ॥  
न कुड्याकाशयोर्भेदो दृश्यसंवेदनादृते ।  
आब्रह्मजीवकलनाद्यद्रूढं रूढमेव च ॥ 3.80.57 ॥  
प्रतिभासाच्चिदाकाशे सत्त्वशून्यं भवन्ति ताः ।  
प्रकचन्ति ह्यनिर्भाव्याः प्रभापिण्ड इव प्रभाः ॥ 3.80.58 ॥  
पृथक्तामतिभासस्य स्वचमत्कारयोगतः ।  
सर्वात्मिका हि प्रतिभा परा वृक्षात्मबीजवत् ॥ 3.80.59 ॥  
बीजमन्तस्थवृक्षत्वं नानाऽनाना यथैकदृक् ।  
तथाऽसंख्यजगद्ब्रह्म शान्तमाकाशकोशवत् ॥ 3.80.60 ॥  
बीजस्यान्तस्थवृक्षस्य व्योमाद्वैता स्थितिर्यथा ।  
ब्रह्मणोऽन्तस्थजगतः साक्षित्वाच्चित्स्थितिस्तथा ॥ 3.80.61 ॥  
शान्तं समस्तमजमेकमनादिमध्यं  
नेहास्ति काचन कलाकलना कथंचित् ।  
निर्द्वन्द्वशान्तमतिरेकमनेकमच्छ-  
माभासरूपमजमेकविकासमास्ते ॥ 3.80.62 ॥

इत्यार्षे श्रीवासिष्ठमहारामायणे मोक्षोपायेषूत्पत्तिप्रकरणे कo प्रश्रभेदनं नामाशीतितमः सर्गः ॥ 80 ॥

  एकाशीतितमः सर्गः 81

राक्षस्युवाच ।  
अहो नु परमार्थोक्तिः पावनी तव मन्त्रिणः ।  
राजा राजीवपत्राक्ष इदानीमेष भाषताम् ॥ 3.81.1 ॥  
राजोवाच ।  
जागतप्रत्ययाभोवो यस्याहुः प्रत्ययं परम् ।  
सर्वसंकल्पसंन्यासश्चेतसा यत्परिग्रहः ॥ 3.81.2 ॥  
यत्संकोचविकासाभ्यां जगत्प्रलयसृष्टयः ।  
निष्ठा वेदान्तवाक्यानामथ वाचामगोचरः ॥ 3.81.3 ॥  
कोटिद्वयान्तरालस्थं मध्ये कोटिद्वयीमयम् ।  
यस्य चित्तमयी लीला जगदेतच्चराचरम् ॥ 3.81.4 ॥  
यस्य विश्वात्मकत्वेऽपि खण्ड्यते नैकपिण्डता ।  
सन्मात्रं तत्त्वया भद्रे कथ्यते ब्रह्मा शाश्वतम् ॥ 3.81.5 ॥  
एषोऽणुर्वेदनाद्वायुः (1) स्वभ्रान्तिर्दृगदृश्यत ।  
(1. भ्रान्तिदृगदृश्य इति पाठः साधुः.)  
अतो न किंचिद्वाय्वादि केवलं शुद्धचेतनम् ॥ 3.81.6 ॥  
शब्दसंवेदनाच्छब्दः शब्दस्य भ्रान्तिदर्शनम् ।  
ततोऽत्र शब्दशब्दार्थदृष्टेर्दूरतरं गतः ॥ 3.81.7 ॥  
सोऽणुः सर्वं न किंचिच्च सोऽहं नाहं स एव च ।  
सर्वशक्यात्मनोऽस्यैव प्रतिभैकात्र कारणम् ॥ 3.81.8 ॥  
आत्मा यत्नशतप्राप्यो लब्धेऽस्मिन्न च किंचन ।  
लब्धं भवति तच्चैतत्परमं वा न किंचन ॥ 3.81.9 ॥  
तावज्जन्म वसन्तेषु संसृतिव्रततिश्चिरम् ।  
विकसत्युदितो यावन्ना बोधो मूलकाषकृत् ॥ 3.81.10 ॥  
अणुनानेन रूपत्वं दृश्यतामिव गच्छता ।  
तापेनाम्बुधियेवेदं स्वस्थेनैवापहारितम् ॥ 3.81.11 ॥  
अनेन संविदणुना मेरुस्त्रिभुवनं तृणम् ।  
वमित्वा बहिरन्तस्थं मायात्मकमवेक्ष्यते ॥ 3.81.12 ॥  
चिदणोरन्तरे यद्यदस्ति तद्दृश्यते बहिः ।  
संकल्पेष्टालिङ्गनादिदृष्टान्तोऽत्र (2) हि रागिणः ॥ 3.81.13 ॥  
(2. संकल्पेष्वालिङ्गनादि इति पाठः.)  
आदिसर्गे सर्वशक्तिश्चिद्यथैवोदितात्मना ।  
तथाशु पश्यत्यखिलं संकल्पे पर्वतः स्वतः ॥ 3.81.14 ॥  
अभिजातस्य यस्यान्तर्यद्यथा प्रतिभासते ।  
तत्तथा पश्यतीवासौ दृष्टान्तोऽत्र शिशोर्मनः ॥ 3.81.15 ॥  
परमाणुतयैवापि चिन्मात्रेणाणुनामुना ।  
परिसूक्ष्मतमेनैव विष्वग्विश्वं प्रपूरितम् ॥ 3.81.16 ॥  
अणुरेव न मात्येष योजनानां शतेष्वपि ।  
सर्वगत्वादनादित्वादरूपत्वादनाकृतिः ॥ 3.81.17 ॥  
यथा धूर्तेन (1) खिड्गेन पुंसा बालः प्रतार्यते ।  
(1. खिङ्गेन इति पाठः.)  
सुभ्रूविकारनयननिरीक्षणविचेष्टितैः ॥ 3.81.18 ॥  
चिदालोकेन शुद्धेन सपर्वततृणं जगत् ।  
नाट्यतेऽविरतं तद्वद्विवृत्त्याभिनयं सदा ॥ 3.81.19 ॥  
तेनैवानन्तरूपत्वादणुना वाससा यथा ।  
संविदा (2) तद्भवद्बाह्ये कृत्वा मेर्वादिवेष्टितम् ॥ 3.81.20 ॥  
(2. संविदन्तर्भवद्भाह्ये इति पाठः साधुः.)  
दिक्कालाद्यनवच्छिन्नरूपत्वान्मेरुतो बृहत् ।  
वालाग्रशतभागात्माप्येष सूक्ष्मः परोऽणुकः ॥ 3.81.21 ॥  
शुद्धसंवेदनाकाशरूपस्य परमाणुना ।  
शोभते नहि साम्योक्तिर्मेरुसर्षपयोरिव ॥ 3.81.22 ॥  
मायाकलापिनाणुत्वं निर्माय परमात्मनि ।  
हेम्नीव कटकत्वेन नानात्र समता भवेत् ॥ 3.81.23 ॥  
प्रकटोऽनेन दीपेन प्रकाशोऽनुभवात्मना ।  
स्वसत्तानाशपूर्वो हि विनानेन भवेत्ततः ॥ 3.81.24 ॥  
यदि सूर्यादिकं सर्वं जगदेकं जडं भवेत् ।  
ततः किमात्मकं रूपं प्रकाशः स्यात्क्व वाथ किम् ॥ 3.81.25 ॥  
शुद्धसन्मात्रचित्त्वं यत्स्वतः स्वात्मनि संस्थितम् ।  
तदेतदणुना तेजो दृष्टं बहिरवस्थितम् ॥ 3.81.26 ॥  
तेजांस्यर्केन्दुवह्नीनां न भिन्नानि तमोघनात् ।  
एतावानेन भेदोऽस्ति यद्वर्णे शौक्ल्यकृष्णते ॥ 3.81.27 ॥  
यादृक्कज्जलनीहारे मेघनीहारयोर्भवेत् ।  
तादृक्प्रकाशतमसोर्भेदो नेति तयोः स्थितिः ॥ 3.81.28 ॥  
जडयोरुपलम्भाय चिदादित्यः किलैतयोः ।  
यदा तपति तेनैते लब्धसत्तैकतां गते ॥ 3.81.29 ॥  
तपत्येकश्चिदादित्यो रात्रिंदिवमतन्द्रितः ।  
अन्तर्बहिः शिलाद्यन्तरप्यनस्तमयोदयः ॥ 3.81.30 ॥  
त्रिलोकी भाति तेनेयं जीवस्य प्रथितात्मनः ।  
नानोपलम्भभाण्डाढ्या कुटी कठिनकोठरा ॥ 3.81.31 ॥  
तमस्त्वं तमसो देहमविनाशयतामुना ।  
तप्यतेऽभासया भासा सर्वमाभास्यते तमः ॥ 3.81.32 ॥  
पद्मोत्पले यथार्केण तपता प्रकटीकृते ।  
प्रकाशतमसोः सत्ति चितैवं प्रकटीकृते ॥ 3.81.33 ॥  
अर्कः कुर्वन्नहोरात्रे दर्शयत्याकृतिं यथा ।  
चितिः सदसती कृत्वा दर्शयत्याकृतिं तथा ॥ 3.81.34 ॥  
चिदणोरन्तरे सन्ति समग्रानुभवाणवः ।  
यथा मधुरसस्यान्तः पुष्पपत्रफलश्रियः ॥ 3.81.35 ॥  
उद्यन्ति चिदणोरेते समग्रानुभवाणवः ।  
मधुमासरसाच्चित्रा इव खण्डपरम्पराः ॥ 3.81.36 ॥  
परमात्माणुरत्यन्तनिः स्वादुः सूक्ष्मतावशात् ।  
समग्रस्वादुसत्तैकजनकः स्वदते स्वयम् ॥ 3.81.37 ॥  
यो यो नाम रसः कश्चित्समस्तोऽप्यप्स्ववस्थितः ।  
प्रतिबिम्बमिवादर्शे तं विना नास्त्यसौ स्वतः ॥ 3.81.38 ॥  
त्यजता संस्थितं सर्वं चिन्मात्रपरमाणुना ।  
त्यक्तं जगदसंवित्त्या संवित्त्या सर्वमाश्रितम् ॥ 3.81.39 ॥  
अशक्तया स्वात्मगुप्तौ सर्वमाच्छादितं जगत् ।  
(1) चित्ताणुतामेव परां संप्रसार्य वितानवत् ॥ 3.81.40 ॥  
(1. चिताणुतां इति पाठः.)  
आत्मगुप्तौ न शक्नोति परमात्माम्बराकृतिः ।  
मनागपि क्षणमपि गजो दूर्वावने यथा ॥ 3.81.41 ॥  
तथाप्याक्रान्तवान्विश्वं ज्ञातो गोपायति क्षणात् ।  
जगद्धानाकणं बाल इवाहो घनमायिता ॥ 3.81.42 ॥  
चिन्मात्रानुनयेनेदं जगत्सन्नपि जीवति ।  
वसन्तरसबोधेन विचित्रेव वनावली ॥ 3.81.43 ॥  
चित्तसत्तैवमखिलं स्वतो जगदिवोदितम् ।  
मधुमासरसोल्लासाच्चित्रो हि वनखण्डकः ॥ 3.81.44 ॥  
सत्यं चिन्मयमेवेदं जगदित्येव विद्ध्यलम् ।  
वसन्तरसमेव त्वं विद्धि पल्लवगुल्मकम् ॥ 3.81.45 ॥  
सर्वावयविसारत्वात्सहस्रकरलोचनः ।  
परमाणुरसावेव नित्यानवयवोदयः ॥ 3.81.46 ॥  
निमेषांशावबोधो हि चिदणोः प्रतिभासते ।  
यतः कल्पसहस्रौघः स्वप्ने वार्धकबाल्यवत् ॥ 3.81.47 ॥  
ततः सोऽपि निमेषोणुः कल्पकोटिशतान्यलम् ।  
सर्वसत्ताविलासेन प्रतिभैका विजृम्भते ॥ 3.81.48 ॥  
अभुक्तवत्येव यथा भुक्तवानहमित्यलम् ।  
जायते प्रत्ययस्तद्वन्निमेषे कल्पनिश्चयः ॥ 3.81.49 ॥  
अभुक्त्वा भुक्तवानस्मीत्येवं प्रत्ययशालिनः ।  
दृश्यन्ते (2) वासनाविष्टाः स्वप्ने स्वमरणं यथा ॥ 3.81.50 ॥  
(2. वासनानिष्ठा इति पाठः.)  
जगन्ति परितिष्ठन्ति परमाणौ चिदात्मनि ।  
प्रतिभासाः प्रवर्तन्ते तत एव हि जागताः ॥ 3.81.51 ॥  
यदस्ति यत्र तत्तस्मात्समुदेति तदेव तत् ।  
आकारिणि विकारादि दृष्टं न गगनेऽमले ॥ 3.81.52 ॥  
चिति भूतानि भूतानि वर्तमानानि संप्रति ।  
भविष्यन्ति च भूतानि सन्ति बीजे द्रुमा इव ॥ 3.81.53 ॥  
निमेषकल्पावेतेन तुषेणान्नकणाविव ।  
वलिता वेषचेत्याभ्यामणुः स्वात्माङ्गकं श्रितः ॥ 3.81.54 ॥  
उदासीनवदासीनो न संस्पृष्टो मनागपि ।  
एष भोक्तृत्वकर्तृत्वैः स्वात्मा सर्वजगत्यपि ॥ 3.81.55 ॥  
जगत्सत्तोदिते यं हि शुद्धचित्परमाणुतः ।  
परमाणोश्च भोक्तृत्वकर्तृत्वे केवलं स्थिते ॥ 3.81.56 ॥  
जगन्न किंचित्क्रियते सर्वदैव न केनचित् ।  
विलीयते च नो किंचिन्मानुष्याद्दृश्यखण्डनम् ॥ 3.81.57 ॥  
सर्वं समसमाभासमिदमाकाशकोशकम् ।  
जगत्तयोपशब्दं च विद्ध्यनाद्यं निशाचरि ॥ 3.81.58 ॥  
चिदणुर्दृश्यसिद्ध्यर्थमान्तरीं चिच्चमत्कृतिम् ।  
बहीरूपतया धत्ते स्वात्मनि परिसंस्थिताम् ॥ 3.81.59 ॥  
एतद्बहिष्ठमन्तस्थमस्ति शब्दे न वस्तुनि ।  
उपदेशाय सत्त्वानां चिद्रूपत्वाज्जगत्त्रये ॥ 3.81.60 ॥  
द्रष्टाऽदृष्टपदं गच्छन्नात्मानं संप्रपश्यति ।  
नेत्रदृश्याभिपातीव सदेवासदिव स्थितम् ॥ 3.81.61 ॥  
नच गच्छति दृश्यत्वं द्रष्टा ह्यसदवास्तवम् ।  
आत्मन्येव न यत्किंचित्तत्तामेति कथं परः ॥ 3.81.62 ॥  
दृगेव लोचने सा च वासनान्तं निजं वपुः ।  
बहीरूपतया दृश्यं कृत्वा द्रष्टृतयोदिता ॥ 3.81.63 ॥  
न विना द्रष्टृतामस्ति दृश्यसत्ता कथंचन ।  
पितृतेव विना पुत्रं द्वितेवैक्यपदं विना ॥ 3.81.64 ॥  
द्रष्टैव दृश्यतामेति न द्रष्टृत्वं विनास्ति तत् ।  
विना पित्रेव तनयो विना भोक्रेव भोग्यता ॥ 3.81.65 ॥  
द्रष्टुर्दृश्यविनिर्माणे चित्त्वादस्त्येव शक्तता ।  
कनकस्यावदातस्य कटकादिकृताविव ॥ 3.81.66 ॥  
दृश्यस्य द्रष्टृनिर्माणे जडत्वान्नास्ति शक्तता ।  
कटकस्य तु हैमस्य यथा कनकनिर्मितौ ॥ 3.81.67 ॥  
चेतनादृश्यनिर्माणं चित्करोत्यसदेव सत् ।  
अकारणं मोहहेतुं हेमेव कटकभ्रमम् ॥ 3.81.68 ॥  
कटकत्वावभासे हि यथा हेम्नो न हेमता ।  
सत्येव प्रकचत्येवं द्रष्टृदृश्यस्थितौ वपुः ॥ 3.81.69 ॥  
द्रष्टा दृश्यतया तिष्ठन्द्रष्टृतामुपजीवति ।  
सत्यां कटकसंवित्तौ हेम काञ्चनतामिव ॥ 3.81.70 ॥  
एकस्मिन्प्रतिभासे हि न सत्ता द्रष्टृदृश्ययोः ।  
पुंप्रत्ययप्रकचने क्व पशुप्रत्ययोदयः ॥ 3.81.71 ॥  
दृश्यं पश्यन्स्वमात्मानं न द्रष्टा संप्रपश्यति  
द्रष्टुर्हि दृश्यतापत्तौ सत्ताऽसत्तेव तिष्ठति ॥ 3.81.72 ॥  
बोधाद्गलितदृश्यस्य द्रष्टुः सत्तेव भासते ।  
अबुद्धे कटके स्वस्य हेम्नोऽकटकता यथा ॥ 3.81.73 ॥  
दृश्ये सत्यस्ति वै द्रष्टा दृश्यं द्रष्टरि भासते ।  
द्वयेन च विना नैकं नैकमप्यस्ति चानयोः ॥ 3.81.74 ॥  
सर्वं यथावद्विज्ञाय शुद्धसंविन्मयात्मना ।  
वाचामविषयं स्वच्छं किंचिदेवावशिष्यते ॥ 3.81.75 ॥  
आत्मानं दर्शनं दृश्यं दीपेनेवावभासितम् ।  
कृतं च सर्वमेतेन चिन्मात्रपरमाणुना ॥ 3.81.76 ॥  
मातृमानप्रमेयाख्यं बुधो निगिरति त्रयम् ।  
हेमेव कटकादित्वमसन्मयमुपस्थितम् ॥ 3.81.77 ॥  
यथा न जलभूम्यादेः पृथक्किंचिन्मनागपि ।  
तथैतस्मात्स्वभावाणोर्न किंचित्पृथगस्ति हि ॥ 3.81.78 ॥  
सर्वगानुभवात्मत्वात्सर्वानुभवरूपतः ।  
एकत्वानुभवन्याये रूढे सर्वैकतास्य हि ॥ 3.81.79 ॥  
अस्येच्छया पृथङ्गास्ति वीचितेव महाम्भसः ।  
इच्छानुरूपसंपत्तेर्भावितार्थैकता किल ॥ 3.81.80 ॥  
दिक्कालाद्यनवच्छिन्नः परमात्मास्ति केवलः ।  
सर्वात्मत्वात्स सर्वात्मा सर्वानुभवतः स्वतः ॥ 3.81.81 ॥  
सन्नेष चेतनात्मत्वाद्दर्शनानवबोधतः ।  
द्वैतैक्ये नात्र विद्येते सर्वरूपे महात्मनि ॥ 3.81.82 ॥  
यदि कश्चिद्द्वितीयः स्यात्तदैकस्यैकता भवेत् ।  
द्वैतैक्ययोर्मिथः सिद्धिरातपच्छाययोरिव ॥ 3.81.83 ॥  
यत्र नास्ति द्वितीयो हि तत्रैकस्यैकता कथम् ।  
एकतायामसिद्धायां द्वयमेव न विद्यते ॥ 3.81.84 ॥  
एवं स्थिते तु यस्तिष्ठंस्तत्तादृक्तदिवास्ति हि ।  
तस्मान्न व्यतिरिक्तं तद्रूपं द्रव इवाम्भसः ॥ 3.81.85 ॥  
नानारम्भविभासं (1) च साम्येनाक्षुब्धरूपिणः ।  
(1. विनाशं च इति पाठः.)  
बीजस्यान्तस्तरुरिव ब्रह्मणोऽन्तः स्थितं जगत् ॥ 3.81.86 ॥  
द्वैतमप्यपृथक्तस्माद्धेम्नः कटकता यथा ।  
सम्यग्बुद्धावबोधो हि द्वैतं तच्च न सन्मयम् ॥ 3.81.87 ॥  
यथा द्रवत्वं पयसः स्पन्दनं मातरिश्वनः ।  
व्योम्नः शून्यत्वमेवं हि न पृथग्द्वैतमीश्वरात् ॥ 3.81.88 ॥  
द्वैताद्वैतोपलम्भो हि दुः खायैव क्रियात्मने ।  
निपुणोऽनुपलम्भो यस्त्वेतयोस्तत्परं विदुः ॥ 3.81.89 ॥  
मातृमानप्रमेयादिद्रष्टृदर्शनदृश्यता ।  
एतावज्जगदेतच्च परमाणौ चिति स्थितम् ॥ 3.81.90 ॥  
अयं गजदणुर्नित्यमेतेनाणुसुमेरुणा ।  
स्पन्दनं पवनेनेव स्वाङ्ग एव कृताकृतः ॥ 3.81.91 ॥  
अहो नु भीमा मायेयमथवा मायिनां परा ।  
परमाण्वन्तरेवास्ति यत्त्रैलोक्यपरम्परा ॥ 3.81.92 ॥  
अथासंभवमायित्वमेवैतत्सर्वदा स्थितम् ।  
चिन्मात्रपरमाणुत्वमात्रमेव जगत्स्थितिः ॥ 3.81.93 ॥  
अन्तर्गतजगज्जालोऽप्येषोऽणुः साम्यमत्यजन् ।  
स्थितोऽन्तस्थबृहद्वृक्षं बीजं भाण्डोदरे यथा ॥ 3.81.94 ॥  
बीजेऽन्तर्वृक्षविस्तारः स्थितः सफलपल्लवः ।  
परया दृश्यते दृष्ट्या जगच्च चिदणूदरे ॥ 3.81.95 ॥  
स शाखाफलपुष्पं स्वमजहद्बीजकोटरे ।  
यथा तरुः स्थितस्तद्विकासि चिदणोर्जगत् ॥ 3.81.96 ॥  
संस्थितं द्वैतमद्वैतं बीजकोश इव द्रुमः ।  
जगच्चित्परमाण्वन्तर्यः पश्यति स पश्यति ॥ 3.81.97 ॥  
न द्वैतं नैव चाद्वैतं न च बीजं न चाङ्कुरः ।  
न स्थूलं न च वा सूक्ष्मं नाजातं जातमेव च ॥ 3.81.98 ॥  
न चास्ति न च नास्तीदं न सौम्यं क्षुभितं न च ।  
त्रिजगच्चिदणोरन्तः खवाय्वपि न किंचन ॥ 3.81.99 ॥  
न जगन्नाजगच्चास्ति विद्यते चित्परा शुभा ।  
सर्वात्मिका यदा यत्र सा यथोदेति तत्तथा ॥ 3.81.100 ॥  
उदेत्यनुदितोऽप्येष स्वयंवेदनजृम्भितः ।  
परमात्माणुरेकात्मा समग्रात्मतयैव खे ॥ 3.81.101 ॥  
द्रुमो भूमौ स्वबीजत्वमिवोदेत्यनुदेत्यपि ।  
परं तत्त्वं जगद्भङ्ग्या जगत्तां स्वोदयेन च ॥ 3.81.102 ॥  
द्रुमो बीजतयैवाशु न संत्यक्तसमस्थितिः ।  
तिष्ठत्यपगतस्पन्दस्त्यागात्यागपरोऽणुकः ॥ 3.81.103 ॥  
बिसतन्तुर्महामेरुः परमाणोरपेक्षया ।  
दृश्यं किल विशेत्तन्तुरदृश्याक्ष्णा पराणुता ॥ 3.81.104 ॥  
बिसन्तन्तुर्महामेरुः परमाणोः किलात्मनः ।  
तस्यैव तद्धनाः स्वान्तः स्थिता मेर्वादिकोटयः ॥ 3.81.105 ॥  
एकेन तेन महता परमाणुना च  
व्याप्तं ततं विरचितं जनितं कृतं च ।  
दृश्यं प्रपञ्चरचितं नभसेव विश्वं  
शून्यत्वमच्छमभितः परिलब्धमेव ॥ 3.81.106 ॥  
द्वैतेन सुन्दरतरं स्वमनुज्झितेन  
रूपं सुषुप्तसदृशेन यथावबोधात् ।  
ऐक्यं गतं स्थितिगमागममुक्तमेव-  
मित्थं स्थितं तनु जगत्परमार्थपिण्डः ॥ 3.81.107 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे कर्कo परमार्थपिण्डीकरणं नामैकाशीतितमः सर्गः ॥ 81 ॥



  द्व्यशीतितमः सर्गः 82

श्रीवसिष्ठ उवाच ।  
इति राजमुखाच्छ्रुत्वा कर्कटी वनमर्कटी ।  
अवबुद्धपदान्तं स्वं जहौ मत्सरचापलम् ॥ 3.82.1 ॥  
अन्तः शीतलतामेत्य विश्रान्तिमपतापताम् ।  
प्राप्ता प्रावृण्मयूरीव सज्योत्स्नेव कुमुद्वती ॥ 3.82.2 ॥  
तथा राजगिरा तस्या आनन्द उदभूद्भृशम् ।  
गर्भेऽन्तः के बलाकाया रवेणेव पयोमुचः ॥ 3.82.3 ॥  
राक्षस्युवाच ।  
अहो वत पवित्रेयं भवतोर्भाति शेमुषी ।  
अनस्तमितसारेण प्रबोधार्केण भासिता ॥ 3.82.4 ॥  
शीता समरसा शुद्धा ज्योत्स्नेव शशिमण्डलात् ।  
विवेककणिकां श्रुत्वा भवतो हृदयादियम् ॥ 3.82.5 ॥  
विवेकिनो जगत्पूज्याः सेव्या मन्ये भवादृशाः ।  
सत्सङ्गात्सविकासास्मि चन्द्रेणेव कुमुद्वती ॥ 3.82.6 ॥  
सौरभं कुसुमासङ्गादेव सत्सङ्गमाच्छुभम् ।  
वर्तते ह्यर्कसंपर्काद्विकासोऽम्बुरुहामिव ॥ 3.82.7 ॥  
महतामेव संपर्कात्पुनर्दुः खं न बाधते ।  
को हि दीपशिखाहस्तस्तमसा परिभूयते ॥ 3.82.8 ॥  
मयेमौ जङ्गलप्राप्तौ भवन्तौ भूमिभास्करौ ।  
पूजनीयावतः शीघ्रमीहितं कथ्यतां शुभम् ॥ 3.82.9 ॥  
राजोवाच ।  
अस्मिन् जनपदे (1) रक्षः कुलकाननमञ्जरि ।  
(1. रक्षः कुलकाननमञ्जरि इति राक्षस्याः संबोधनम्.)  
जनस्य बाधतेऽत्यन्तं सदा हृदयशूलनम् ॥ 3.82.10 ॥  
यतः सर्वैव जनता तप्ता दृढविषूचिका ।  
मण्डले ननु तेनाहं निर्गतो रात्रिचर्यया ॥ 3.82.11 ॥  
शूलादि हृदये नॄणां न शाम्यति यदौषधैः ।  
ततोऽहं त्वद्विधप्रोक्तमन्त्रार्थेन विनिर्गतः ॥ 3.82.12 ॥  
त्वादृशस्य च लोकस्य मुग्धलोकाभिघातिनः ।  
निग्रहार्थं प्रवृत्तिर्मे सा च संपत्तिमेत्यलम् ॥ 3.82.13 ॥  
एतावदेव च शुभे त्वयाङ्गीक्रियतां वचः ।  
भूयो भवत्या प्राणा हि हिंसनीया न कस्यचित् ॥ 3.82.14 ॥  
राक्षस्युवाच ।  
बाढमेवं करोम्यद्यप्रभृत्यवितथं प्रभो ।  
सत्यमेव न किंचिद्धि हिंसनीयं मयाधुना ॥ 3.82.15 ॥  
राजोवाच ।  
यद्येवं फुल्लपद्माक्षि परदेहैकभोजने ।  
किं स्याच्छरीरवृत्त्यै (2) ते स्थिताया मत्समीहिते ॥ 3.82.16 ॥  
(2. भृत्यै इति पाठः.)  
राक्षस्युवाच ।  
षड्भिर्मासैर्गिरौ राजन्प्रबुद्धायाः समाधितः ।  
जाता भोजनसंकल्पाद्भोजनेच्छेयमद्य मे ॥ 3.82.17 ॥  
इदानीं शिखरं गत्वा तदेव ध्याननिश्चला ।  
यावदिच्छं सुखेनासे सजीवा शालभञ्जिका ॥ 3.82.18 ॥  
आमृतीं धारणां बद्ध्वा धारयामि शरीरकम् ।  
यथेच्छमथ कालेन त्यक्ष्यामीति मतिर्मम ॥ 3.82.19 ॥  
आशरीरपरित्यागमिदानीं न मया नृप ।  
हिंसनीयाः परप्राणास्तेनेदं मद्वचः श्रृणु ॥ 3.82.20 ॥  
हिमवान्नाम शैलोऽस्ति शरच्चन्द्रांशुनिर्मलः ।  
य उत्तराशाहृदये स्पृष्टपूर्वापरार्णवः ॥ 3.82.21 ॥  
तत्राहं निवसाम्यग्रे हेमश्रृङ्गदरीगृहे ।  
आयसी मेघलेखेव कर्कटीनाम राक्षसी ॥ 3.82.22 ॥  
तपसोपार्जितो ब्रह्मा जनतामारणेच्छया ।  
विषूचिका प्राणहरा स्यां सूच्यात्मेति भो मया ॥ 3.82.23 ॥  
तस्मात्संप्राप्तवरया बहून्वर्षगणान्मया ।  
भुक्ता विषूचिकात्वेन जनता जीवबाधनैः ॥ 3.82.24 ॥  
त्वया न गुणिनो हिंस्या इति मे ब्रह्मणा ततः ।  
नियमार्थं महामन्त्रस्तदायत्तास्मि संस्थिता ॥ 3.82.25 ॥  
सोऽयं प्रगृह्यतां तेन सर्वं हृदयशूलनम् ।  
शममेष्यति लोकेऽस्मात्का कथा मत्कृते भ्रमे ॥ 3.82.26 ॥  
विततैवास्मि हिंसायां यत्पुरा हिंसितं मया ।  
जनस्य हृदयं तेन नाड्यो वैधुर्यमागताः ॥ 3.82.27 ॥  
हिंसित्वा रक्तमांसानि संत्यक्ता ये महाजनाः ।  
तेभ्यो विधुरनाडीभ्यो ये जातास्तेऽपि तादृशाः ॥ 3.82.28 ॥  
राजन्विषूचिकामन्त्रः सोऽयं संपन्न एव ते ।  
नहि सत्त्ववतामस्ति दुः साध्यमिह किंचन ॥ 3.82.29 ॥  
अतो दुर्नाडिकोशेषु शूलानां परिशान्तये ।  
मन्त्रो यो ब्रह्मणा प्रोक्तो राजञ्शीघ्रं गृहाण तम् ॥ 3.82.30 ॥  
आगच्छ निकटं नद्या गच्छामस्तत्र भूमिप ।  
स्वाचान्ताभ्यां संयताभ्यां भवद्भ्यां सुमता ददे ॥ 3.82.31 ॥  
श्रीवसिष्ठ उवाच ।  
इति तस्यां तदा रात्र्यां राक्षसीमन्त्रिभूभृतः ।  
जग्मुस्ते सरितस्तीरं मिथः संजातसौहृदाः ॥ 3.82.32 ॥  
अन्वयव्यतिरेकेण राक्षस्याः सौहृदं तदा ।  
ज्ञात्वा स्थितौ तौ स्वाचान्तावुभावन्तेनिवासिनौ ॥ 3.82.33 ॥  
तया ब्रह्मोपदिष्टोऽसौ ततस्ताभ्यां यथाक्रमम् ।  
स्नेहाद्विषूचिकामन्त्रः प्रदत्तो जपसिद्धिदः ॥ 3.82.34 ॥  
ततः संजातसौहार्दौ तौ विसृज्य निशाचरी ।  
यदा गन्तुं प्रवृत्तासौ तदा राजाब्रवीद्वचः ॥ 3.82.35 ॥  
राजोवाच ।  
गुरुस्त्वं नौ महादेहे वयस्या च सुनिर्वृता ।  
निमन्त्रयावहे यत्नाद्ग्रासाय तव सुन्दरि ॥ 3.82.36 ॥  
नचास्मात्प्रणयं प्रीता वितथीकर्तुमर्हसि ।  
सौहार्दं सुजनानां हि दर्शनादेव वर्धते ॥ 3.82.37 ॥  
लघुसौभाग्यसंयुक्तं कृत्वाकारं मनोरमम् ।  
आगच्छास्मद्गृहं भद्रे तत्र तिष्ठ यथासुखम् ॥ 3.82.38 ॥  
राक्षस्युवाच ।  
मुग्धस्त्रीरूपधारिण्यै दातुं शक्तोऽसि भोजनम् ।  
संतर्पयसि मां केन राक्षसाकारधारिणीम् ॥ 3.82.39 ॥  
रक्षोन्नमेव संतुष्ट्यै न सामान्यजनाशनम् ।  
पूर्वसिद्धस्वभावोऽयमादेहं न निवर्तते ॥ 3.82.40 ॥  
राजोवाच ।  
हेमस्रग्दामवलिता दिनानि कतिचिद्गृहे ।  
मम स्त्रीरूपिणी तिष्ठ यावदिच्छमनिन्दिते ॥ 3.82.41 ॥  
ततो दुष्कृतिनश्चौरान्वध्याञ्छतसहस्रशः ।  
मण्डलेभ्यः समानीय ददे तुभ्यं सुभोजनम् ॥ 3.82.42 ॥  
कान्तारूपं परित्यज्य गृहीत्वा राक्षसं वपुः ।  
आदाय वध्याञ्चतशः पुरुषांस्तान्सुसंचितान् ॥ 3.82.43 ॥  
नयस्व हिमवच्छृङ्गं तत्र भुङ्क्ष्व यथासुखम् ।  
महाशनानामेकान्ते भोजनं हि सुखायते ॥ 3.82.44 ॥  
तृप्ता निद्रां मनाक्कृत्वा भव भूयः समाधिभाक् ।  
समाधिविरता भूयोऽप्यागत्य पुनरन्यदा ॥ 3.82.45 ॥  
नेष्यस्यन्यान्वध्यजनान् हिंसा नैषां च धर्मतः ।  
स्वधर्मण च हिंसैव महाकरुणया समा ॥ 3.82.46 ॥  
त्वं समेष्यसि चावश्यं मां समाधिविरागिणी ।  
असतामपि संरूढं सौहार्दं न निवर्तते ॥ 3.82.47 ॥  
राक्षस्युवाच ।  
युक्तमुक्तं त्वया राजन्करोम्येवमहं सखे ।  
सौहार्देन प्रवृत्तस्य को वाक्यं नाभिनन्दति ॥ 3.82.48 ॥  
श्रीवसिष्ठ उवाच ।  
इत्युक्त्वा राक्षसी तत्र संपन्ना सुविलासिनी ।  
हारकेयूरकटकपट्टस्रग्दामधारिणी ॥ 3.82.49 ॥  
राजन्नागच्छ गच्चाम इत्युक्त्वा भूमपन्त्रिणौ ।  
अग्रे गन्तुं प्रवृत्तौ तौ रात्रावनुससार सा ॥ 3.82.50 ॥  
अथ ते पार्थिवगृहं प्राप्य तां रजनीं मिथः ।  
कथयैकगृहे रम्ये क्षपयामासुरादृताः ॥ 3.82.51 ॥  
प्रभातेऽन्तः पुरे तस्थौ पुरन्ध्रीजनलीलया ।  
राक्षसी मन्त्रिराजानौ स्वव्यापारौ बभूवतुः ॥ 3.82.52 ॥  
ततो दिवसषट्केन संचितानि महीभृता ।  
नृपः परपुरेभ्योऽपि स्वमण्डलगणात्तथा ॥ 3.82.53 ॥  
त्रीणि वध्यसहस्राणि तानि तस्यै तदा ददौ ।  
सा बभूव निशा काले सैवोग्रा कृष्णराक्षसी ॥ 3.82.54 ॥  
तानि वध्यसहस्राणि जग्राह भुजमण्डले ।  
धारानिकरजालानि मेघमालेव कोटरे ॥ 3.82.55 ॥  
ययौ राजानमापृच्छ्य तदेव हिमवच्छिरः ।  
दरिद्रा लब्धहेमेव ग्रहेषूग्रशरीरिणी ॥ 3.82.56 ॥  
तत्र तृप्ता भृशं भुक्त्वा सुखं सुप्त्वा दिनत्रयम् ।  
आसीत्प्रबोधसुस्वस्था सा समाधिमतिः पुनः ॥ 3.82.57 ॥  
पञ्चभिर्वा चतुर्भिर्वा वर्षैः सा संप्रबुध्यते ।  
तत्ततो मण्डलं याति तेन राजसभाजने ॥ 3.82.58 ॥  
तत्र विश्रम्भगर्भाभिः कथाभिः कंचिदेव सा ।  
स्थित्वा कालं गृहीत्वा तान्वध्यान्स्वास्पदमेत्यथ ॥ 3.82.59 ॥  
जीवन्मुक्ततयैवमेव विपिने साद्यापि रक्षोङ्गना  
तस्मिन्नेव गिरौ स्थिता विचलितध्यानैकतानाशया ।  
तस्मिन्राजनि शान्तिमागतवति त्यक्तैषणेनात्मना  
तद्राष्ट्राधिपसौहृदैः स्वकवलानास्वादयन्ती चिरं ॥ 3.82.60 ॥

इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे कर्कo राक्षसीसौहार्दं नाम द्व्यशीतितमः सर्गः ॥ 82 ॥

  त्र्यशीतितमः सर्गः 83

श्रीवसिष्ठ उवाच ।  
किरातमण्डले तस्मिन्ये भवन्ति महीभृतः ।  
तैस्तैः सह परा मैत्री तस्याः समभिजायते ॥ 3.83.1 ॥  
सर्वांस्तत्र महोत्पातान्पिशचादिभयान्यपि ।  
रोगांश्च योगसंसिद्धा निवारयति राक्षसी ॥ 3.83.2 ॥  
बहुवर्षगणेनैषा ध्यानाद्विरतिमागता ।  
तत्रागत्य समस्तांस्तान्वध्याञ्जन्तून्सुसंचितान् ॥ 3.83.3 ॥  
अद्यापि तत्र ये वध्यास्ते तदर्थं महीभुजा ।  
नीयन्ते मित्रसन्माने के हि नाध्यवसायिनः ॥ 3.83.4 ॥  
तस्यां ध्याननिषण्णायां किरातजनमण्डले ।  
अनायान्त्यां चिरं कालं जनैर्दोषप्रशान्तये ॥ 3.83.5 ॥  
सा देवी कन्दरानाम्नी मङ्गलेतरनामिका ।  
संप्रतिष्ठापिता मूर्त्या पुरे गगनकोटरे ॥ 3.83.6 ॥  
ततः प्रभृति (1) तत्रत्यो यो यो भवति भूमिपः ।  
(1. तत्रान्य इति पाठः.)  
स कन्दरां भगवतीं प्रतिष्ठापयति स्वयम् ॥ 3.83.7 ॥  
यः (2) कन्दराप्रतिष्ठां च न करोति नृपाधमः ।  
(2. कन्दरां प्रतिष्ठां च इति पाठः.)  
तस्योपतापनिचयाः प्रजा निघ्नन्ति यत्नतः ॥ 3.83.8 ॥  
तत्पूजनादवाप्नोति जनस्तन्निखिलं फलम् ।  
स्ववासनावशोच्छूनमनर्थं यात्यपूजनात् ॥ 3.83.9 ॥  
वध्यलोकोपहारेण सा देवी परिपूज्यते ।  
प्रतिमा सा स्थिताद्यापि चित्रस्था फलदायिनी ॥ 3.83.10 ॥  
सकलकोमलमङ्गलकारिणी  
कवलिताखिलवध्यमहाजना ।  
जयति सात्र किरातजनास्पदे  
परमबोधवती चिरदेवता ॥ 3.83.11 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे कर्कo कन्दरापूजनं नाम त्र्यशीतितमः सर्गः ॥ 83 ॥

  चतुरशीतितमः सर्गः 84

श्रीवसिष्ठ उवाच ।  
एतत्ते कथितं सर्वं मयाख्यानमनिन्दितम् ।  
कर्कट्या हिमराक्षस्या यथावदनुपूर्वशः ॥ 3.84.1 ॥  
श्रीराम उवाच ।  
हिमवद्गह्वरे प्रोत्था सा कथं कृष्णराक्षसी ।  
बभूव कर्कटीनाम्ना यथावद्वद मे प्रभो ॥ 3.84.2 ॥  
श्रीवसिष्ठ उवाच ।  
कुलानि सन्त्यनेकानि राक्षसानां स्वभावतः ।  
तानि शुक्लानि कृष्णानि हरितान्युज्ज्वलानि च ॥ 3.84.3 ॥  
कर्कटप्राणिसादृश्यात्कर्कटो नाम राक्षसः ।  
बभूव तज्जा सा कृष्णा कर्कटी कर्कटाकृतिः ॥ 3.84.4 ॥  
कर्कटीप्रश्रसंस्मृत्या मयैषा कथिता तव ।  
अध्यात्मोक्तिप्रसङ्गेन विश्वरूपनिरूपणे ॥ 3.84.5 ॥  
संपन्नमेव मे कस्मादसंपन्नमिव स्फुटम् ।  
इदं जगदनाद्यन्तात्पदात्परमकारणात् ॥ 3.84.6 ॥  
प्लाविन्यो वीचयो वारिण्यन्यानन्याः स्थिता यथा ।  
वर्तमाना अपि परे सृष्टयः संस्थितास्तथा ॥ 3.84.7 ॥  
अज्वलन्नेव काष्ठेषु वह्निरर्थक्रियां यथा ।  
करोति मर्कटादीनां शीतापहरणादिकम् ॥ 3.84.8 ॥  
समं सौम्यत्वमजहदेव नित्योदयस्थिति ।  
तथा ब्रह्म करोतीदं नाना कर्तेव सज्जगत् ॥ 3.84.9 ॥  
अप्यनागत एवायमेवं सर्ग उपागतः ।  
भोः शालभञ्जिकासंविद्दारुण्येव मुधोदिता ॥ 3.84.10 ॥  
बीजे यथाऽनन्यदपि फलाद्यन्यदिवोदितम् ।  
चितौ तथाऽनन्यदपि चेत्यमन्यदिवोदितम् ॥ 3.84.11 ॥  
अच्छेदादेकसत्ताया न भेदः फलबीजयोः ।  
चिच्चेत्ययोश्च वार्यूर्म्योरिव वस्तुनि कश्चन ॥ 3.84.12 ॥  
अविचारात्कुतो भेदो नैतयोरुपपद्यते ।  
यतः कुतश्चिदुदितः स विचारेण नश्यति ॥ 3.84.13 ॥  
भ्रान्तिरेषा यथाऽऽयाता तथा यातु रघूद्वह ।  
ज्ञास्यसे तत्प्रबुद्धस्त्वमेनां केवलमुत्सृज ॥ 3.84.14 ॥  
भ्रान्तिग्रन्थो वित्रुटिते मदुक्तश्रवणात्ततः ।  
ज्ञानशब्दार्थभेदानां वस्तु ज्ञास्यस्यलं स्वयम् ॥ 3.84.15 ॥  
चित्तादियमनर्थश्रीस्तच्च सा चेतरा च ते ।  
मदुक्तिश्रवणादेव शान्तिमेष्यत्यसंशयम् ॥ 3.84.16 ॥  
ब्रह्मणः सर्वमुत्पन्नं सर्वं ब्रह्मैवमेति च ।  
मद्गीर्भिः संप्रबुद्धः सन् ज्ञास्यस्यलमनिन्दितम् ॥ 3.84.17 ॥  
श्रीराम उवाच ।  
तस्मादियमिति ब्रह्मन्व्यतिरेकार्थपञ्चमी ।  
ननु किं विद्धि देवेशादभिन्नं सर्वमित्यपि ॥ 3.84.18 ॥  
श्रीवसिष्ठ उवाच ।  
उपदेशाय शास्त्रेषु जातः शब्दोऽथवार्थजः ।  
प्रतियोगिव्यवच्छेदसंख्यालक्षणपक्षवान् ॥ 3.84.19 ॥  
भेदो दृश्यत एवायं व्यवहारान्न वास्तवः ।  
वेतालो बालकस्येव कार्यार्थं परिकल्पितः ॥ 3.84.20 ॥  
द्वैतैक्यमपि नो यस्यां तथा भूतार्थसंस्थितौ ।  
अस्ति तस्यामीदृशः स्यात्कुतः संकल्पविप्लवः ॥ 3.84.21 ॥  
कार्यिकारणभावो हि तथा स्वस्वामिलक्षणम् ।  
हेतुश्च हेतुमांश्चैवावयवावयविक्रमः ॥ 3.84.22 ॥  
व्यतिरेकाव्यतिरेकौ परिणामादिविभ्रमः ।  
तथा भावविलासादि विद्याविद्ये सुखासुखे ॥ 3.84.23 ॥  
एवमादिमयी मिथ्यासंकल्पकलना मिता ।  
अज्ञानामवबोधार्थं नतु भेदोऽस्ति वस्तुनि ॥ 3.84.24 ॥  
अविबोधादयं वादो ज्ञाते द्वैतं न विद्यते ।  
ज्ञाते संशान्तकलनं मौनमेवावशिष्यते ॥ 3.84.25 ॥  
सर्वमेकमनाद्यन्तमविभागमखण्डितम् ।  
इति ज्ञास्यसि सिद्धान्तं काले बोधमुपागतः ॥ 3.84.26 ॥  
विवदन्ते ह्यसंबुद्धाः स्वविकल्पविजृम्भितैः ।  
उपदेशादयं वादो ज्ञाते द्वैतं न विद्यते ॥ 3.84.27 ॥  
वाच्यवाचकसंबोधो विना द्वैतं न सिद्ध्यति ।  
नच द्वैतं संभवति मौनं वापादयत्यलम् ॥ 3.84.28 ॥  
महावाक्यार्थनिष्ठान्तां बुद्धिं कृत्वा रघूद्वह ।  
वचोभेदमनादृत्य यदिदं वच्मि ते श्रृणु ॥ 3.84.29 ॥  
यतः कुतश्चिदुच्छ्रायं गन्धर्वपुरवन्मनः ।  
भ्रान्तिमात्रं तनोतीदं जगदाख्यं स्वजृम्भणम् ॥ 3.84.30 ॥  
यथा चेतस्तनोतीमां जगन्मायां तथानघ ।  
श्रृणु त्वं कथयामीदं दृष्टान्तं दृष्टिवेदनम् ॥ 3.84.31 ॥  
यं श्रुत्वा सर्वमेवेदं भ्रान्तिमात्रमिति स्वयम् ।  
राम निश्चयवान्भूत्वा दूरे त्यक्ष्यसि वासनाम् ॥ 3.84.32 ॥  
मनोमनननिर्माणमात्रमेव जगत्त्रयम् ।  
सर्वमुत्सृज्य शान्तात्मा स्वात्मन्येव निवत्स्यसि ॥ 3.84.33 ॥  
मद्वाक्यार्थावधानस्थो मनोव्याधिचिकित्सने ।  
विवेकौषधलेशेन प्रयत्नं च करिष्यसि ॥ 3.84.34 ॥  
एवं स्थिते जगद्रूपं चित्तमेवेह जृम्भते ।  
न विद्यते शरीरादि सिकतान्तरतैलवत् ॥ 3.84.35 ॥  
चित्तमेव हि संसारो रागादिक्लेशदूषितम् ।  
तदैव तैर्विनिर्मुक्तं भवान्त इति कथ्यते ॥ 3.84.36 ॥  
चित्तं साध्यं पालनीयं विचार्यं कार्यमार्यवत् ।  
आहार्यं व्यवहार्यं च संचार्यं धार्यमादरात् ॥ 3.84.37 ॥  
सर्वमभ्यन्तरे चित्तं बिभर्ति त्रिजगन्नभः ।  
अहमापूरमिव तद्यथाकालं विजृम्भते ॥ 3.84.38 ॥  
योऽयं चित्तस्य चिद्भागः सैषा सर्वार्थबीजता ।  
यश्चास्य जडभागश्च तज्जगत्सोऽङ्ग संभ्रमः ॥ 3.84.39 ॥  
अविद्यमानमेवेदमादिसर्गे धरादिकम् ।  
निराकृतिरजः स्वप्नं पश्यतीव न पश्यति ॥ 3.84.40 ॥  
सर्गादिदीर्घसंवित्त्या शैलादिजडसंविदा ।  
सूक्ष्मं सूक्ष्मविदा चेति देहं शून्यं न वास्तवम् ॥ 3.84.41 ॥  
सर्वगेनात्मना व्याप्तं स्वचेत्यात्मवपुर्मनः ।  
आततं सौम्य विमलं वारीव रवितेजसा ॥ 3.84.42 ॥  
चित्तबालो जगद्यक्षं मिथ्या पश्यत्यबोधतः ।  
बोधितोऽसौ परं रूपं स्वं पश्यति निरामयम् ॥ 3.84.43 ॥  
यथात्मा दृश्यतामेति द्वित्वैक्यभ्रमदायिनीम् ।  
श्रृणु तत्ते प्रवक्ष्यामि वक्ष्यमाणकथागमैः ॥ 3.84.44 ॥  
यत्कथ्यते हि हृदयंगमयोपमान-  
युक्त्या गिरा मधुरयुक्तपदार्थया च ।  
श्रोतुस्तदङ्ग हृदयं परितो विसारि  
व्याप्नोति तैलमिव वारिणि वार्य शङ्काम् ॥ 3.84.45 ॥  
त्यक्तोपमानमनोज्ञपदं दुरापं  
क्षुब्धं धराविधुरितं विनिगीर्णवर्णम् ।  
श्रोतुर्न याति हृदयं प्रविनाशमेति  
वाक्यं किलाज्यमिव भस्मनि हूयमानम् ॥ 3.84.46 ॥  
आख्यानकानि भुवि यानि कथाश्च या या  
यद्यत्प्रमेयमुचितं परिपेलवं वा ।  
दृष्टान्तदृष्टिकथनेन तदेति साधो  
प्राकाश्यमाशु भुवनं सितरश्मिनेव ॥ 3.84.47 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे सूच्युपाख्याने मनोङ्कुरोत्पत्तिकथनं नाम चतुरशीतितमः सर्गः ॥ 84 ॥

  पञ्चाशीतितमः सर्गः 85

श्रीवसिष्ठ उवाच ।  
पुरा मे ब्रह्मणा प्रोक्तं सर्वं तत्कथयानघ ।  
यदिदं तत्प्रवक्ष्यामि त्वयि पृच्छति राघव ॥ 3.85.1 ॥  
पुरा मया हि भगवान्पृष्टः कमलसंभवः ।  
इमे कथमुपायान्ति ब्रह्मन्सर्गगणा इति ॥ 3.85.2 ॥  
तदुपाश्रुत्य भगवान्ब्रह्मा लोकपितामहः ।  
ऐन्दवाख्यानसहितं मामुवाच बृहद्वचः ॥ 3.85.3 ॥  
ब्रह्मोवाच ।  
सर्वं हि मन एवेदमित्थं स्फुरति भूतिमत् ।  
जलं जलाशयस्फारैर्विचित्रैश्चक्रकैरिव ॥ 3.85.4 ॥  
दिनादौ संप्रबुद्धस्य संसारं स्रष्टुमिच्छतः ।  
पुराकल्पे हि कस्मिंश्चिच्छृणु किं वृत्तमङ्गमे ॥ 3.85.5 ॥  
कदाचिदखिलं सर्गं संहृत्य दिवसक्षये ।  
एक एवाहमेकाग्रः स्वस्थस्तामनयं निशाम् ॥ 3.85.6 ॥  
निशान्ते संप्रबुद्धात्मा संध्यां कृत्वा यथाविधि ।  
प्रजाः स्रष्टुं दृशौ स्फारे व्योम्नि योजितवानहम् ॥ 3.85.7 ॥  
यावत्पश्यामि गगनं न तमोभिर्न तेजसा ।  
व्याप्तमत्यन्तविततं शून्यमन्तविवर्जितम् ॥ 3.85.8 ॥  
सर्गं संकल्पयामीति मतिं निश्चित्य तन्मया ।  
समवेक्षितुमारब्धं शुद्धं सूक्ष्मेण चेतसा ॥ 3.85.9 ॥  
अथाहं दृष्टवांस्तत्र मनसा विततेऽम्बरे ।  
पृथक्स्थितान्महारम्भान्सर्गान्स्थितिनिरर्गलान् ॥ 3.85.10 ॥  
तेषु मत्प्रतिबिम्बाभाः पद्मकोशनिवासिनः ।  
राजहंसान्समारूढाः संस्थिता दश पद्मजाः ॥ 3.85.11 ॥  
पृथक्स्थितेषु सर्गेषु तेषूद्यद्भूतपङ्क्तिषु ।  
जलजालेषु शुद्धेषु जगत्सु जलदायिषु ॥ 3.85.12 ॥  
प्रवहन्ति महानद्यः प्रध्वनन्ति यथाब्धयः ।  
प्रतपन्त्युष्णरुचयः प्रस्फुरन्त्यम्बरेऽनिलाः ॥ 3.85.13 ॥  
दिवि क्रीडन्ति विबुधा भुवि क्रीडन्ति मानवाः ।  
दानवा भोगिनश्चैव पातालेषु च संस्थिताः ॥ 3.85.14 ॥  
कालचक्रपरिप्रोता यद्भावाः सकलर्तवः ।  
यथाकालं फलापूर्णा भूषयन्त्यभितो महीम् ॥ 3.85.15 ॥  
प्रौढ्यं शुभाशुभाचारस्मृतयः ककुभं प्रति ।  
नरकस्वर्गफलदाः सर्वत्र समुपागताः ॥ 3.85.16 ॥  
भोगमोक्षफलार्थिन्यः समस्ता भूतजातयः ।  
स्वमीहितं यथाकालं प्रयतन्ते यथाक्रमम् ॥ 3.85.17 ॥  
सप्तलोकास्तथा द्वीपाः समुद्रा गिरयस्तथा ।  
अप्येष्यमाणाः कल्पान्तं स्फुरन्त्युरुतरारवम् ॥ 3.85.18 ॥  
क्वचिद्ध्रासित्वमायातं क्वचित्स्थिरतरं स्थितम् ।  
स्थितं सर्वत्र कुञ्जेषु तमस्तेजोलवादृतम् ॥ 3.85.19 ॥  
नभोनीलोत्पलस्यान्तर्भ्रमदभ्रमधुव्रतम् ।  
प्रस्फुरत्तारकाजालकेसरापूर्णतां गतम् ॥ 3.85.20 ॥  
कल्पान्तघननीहारो मेरुकुञ्जेषु संस्थितः ।  
शाल्मलेरमलं तूलमष्ठीलाकोटरेष्विव (1) ॥ 3.85.21 ॥  
(1. अष्टिला इति मुद्रितपुस्तके पाठः.)  
लोकालोकाद्रिरसनारणदर्णवघुंघुमा ।  
तमः खण्डेन्द्रनीलाभा निजरत्नविराजिता ॥ 3.85.22 ॥  
धानाधरसुधा भूतरवकाकलिघुंघुमा ।  
संस्थिता भुवनाभोगे स्वान्तः पुर इवाङ्गना ॥ 3.85.23 ॥  
गौराङ्गपङ्क्तिर्मध्यस्था रजनीराजिरञ्जिता ।  
पद्मोत्पलस्रज इव लक्ष्यते वत्सरश्रियः ॥ 3.85.24 ॥  
बहुगर्तविभागस्थभूता लोकाः पृथक्पृथक् ।  
जातारुणा विलोक्यन्ते दाडिमानीव कान्तिकाः ॥ 3.85.25 ॥  
त्रिप्रवाहा त्रिपथगा कृतोर्ध्वाधोगमागमा ।  
जगद्यज्ञोपवीताभा स्फुरतीन्दुकलामला ॥ 3.85.26 ॥  
इतश्चेतश्च गच्छन्ति शीर्यन्ते प्रोद्भवन्ति च ।  
दिग्लतासु तडित्पुष्पा वातार्ता मेघपल्लवाः ॥ 3.85.27 ॥  
गन्धर्वनगरोद्यानतलावितानमालिनी ।  
समुद्रभूमिनभसां पदवी प्रविराजते ॥ 3.85.28 ॥  
लोकान्तरेषु सङ्घेन देवासुरनरोरगाः ।  
उदुम्बरेषु मशका इव घुंघुमिताः स्थिताः ॥ 3.85.29 ॥  
युगकल्पक्षणवकलाकाष्ठाकलङ्कितः ।  
कालो वहत्यकलितसर्वनाशप्रतीक्षकः ॥ 3.85.30 ॥  
एवमालोक्य शुद्धेन परेण स्वेन चेतसा ।  
भृशं विस्मयमापन्नः किमेतत्कथमित्यलम् ॥ 3.85.31 ॥  
कथं मांसमयेनाक्ष्णा यन्न पश्यामि किंचन ।  
तन्मायाजालमतुलं पश्यामि मनसाम्बरे ॥ 3.85.32 ॥  
अथालोक्य चिरं कालं मनसैवाहमम्बरात् ।  
अर्कं तस्माज्जगज्जालादेकमानीय पृष्टवान् ॥ 3.85.33 ॥  
आगच्छ देवदेवेश भो भास्कर महाद्युते ।  
स्वागतं तेऽस्त्विति प्रोक्तो मयासौ कथितोप्यथ ॥ 3.85.34 ॥  
कस्त्वं कथमिदं जातं जगदेव जगन्ति च ।  
यदि जानासि भगवंस्तदेतत्कथयानघ ॥ 3.85.35 ॥  
इत्युक्तो मां समालोक्य संपरिज्ञातवानथ ।  
नमस्कृत्वाभ्युवाचेदमनिन्द्यपदया गिरा ॥ 3.85.36 ॥  
श्रीभानुरुवाच ।  
अस्य दृश्यप्रपञ्चस्य नित्यं कारणतामसि ।  
गतः कस्मान्न जानीषे किं मामीश्वर पृच्छसि ॥ 3.85.37 ॥  
अथ मद्वाक्यसंदर्भे लीला चेत्तव सर्वग ।  
अचिन्तितां मदुत्पत्तिं तच्छृणुष्व वदाम्यहम् ॥ 3.85.38 ॥  
सदसदिति कलाभिराततं यत्  
सदसदबोधविमोहदायिनीभिः ।  
अविरतरचनाभिरीश्वरात्मन्  
प्रविलसतीह मनो महन्महात्मन् ॥ 3.85.39 ॥

इत्यार्षे श्रीवासिष्ठमहारामायणे वाo मोo उo ऐन्दवोपाख्यानोपक्रमे ब्रह्मादित्यसमागमो नाम पञ्चाशीतितमः सर्गः ॥ 85 ॥

  षडशीतितमः सर्गः 86

श्रीभानुरुवाच ।  
कल्पनाम्नि महादेव ह्यस्तने दिवसे तव ।  
तले कैलासशैलस्य जम्बूद्वीपैककोणके ॥ 3.86.1 ॥  
सुवर्णजटनाम्ना यस्त्वत्पुत्रैर्जनितप्रजैः ।  
मण्डलं कल्पितं श्रीमदनल्पसुखसुन्दरम् ॥ 3.86.2 ॥  
तत्राभूदतिधर्मात्मा ब्राह्मणो ब्रह्मवित्तमः ।  
इन्दुनामातिशान्तात्मा कश्यपस्य कुलोद्भवः ॥ 3.86.3 ॥  
तस्मिंस्तदा निवसतो नित्यं स्वजनमण्डले ।  
तस्य प्राणसमा भार्या काचित्तस्यां महात्मनः ॥ 3.86.4 ॥  
न बभूवात्मजस्तस्य मरुभूमौ तृणं यथा ।  
न व्यराजत सा भार्या तस्य निष्फलपुष्पिता ॥ 3.86.5 ॥  
ऋज्वी गौरी सुशुद्धापि शून्या शरलता यथा ।  
तौ ततो दंपती खिन्नौ पुत्रार्थं तपसे गिरेः ॥ 3.86.6 ॥  
कैलरासस्यांशमारूढौ रूढाविव नवद्रुमौ ।  
भूतैरनावृते शून्ये तस्मिन्कैलासकुञ्जके ॥ 3.86.7 ॥  
तेपतुस्तौ तपो घोरं जलाहारौ तरुस्थिती ।  
एकं पानीयचुलकं पीत्वा दिवसपर्यये ॥ 3.86.8 ॥  
निस्पन्दमुत्थितौ वार्क्षीं वृत्तिमाश्रित्य संस्थितौ ।  
तस्थतुस्तौ तदा तत्र तावत्कालं तरुव्रतौ ॥ 3.86.9 ॥  
यावत्त्रेता द्वापरं च युगे द्वे एव ते गते ।  
ततस्तुष्टोऽभवद्देवस्तयोः शशिकलाधरः ॥ 3.86.10 ॥  
दिनातपातापितयोरिन्दुः कुमुदयोरिव ।  
आजगाम तमुद्देशं यत्र तौ विप्रदंपती ॥ 3.86.11 ॥  
सलतापादपं देशं पुष्पाकर इवेश्वरः ।  
दंपती तौ वृषारूढं सोमं सोमार्धशेखरम् ॥ 3.86.12 ॥  
फुल्लाननौ ददृशतुः कुमुदे शशिनं यथा ।  
तौ तं प्रणेमतुर्देवं तुषारामलमीश्वरम् ॥ 3.86.13 ॥  
द्यावापृथिव्यावुदितं परिपूर्णमिवोडुपम् ।  
तर्जयन्पवनाधूतनववृक्षाननस्वरम् ॥ 3.86.14 ॥  
मृदूद्दामस्मितस्पन्दि प्रोवाचाथ वचः शिवः ।  
ईश्वर उवाच ।  
वरं विप्र गृहाणाशु तुष्टोऽस्मि तव वाञ्छितम् ॥ 3.86.15 ॥  
मधुमासरसाक्रान्तवृक्षवन्मुदितो भव ।  
विप्र उवाच ।  
भगवन्देवदेवेश दश पुत्रा महाधियः ॥ 3.86.16 ॥  
भव्या भवन्तु मे भूयः शोको येन न बाधते ।  
भानुरुवाच ।  
अथैवमस्त्विति प्रोच्य जगामान्तर्धिमीश्वरः ॥ 3.86.17 ॥  
व्योम्नि वारिनिधिर्ह्रादं कृत्वेवोर्मिमहावपुः ।  
ततस्तौ दम्पती तुष्टौ शिवलब्धवरौ गृहम् ॥ 3.86.18 ॥  
गतौ गीर्वाणसदृशौ खमिवोमामहेश्वरौ ।  
तत्रासौ ब्राह्मणी गेहे बभूवोदारगर्भिणी ॥ 3.86.19 ॥  
बभौ पूर्णोदरा श्यामा मेघलेखेव वारिणा ।  
कालेऽथ सुषुवे पुत्रान्प्रतिपच्चन्द्रकोमलान् ॥ 3.86.20 ॥  
दशबालांस्ततो मुग्धान्वसुधेव नवाङ्कुरान् ।  
कृतब्राह्मणसंस्कारा वृद्धिमीयुर्महौजसः ॥ 3.86.21 ॥  
स्वल्पेनैव हि कालेन प्रावृषेव नवाम्बुदाः ।  
ते सप्तवर्षवयसो बभूवुर्ज्ञातवाङ्भयाः ॥ 3.86.22 ॥  
विरेजुस्तेजसा तत्र नभसीवामला ग्रहाः ।  
अथ कालेन महता तेषां तौ पितरौ तदा ॥ 3.86.23 ॥  
संजग्मतुस्तनुं त्यक्त्वा स्वां गतिं गतिकोविदौ ।  
मातापितृभ्यां रहिता दश ते ब्राह्मणास्ततः ॥ 3.86.24 ॥  
ययुः कैलासशिखरं गृहं संत्यज्य खेदिनः ।  
तत्र संचिन्तयामासुरुद्विग्नास्ते विबन्धवाः ॥ 3.86.25 ॥  
किं स्यादिह परं श्रेय ऊचुश्चेदं परस्परम् ।  
किमिह स्यात्समुचितं भ्रातरः किमदुः खदम् ॥ 3.86.26 ॥  
किं महत्त्वं किमैश्वर्यं किं महाविभवं शुभम् ।  
किं तदेतज्जनैश्वर्यं सामान्तो हि महेश्वर ॥ 3.86.27 ॥  
सामन्तसंपत्किंनाम राजानो हि महेश्वराः ।  
का नाम संपद्भूपानां सम्राडिह महेश्वरः ॥ 3.86.28 ॥  
किं नाम तन्महेन्द्रत्वं यन्मुदूर्तं प्रजापतेः ।  
विनश्यति न यत्कल्पे किं स्यात्तदिह शोभनम् ॥ 3.86.29 ॥  
भाषमाणेष्वथैतेषु ज्योष्ठो भ्राता महामतिः ।  
गम्भीरवागुवाचेदं मृगयूथान्मृगो यथा ॥ 3.86.30 ॥  
ऐश्वर्याणां हि सर्वेषामाकल्पं न विनाशि यत् ।  
रोचते भ्रातरस्तन्मे ब्रह्मत्वमिह नेतरत् ॥ 3.86.31 ॥  
एतदुक्तं तदखिला द्विजपुत्रास्त उत्तमाः ।  
वचोभिरैन्दवास्तत्र साधु साध्वित्यपूजयन् ॥ 3.86.32 ॥  
ऊचुश्चेदं कथं तात सर्वदुः खोपमार्जनम् ।  
पद्मासनं जगत्पूज्यं विरञ्चित्वमवाप्नुमः ॥ 3.86.33 ॥  
भ्रात्रा तेन पुनः प्रोक्ता भ्रातरो भूरितेजसः ।  
मदुक्तं सर्व एवेमे भवन्तः पालयन्तु वै ॥ 3.86.34 ॥  
पद्मासनगतो भास्वान्ब्रह्माहमिति तेजसा ।  
सृजामि संहरामीति ध्यानमस्तु चिराय वः ॥ 3.86.35 ॥  
अग्रजेनेति कथिते बाढं कृत्वा त उत्तमाः ।  
ध्यानाधीनधियस्तस्थुः सहैव ज्यायसा रसात् ॥ 3.86.36 ॥  
लिपिकर्मार्पिताकारा ध्यानासक्तधियश्च ते ।  
अन्तस्थेनैव मनसा चिन्तयामासुरादृताः ॥ 3.86.37 ॥  
अथ उत्फुल्लकमलकोशवक्रोन्नतासनः ।  
ब्रह्माहं जगतां स्रष्टा कर्ता भोक्ता महेश्वरः ॥ 3.86.38 ॥  
यज्ञक्रियाक्रमवतः साङ्गोपाङ्गा महर्षयः ।  
सरस्वत्याथ गायत्र्या युक्ता वेदा नरा इमे ॥ 3.86.39 ॥  
लोकपालपराक्रान्तः संचरत्सिद्धमण्डलः ।  
अयमुद्दामसौभाग्यः स्वर्गः स्वरविभूषितः ॥ 3.86.40 ॥  
पर्वतद्वीपजलधइकाननैः समलंकृतम् ।  
इदं भूमण्डलं चैव त्रिलोकीकर्मकुण्डलम् ॥ 3.86.41 ॥  
एतत्पातालकुहरं दैत्यदानवबोजितम् ।  
अमृतस्त्रीगणाकीर्णं गृहं गगनकोटरम् ॥ 3.86.42 ॥  
अयमिन्द्रो महाबाहुः प्रजालंकृतदोत्तमः ।  
त्रैलोक्यनगरीमेकः पाति पावनयज्ञभुक् ॥ 3.86.43 ॥  
दीप्रजालवरत्राभिरवष्टभ्याथ दिग्गणम् ।  
क्रमेण प्रतपन्त्येते भानवो भूरिभानवः ॥ 3.86.44 ॥  
लोकपाला इमे लोकं (1) रक्षन्ति शुद्धवृत्तयः ।  
(1. रक्षन्त्यक्षुब्धवृत्तयः इति पाठः.)  
मर्यादाभिरतुच्छाभिर्गोपाला गोगणं यथा ॥ 3.86.45 ॥  
उन्मज्जन्ति निमज्जन्ति प्रस्फुरन्ति पतन्ति च ।  
तरङ्गा इव तोयनामिमाः प्रतिदिनं प्रजाः ॥ 3.86.46 ॥  
सृजामीममहं सर्गं संहरामि तथादृतः ।  
अयमात्मनि तिष्ठामि शाम्यामि भुवनेश्वरः ॥ 3.86.47 ॥  
अयं संवत्सरो यात इदं परिणतं युगम् ।  
सृष्टेरयमसौ कालः स्वयं संहरणस्य च ॥ 3.86.48 ॥  
अयमेव गतः कल्पो ब्राह्मी रात्रिरियं तता ।  
अयमात्मनि तिष्ठामि पूर्णात्मा परमेश्वरः ॥ 3.86.49 ॥  
इति भावितया बुद्ध्या ते द्विजा अथ ऐन्दवाः ।  
दशाद्रिवृत्तयस्तस्थुः समुत्कीर्णा इवोपलात् ॥ 3.86.50 ॥  
अधिगतकमलासनक्रमास्ते  
परिगलितेतरतुच्छवृत्तिजालाः ।  
सततमतितरां कुशासनस्था-  
श्चिरमिति पङ्कजकल्पने विरेजुः ॥ 3.86.51 ॥

इत्यार्षे श्रीवासिष्ठमहारामायणे वाल्मीकीये देo मोo एo ऐन्दवसमाधानं नाम षडशीतितमः सर्गः ॥ 86 ॥

  सप्ताशीतितमः सर्गः 87

भानुरुवाच ।  
पितामहक्रमे तास्मिंस्ततस्ते बहुभावनात् ।  
कर्मभिस्तैः समाक्रान्तमनस्कास्तस्थुरादृताः ॥ 3.87.1 ॥  
यावत्ते देहकास्तेषां तापेन पवनैस्तथा ।  
कालेन शोषमभ्येत्य गलिताः शीर्णपर्णवत् ॥ 3.87.2 ॥  
जक्षुस्तान्देहकांस्तत्र क्रव्यादा वनवासिनः ।  
इतश्चेतश्च लुठितान्सुफलानीव मर्कटाः ॥ 3.87.3 ॥  
अथ ते शान्तबाह्यार्था ब्रह्मत्वे कृतभावनाः ।  
तस्थुश्चतुर्युगस्यान्ते यावत्कल्पः क्षयं गतः ॥ 3.87.4 ॥  
क्षीयमाणे ततः कल्पे तपत्यादित्यसंचये ।  
पुष्करावर्तकेषूच्चैर्वर्षत्सु कठिनारवम् ॥ 3.87.5 ॥  
वहत्सु कल्पवातेषु स्थित एकमहार्णवे ।  
क्षीणेषु भूतवृन्देषु ते तथैव व्यवस्थिताः ॥ 3.87.6 ॥  
ततो रात्रिक्रमपरे सर्वां संहृत्य तां स्थितिम् ।  
स्थिते त्वय्यात्मनि विभो ते तथैव व्यवस्थिताः ॥ 3.87.7 ॥  
अद्य प्रबुद्धे भवति स्रष्टुमिच्छति संसृतिम् ।  
सुखेनैव क्रमेणोच्चैस्ते तथैव व्यवस्थिताः ॥ 3.87.8 ॥  
तथैते भगवन्ब्रह्मन्ब्रह्मणो ब्राह्मणा दश ।  
त एते दश संसारा मनोव्योमनि संस्थिताः ॥ 3.87.9 ॥  
तेषामेकतमस्याहमयमाकाशमन्दिरे ।  
भानुर्भुवि विभो कालकलाकर्मणि योजितः ॥ 3.87.10 ॥  
एष ते कथितः सर्गो दिशानामब्जसंभव ।  
ब्रह्मणां संभवो व्योम्नि यथेच्छसि तथा कुरु ॥ 3.87.11 ॥  
विविधकल्पनया वलिताम्बरं  
यदिदमुत्तम जागतमुत्थितम् ।  
करणजालकमाहितमोहनं  
तदखिलं निजचेतसि विभ्रमः ॥ 3.87.12 ॥

इत्यार्षे श्रीवासिष्ठमहारामायणे वाल्मीकीये देo मोo उo ऐन्दवोo दशजगद्वर्णनं नाम सप्ताशीतितमः सर्गः ॥ 87 ॥  
 

  अष्टाशीतितमः सर्गः 88

श्रीब्रह्मोवाच ।  
ब्रह्माणो ब्राह्मणा भानुरित्युक्त्वा ब्रह्मणो मम ।  
ब्रह्मन्ब्रह्मविदां श्रेष्ठ तूष्णीमेव बभूव सः ॥ 3.88.1 ॥  
तत उक्तं मया तस्य चिरं संचिन्त्य चेतसा ।  
भानो भानो वदाशु त्वं किमन्यत्संसृजाम्यहम् ॥ 3.88.2 ॥  
एतानि दश विद्यन्ते किल यत्र जगन्ति वै ।  
तत्रान्यो मम सर्गेण कोऽर्थः कथय भास्कर ॥ 3.88.3 ॥  
इत्युक्तोऽथ मया भानुः संचिन्त्य सुचिरं धिया ।  
इदमत्र वचो युक्तमुवाच स महामुने ॥ 3.88.4 ॥  
भानुरुवाच ।  
निरीहस्य निरिच्छस्य कोऽर्थः सर्गेण ते प्रभो ।  
विनोदमात्रमेवेदं सृष्टिस्तव जगत्पते ॥ 3.88.5 ॥  
निष्कामादेव भवतः सर्गः संपद्यते प्रभो ।  
अर्कादिव जलादित्यप्रतिबिम्बमिवाधियः ॥ 3.88.6 ॥  
शरीरसंनिवेशस्य त्यागे रागे च ते यदा ।  
निष्कामो भगवन्भावो नाभिवाञ्छति नोज्झति ॥ 3.88.7 ॥  
सृजसीदं तथा देव विनोदायैव भूतप ।  
पुनः संहृत्य संहृत्य दिनं दिनपतिर्यथा ॥ 3.88.8 ॥  
तव नित्यमसंसक्तं विनोदायैव केवलम् ।  
इदं कर्तव्यमेवेति जगन्न तूद्यमेच्छया ॥ 3.88.9 ॥  
सृष्टिं चेन्न करोषि त्वं (1) महेश परमात्मनः ।  
(1. महेच्छ इति पाठः.)  
नित्यकर्मपरित्यागात्किमपूर्वमवाप्स्यसि ॥ 3.88.10 ॥  
यथाप्राप्तं हि कर्तव्यमसक्तेन सदा सता ।  
मुकुरेणाकलङ्केन प्रतिबिम्बक्रिया यथा ॥ 3.88.11 ॥  
यथैव कर्मकरणे कामना नास्ति धीमताम् ।  
तथैव कर्मसंत्यागे कामना नास्ति धीमताम् ॥ 3.88.12 ॥  
अतः सुषुप्तोपमया धिया निष्कामया तया ।  
सुषुप्तबुद्धसमया कुरु कार्यं यथागतम् ॥ 3.88.13 ॥  
सर्गैरथेन्दुपुत्राणां तोषमेषि जगत्प्रभो ।  
तदेते तोषयिष्यन्ति तं त्वां सर्गात्सुरेश्वर ॥ 3.88.14 ॥  
चित्तनेत्रैर्भवानेतान्सर्गानन्यस्य नो दृशा ।  
अवश्यं चक्षुषा सर्गं सृष्टमित्येव वेत्ति कः ॥ 3.88.15 ॥  
येनैव मनसा सर्गो निर्मितः परमेश्वर ।  
स एव मांसनेत्रेण तं पश्यति हि नेतरः ॥ 3.88.16 ॥  
न चैतान्दश संसारान्दश नीरजसंभवान् ।  
कश्चिन्नाशयितुं शक्तश्चित्तदार्ढ्याच्चिरस्थितान् ॥ 3.88.17 ॥  
कर्मेन्द्रियैर्यत्क्रियते तद्रोद्धुं किल युज्यते ।  
न मनोनिश्चयकृतं कश्चिद्रोधयितुं क्षमः ॥ 3.88.18 ॥  
यो बद्धपदतां यातो जन्तोर्मनसि निश्चयः ।  
स तेनैव विना ब्रह्मन्नान्येन विनिवार्यते ॥ 3.88.19 ॥  
बहुकालं यदभ्यस्तं मनसा दृढनिश्चयम् ।  
शापेनापि न तस्यास्ति क्षयो नष्टेऽपि देहके ॥ 3.88.20 ॥  
यद्बद्धपीठमभितो मनसि प्ररूढं  
तद्रूपमेव पुरुषो भवतीह नान्यत् ।  
तद्बोधनादितरमत्र किलाभ्युपायं  
शैलौघसेकमिव निष्फलमेव मन्ये ॥ 3.88.21 ॥

इत्यार्षे श्रीवासिष्ठमहारामायणे वाo उत्पत्तिप्रकरणे ऐo ऐन्दवनिश्चयकथनं नामाष्टशीतितमः सर्गः ॥ 88 ॥

  एकोननवतितमः सर्गः 89

भानुरुवाच ।  
मनो हि जगतां कर्तृ मनो हि पुरुषः परः ।  
मनः कृतं कृतं लोके न शरीरकृतं कृतम् ॥ 3.89.1 ॥  
सामान्यब्राह्मणा भूत्वा मनोभावनया किल ।  
ऐन्दवा ब्रह्मतां याता मनसः पश्य शक्तताम् ॥ 3.89.2 ॥  
मनसा भाव्यमानो हि देहतां याति देहकः ।  
देहभावनयाऽयुक्तो देहधर्मैर्न बाध्यते ॥ 3.89.3 ॥  
बाह्यदृष्टिर्हि नियतं सुखदुः खादि विन्दति ।  
नान्तर्मुखतया योगी देहे वेत्ति प्रियाप्रिये ॥ 3.89.4 ॥  
मनः कारणकं तस्माज्जगद्विविधविभ्रमम् ।  
इन्द्रस्याहल्यया सार्धं वृत्तान्तोऽत्र निदर्शनम् ॥ 3.89.5 ॥  
श्रीब्रह्मोवाच ।  
काहल्या भगवन्भानो को वात्रेन्द्रस्तमोनुद ।  
ययोरुदन्तश्रवणे पावनी दृष्टिरेति हि ॥ 3.89.6 ॥  
भानुरुवाच ।  
श्रूयते हि पुरा देव मागधेषु महीपतिः ।  
इन्द्रद्युम्न इति ख्यात इन्द्रद्युम्न इवापरः ॥ 3.89.7 ॥  
तस्येन्दुबिम्बप्रतिमा भार्या कमललोचना ।  
अहल्या नाम तत्रासीच्छशाङ्कस्येव रोहिणी ॥ 3.89.8 ॥  
तस्मिन्नेव पुरे षिड्गः षिड्गप्रकरशेखरः ।  
इन्द्रनामा परः कद्धिश्चीमान्विप्रकुमारकः ॥ 3.89.9 ॥  
अहल्या पूर्वमिन्द्रस्य बभूवेष्टेत्यहल्यया ।  
श्रुतं राजमहिष्याथ कथाप्रस्तावतः क्वचित् ॥ 3.89.10 ॥  
आकर्ण्यैवमहल्या सा बभूवेन्द्रानुरागिणी ।  
अहल्यां मां स नो कस्मात्सक्तोऽभ्येतीत्यथोत्सुका ॥ 3.89.11 ॥  
मृणालभारकदलीपल्लवास्तरणेषु सा ।  
अतप्यत भृशं बाला लता लूना वनेष्विव ॥ 3.89.12 ॥  
केदमाप समग्रासु तासु भूपविभूतिषु ।  
मत्सी निदाघतप्तासु परिलोला स्थलीष्विव ॥ 3.89.13 ॥  
अयमिन्द्रोऽयमिन्द्रश्चेत्येवं जातप्रलापया ।  
लज्जापि हि तया त्यक्ता वैवश्यमनुयातया ॥ 3.89.14 ॥  
इत्यार्तया घनस्नेहमथ तस्या वयस्यया ।  
उक्तं तया प्रियेऽविघ्नमिन्द्रमभ्यानयाम्यहम् ॥ 3.89.15 ॥  
इष्टं तवानयामीति श्रुत्वा विकसितेक्षणा ।  
पपात पादयोः सख्या नलिन्या नलिनी यथा ॥ 3.89.16 ॥  
ततः प्रयाते दिवसे समायाते निशागमे ।  
सा वयस्या तमिन्द्राख्यं ययौ द्विजकुमारकम् ॥ 3.89.17 ॥  
बोधयित्वा यथायुक्तं सा तमिन्द्रमथाङ्गना ।  
अहल्यानिकटं रात्र्यामानयामास सत्वरम् ॥ 3.89.18 ॥  
ततः सा तेन षिड्गेन सहेन्द्रेण रतिं ययौ ।  
कस्मिंश्चित्सदने गुप्ते बहुमाल्यविलेपना ॥ 3.89.19 ॥  
हाराङ्गदमनोज्ञेन तरुणी तेन सा तदा ।  
रतेनावर्जिता वल्ली (1) रसेन मधुना यथा ॥ 3.89.20 ॥  
(1. रतेन इति पाठः.)  
ततस्तदनुरक्ता सा पश्यन्ती तन्मयं जगत् ।  
न समस्तगुणाकीर्णं भर्तारं बह्वमन्यत ॥ 3.89.21 ॥  
केनचित्त्वथ कालेन तस्या इन्द्रानुरागिता ।  
सा ज्ञाता राजसिंहेन तन्मुखव्योमचन्द्रिका ॥ 3.89.22 ॥  
इन्द्रं ध्यायति सा यावत्तावत्तस्या विराजते ।  
मुखं पूर्णेन चन्द्रेण प्रबुद्धमिव कैरवम् ॥ 3.89.23 ॥  
इन्द्रोऽपि च तदासक्तसमस्तकरणाकुलः ।  
न तिष्ठति 7णमहो तया विरहितः क्वचित् ॥ 3.89.24 ॥  
अथातिसुघनस्नेहनिरावरणचेष्टयोः ।  
तयोरनयवृत्तान्तो राज्ञाकर्णि कटुव्यथः ॥ 3.89.25 ॥  
एवमन्योन्यमासक्तं भावमालक्ष्य भूपतिः ।  
चकार बहुभिर्दण्डैः स द्वयोरथ शासनम् ॥ 3.89.26 ॥  
तावुभावपि संत्यक्तौ हेमन्ते सलिलाशये ।  
तुष्टौ जहसतुस्तत्र न खेदं समुपागतौ ॥ 3.89.27 ॥  
अपृच्छत ततो राजा खिन्नौ स्थो न तु दुर्मती ।  
तावूचतुर्महीपालं जलाशयसमुद्धृतौ ॥ 3.89.28 ॥  
संस्मृत्यावामिहान्योन्यमुखकान्तिमनिन्दिताम् ।  
आत्मानं न विजानीवो रूढभावं परस्परम् ॥ 3.89.29 ॥  
शासनेषु च यत्यङ्गो निः शङ्कस्तेन हर्षितौ ।  
मुह्यावो न महीपाल स्वाङ्गैरपि विकर्तितैः ॥ 3.89.30 ॥  
ततो भ्राष्ट्रे परिक्षिप्तावखिन्नावेवमेव तौ ।  
ऊचतुर्मुदितात्मानावन्योन्यस्मृतिहर्षितौ ॥ 3.89.31 ॥  
ग्रथितौ गजपादेषु न खिन्नावेव संस्थितौ ।  
एवमेवोचतुर्भूपमन्योन्यस्मृतिहर्षितौ ॥ 3.89.32 ॥  
कशाहतावखिन्नौ तावेवमेव किलोचतुः ।  
अन्यस्माच्छासनाद्राज्ञा कल्पिताच्च पुनः पुनः ॥ 3.89.33 ॥  
उद्धृतावूचतुः पृष्टौ तमेवार्थं पुनः पुनः ।  
उवाचेन्द्रो महीपालं जगन्मे दयितामयम् ॥ 3.89.34 ॥  
न शातनानि दुः खानि बाधन्ते किंचिदेव मे ।  
अस्याश्चैव जगद्राजन्सर्वं मन्मयमेव च ॥ 3.89.35 ॥  
तेनान्यशासनाद्दुः खं किंचिदेव न विद्यते ।  
मनोमात्रमहं राजन् मनो हि पुरुषः स्मृतः ॥ 3.89.36 ॥  
प्रपञ्चमात्रमेवायं देहो दृश्यत एव हि ।  
समकालप्रयुक्तेन सहसा दण्डराशिना ॥ 3.89.37 ॥  
वीरं मनो भेदयितुं मनागपि न शक्यते ।  
का नाम ता महाराज कीदृश्यः कस्य शक्तयः ॥ 3.89.38 ॥  
याभिर्मनांसि भिद्यन्ते दृष्टनिश्चयवन्त्यपि ।  
वृद्धिमायातु वा देहो यातु वा विशरारुताम् ॥ 3.89.39 ॥  
भावितार्थाभिपतितं मनस्तिष्ठति पूर्ववत् ।  
इष्टेऽर्थे चिरमाविष्टं दधानं (1) तत्स्थितं मनः ॥ 3.89.40 ॥  
(1. तद्गतं मनः इति पाठः.)  
भावाभावाः शरीरस्था नृप शक्ता न बाधितुम् ।  
भावितं तीव्रवेगेन मनसा यन्महीपते ॥ 3.89.41 ॥  
तदेव पश्यत्यचलं न शरीरविचेष्टितम् ।  
न काश्चन क्रिया राजन्वरशापादिका अपि ॥ 3.89.42 ॥  
तीव्रवेगेन संपन्नं शक्ताश्चालयितुं मनः ।  
तीव्रवेगेन संयुक्तं पुरुषा ह्यभिवाञ्छितात् ॥ 3.89.43 ॥  
मनश्चालयितुं शक्ता न महाद्रिं मृगा इव ।  
ममेयमसितापाङ्गी मनः कोशे प्रतिष्ठिता ॥ 3.89.44 ॥  
देवागारे महोत्सेधे देवी भगवती यथा ।  
न दुः खमनुगच्छामि प्रियया जीवरक्षया ॥ 3.89.45 ॥  
गिरिर्ग्रीष्मदशादाहं लग्नयेवाब्दमालया ।  
यत्र यत्र यथा राजंस्तिष्ठाम्यभिपतामि वा ॥ 3.89.46 ॥  
तत्रेष्टसंगमादन्यत्किंचिन्नानुभवाम्यहम् ।  
अहल्यादयितानाम्ना मनसेन्द्राभिधं मनः ॥ 3.89.47 ॥  
संसक्तमिदमायाति न स्वभावादृते परम् ।  
एककार्यनिविष्टं हि मनो धीरस्य भूपते ॥ 3.89.48 ॥  
न चाल्यते मेरुरिव वरशापबलैरपि ।  
देहो हि वरशापाभ्यामन्यत्वमिव गच्छति ।  
ननु धीरं मनो राजन्विजिगीषुतया स्थितम् ॥ 3.89.49 ॥  
एतानि चात्र मनसां न च कारणानि  
राजञ्शरीरशकलानि वृथोत्थितानि ।  
चेतो हि कारणममीषु शरीरकेषु  
वारीव सर्ववनखण्डलतारसेषु ॥ 3.89.50 ॥  
आद्यं शरीरमिह विद्धि मनो महात्म-  
न्संकल्पितो जगति तेन शरीरसङ्घः ।  
आद्यं शरीरमधितिष्ठति यत्र यत्र  
तत्तद्भृशं फलति नेतरदस्य पुंसः ॥ 3.89.51 ॥  
मुख्याङ्कुरं सुभग विद्धि मनो हि पुंसो  
देहास्ततः प्रविसृतास्तरुपल्लवाभाः ।  
नष्टेऽङ्कुरे पुनरुदेति न पल्लवश्री-  
र्नैवाङ्कुरः क्षयमुपैति दलक्षयेषु ॥ 3.89.52 ॥  
देहे क्षते विविधदेहगणं करोति  
स्वप्नावनाविव नवं नवमाशु चेतः ।  
चित्ते क्षते तु न करोति हि किंचिदेव  
देहस्ततः समनुपालय चित्तरत्नम् ॥ 3.89.53 ॥  
दिशि दिशि हरिणाक्षीमेव पश्यामि राजन्  
प्रिययुवतिमनस्त्वान्नित्यमानन्दितोऽस्मि ।  
तव पुरप्रकृतीनां यत्फलं दुः खदायि  
क्षणमथ सुचिरं तत्तन्न पश्यामि किंचित् ॥ 3.89.54 ॥

इत्यार्षे श्रीवासिष्ठमहारामायणे वाo उत्पत्तिप्रकरणे कृत्रिमेन्द्राहल्यानुरागो नामैकोननवतितमः सर्गः ॥ 89 ॥

  नवतितमः सर्गः 90

भानुरुवाच ।  
अथेन्द्रेणैवमुक्तोऽसौ राजा राजीवलोचनः ।  
मुनिं भरतनामानं पार्श्वसंस्थमुवाच ह ॥ 3.90.1 ॥  
राजोवाच ।  
भगवन्सर्वधर्मज्ञ पश्यामि सुदुरात्मनः ।  
भृशमस्य मुखे स्फारं धार्ष्ट्यं मद्दारहारिणः ॥ 3.90.2 ॥  
पापानुरूपमस्याशु शापं देहि महामुने ।  
यदवध्यवधात्पापं वध्यत्यागात्तदेव हि ॥ 3.90.3 ॥  
इत्युक्तो राजसिंहेन भरतो मुनिसत्तमः ।  
यथावत्प्रविचार्याशु पापं तस्य दुरात्मनः ॥ 3.90.4 ॥  
सहानया दुष्कृतिन्या भर्तृद्रोहाभिभूतया ।  
विनाशं व्रज दुर्बुद्धे इति शापं विसृष्टवान् ॥ 3.90.5 ॥  
ततस्तौ राजभरतौ प्रत्यूचतुरिदं वचः ।  
सुदुर्मती युवां याभ्यां क्षपतिं दुश्चरं तपः ॥ 3.90.6 ॥  
अनेन शापदानेन किंचिद्भवति नावयोः ।  
देहे नष्टे नौ किंचिन्नश्यति स्वान्तरूपयोः ॥ 3.90.7 ॥  
स्वान्तं हि नहि केनापि शक्यते नाशितुं क्वचित् ।  
सूक्ष्मत्वाच्चिन्मयत्वाच्च दुर्लक्ष्यत्वाच्च विद्धि नौ ॥ 3.90.8 ॥  
श्रीभानुरुवाच ।  
सुघनस्नेहसंबद्धमनस्कावेव शापतः ।  
पतितौ भूतले वृक्षविच्युताविव पल्लवौ ॥ 3.90.9 ॥  
अथ व्यसनसंसक्तौ मृगयोनिमुपागतौ ।  
ततो द्वावपि संसक्तौ भूयो जातौ विहंगमौ ॥ 3.90.10 ॥  
अथास्माकं विभो सर्गे मिथः संबन्धभावनौ ।  
तपः परौ महापुण्यौ जातौ ब्राह्मणदम्पती ॥ 3.90.11 ॥  
भारतोऽपि तयोः शापः स समर्थो बभूव ह ।  
शरीरमात्राक्रमणे न मनोनिग्रहे प्रभो ॥ 3.90.12 ॥  
तावद्यापि हि तेनैव मोहसंस्कारहेतुना ।  
यत्र यत्र प्रजायेते भवतस्तत्र दम्पती ॥ 3.90.13 ॥  
अकृत्रिमप्रेमरसानुविद्धं  
स्नेहं तयोस्तं प्रतिवीक्ष्य कान्तम् ।  
वृक्षा अपि प्रेमरसानुविद्धाः  
श्रृङ्गारचेष्टाकुलिता भवन्ति ॥ 3.90.14 ॥

इत्यार्षे श्रीवासिष्ठमहारामायणए वाल्मीकीये उत्पत्तिप्रकरणे कृत्रिमेन्द्राहल्यानुरागो नाम नवतितमः सर्गः ॥ 90 ॥

  एकनवतितमः सर्गः 91

भानुरुवाच ।  
तेनैतद्विच्मि भवगन्यथाकालं मनो मुने ।  
अनिग्राह्यमभेद्यं च शापैरपि दुरासदैः ॥ 3.91.1 ॥  
ऐन्दवानामतः सृष्टिक्रमाणां प्रविनाशनम् ।  
युज्यते न च तद्ब्रह्मन्युक्तमेतन्महात्मनः ॥ 3.91.2 ॥  
किं तदस्ति जगत्यस्मिन्विविधेषु जगत्सु च ।  
तवापि नाथ नाथस्य यद्दैन्याय महात्मनः ॥ 3.91.3 ॥  
मनो हि जगतां कर्तृ मनो हि पुरुषः स्मृतः ।  
यन्मनोनिश्चयकृतं तद्द्रव्यौषधिदण्डनैः ॥ 3.91.4 ॥  
हन्तुं न शक्यते जन्तोः प्रतिबिम्बं मणेरिव ।  
तस्मादेतेऽत्र तिष्ठन्तु भासुरैः सर्गसंभ्रमैः ॥ 3.91.5 ॥  
त्वं सृष्ट्वेह प्रजास्तिष्ठ बुद्ध्याकाशो ह्यनन्तकः ।  
चित्ताकाशश्चिदाकाश आकाशश्च तृतीयकः ॥ 3.91.6 ॥  
अनन्तास्त्रय एवैते चिदाकाशप्रकाशिताः ।  
एवं द्वौ त्रीन्बहून्वापि कुरु सर्गाञ्जगत्पते ॥ 3.91.7 ॥  
स्वेच्छयातमनि तिष्ठ त्वं किं गृहीतं तवैन्दवैः ।  
ब्रह्मोवाच ।  
अथैन्दवजगज्जाले भानुनैवमुदाहृते ॥ 3.91.8 ॥  
मया संचिन्त्य सुचिरमिदमुक्तं महामुने ।  
युक्तमुक्तं त्वया भानो विततं हि किलाम्बरम् ॥ 3.91.9 ॥  
मनश्च विततं वापि चिदाकाशश्च विस्तृतः ।  
तद्यथाभिमतं सर्गं नित्यकर्म करोम्यहम् ॥ 3.91.10 ॥  
कल्पयामि बहून्याशु भूतजालानि भास्कर ।  
तत्त्वमेवाशु भगवन्प्रथमो मे मनुर्भव ॥ 3.91.11 ॥  
कुरु सर्गं यथाकामं मया समभिचोदितः ।  
अतैतत्स महातेजा मम वाक्यं प्रभाकरः ॥ 3.91.12 ॥  
अङ्गीकृत्य द्विधात्मानं चकार तपतांवर ।  
एकेन प्राक्तनेनास्मिन्वपुषा सूर्यतां गतः ॥ 3.91.13 ॥  
व्योमाध्वगतया सर्गे ततान दिवसावलिम् ।  
मन्मनुत्वं द्वितीयेन कृत्वा स्ववपुषा क्षणात् ॥ 3.91.14 ॥  
ससर्ज सकलां सृष्टिं तां तामभिमतां मम ॥ 3.91.15 ॥  
एतत्ते कथितं सर्वं वसिष्ठमनसो मुने ।  
स्वरूपं सर्वकृत्त्वं च शक्तत्वं च महात्मनः ॥ 3.91.16 ॥  
प्रतिभासमुपायाति यद्यदस्य हि चेतसः ।  
तत्तत्प्रकटतामेति स्थैर्यं सफलतामपि ॥ 3.91.17 ॥  
सामान्यब्राह्मणा भूत्वा प्रतिभासवशात्किल ।  
ऐन्दवा ब्रह्मतां याता मनसः पश्य शक्तताम् ॥ 3.91.18 ॥  
यथा चैन्दवजीवास्ते चित्रत्वाद्ब्रह्मतां गताः ।  
वयं तथैव चिद्भावाच्चित्तत्वाद्ब्रह्मतां गताः ॥ 3.91.19 ॥  
चित्तं हि प्रतिभासात्म यच्च तत्प्रतिभासनम् ।  
तदिदं भाति देहादि स्वान्तं नान्यास्ति देहदृक् ॥ 3.91.20 ॥  
चित्तमात्मचमत्कारं तच्च तत्कुरुते स्वतः ।  
यथावत्संभवं स्वात्मन्येवान्तर्मरिचादिवत् ॥ 3.91.21 ॥  
तदेतच्चित्तवद्भातमातिवाहिकनामकम् ।  
तदेवोदाहरन्त्येवं देहनाम्ना घनभ्रमम् ॥ 3.91.22 ॥  
कथ्यते जीवनाम्नैतच्चित्तं प्रतनुवासनम् ।  
शान्तदेहचमत्कारं जीवं विद्धि क्रमात्परम् ॥ 3.91.23 ॥  
नाहं न चान्यदस्तीह चित्रं चित्तमिदं स्थितम् ।  
वसिष्ठैन्दवसंविद्वदसत्सत्तामिवागतम् ॥ 3.91.24 ॥  
यथैन्दव मनो ब्रह्मा तथैवायमहं स्थितः ।  
तत्कृतं चाहमेवेदं संकल्पात्मैव भासते ॥ 3.91.25 ॥  
कश्चिच्चित्तविलासोऽयं ब्रह्माहमिह संस्थितः ।  
स्वभाव एव देहादि विद्धि शून्यतरात्मखात् ॥ 3.91.26 ॥  
शुद्धचित्परमार्थैकरूपिणीत्येव भावनात् ।  
जीवो भूयो मनो भूत्वा वेत्तीत्थं देहतां मुधा ॥ 3.91.27 ॥  
सर्वमैन्दवसंसारवदिदं भाति चिद्वपुः ।  
संपन्नसंप्रबोधात्मा स्वप्नो दीर्घः स्वशक्तिजः ॥ 3.91.28 ॥  
द्विचन्द्रविभ्रमाकारं तन्मात्राभासपूर्वकम् ।  
ऐन्दवाम्बरवद्रूढं चित्तादेवाखिलं भवेत् ॥ 3.91.29 ॥  
न सन्नासदहंरूपं सत्तासत्ते तदेव च ।  
उपलम्भेन सद्रूपमसत्यं तद्विरोधतः ॥ 3.91.30 ॥  
जडाजडं मनो विद्धि संकल्पात्म बृहद्वपुः ।  
अजडं ब्रह्मरूपत्वाज्जडं दृश्यात्मतावशात् ॥ 3.91.31 ॥  
दृश्यानुभवसत्यात्म न सद्भावे विलासि तत् ।  
कटकत्वं यथा हेम्नि तथा ब्रह्मणि संस्थितम् ॥ 3.91.32 ॥  
सर्वत्वाद्ब्रह्मणः सर्वं जडं चिन्मयमेव च ।  
अस्मदादिशिलान्तात्म न जडं न च चेतनम् ॥ 3.91.33 ॥  
दार्वादीनामचित्त्वेन नोपलम्भस्य संभवः ।  
उपलम्भो हि सदृशसंबन्धादेव जायते ॥ 3.91.34 ॥  
उपलब्धेऽजडं विद्धि तेनेदं सर्वमेव हि ।  
उपलम्भो हि सदृशसंबन्धात्स्यात्समात्मनोः ॥ 3.91.35 ॥  
जडचेतनभावादिशब्दार्थश्रीर्न विद्यते ।  
अनिर्देश्यपदे पत्रलतादीव महामरौ ॥ 3.91.36 ॥  
चितो यच्चेत्यकलनं तन्मनस्त्वमुदाहृतम् ।  
चिद्भागोऽत्राजडो भागो जाड्यमत्र हि चेत्यता ॥ 3.91.37 ॥  
चिद्धागोऽत्रावबोधांशो जडं चेत्यं हि दृश्यते ।  
इति जीवो जगद्भ्रान्तिं पश्यन्गच्छति लोलताम् ॥ 3.91.38 ॥  
चित्तस्थ एव भावोऽसौ शुद्ध एव द्विधा कृतः ।  
अतः सर्वं जगत्सैव द्वैतलब्धं च सैव तत् ॥ 3.91.39 ॥  
स्वमेवान्यतया दृष्ट्वा चितिर्दृश्यतया वपुः ।  
निर्भागाप्येकभागाभं भ्रमतीव भ्रमातुरा ॥ 3.91.40 ॥  
न भ्रान्तिरस्ति भ्रमभाङ्गा नैवेतीह निश्चयः ।  
परिपूर्णार्णवप्रख्यावेतीत्थं संस्थिता चितिः ॥ 3.91.41 ॥  
सर्वं स्याज्जाड्यमप्यस्याश्चितिश्चित्त्वं च वेत्सि तत् ।  
चिद्भागोंशोऽवबोधस्य त्वहंताजडतोदयः ॥ 3.91.42 ॥  
अहंतादिपरे तत्त्वे मनागपि न विद्यते ।  
ऊर्म्यादीव पृथक्तोये संवित्सारं हि तद्यतः ॥ 3.91.43 ॥  
अहंप्रत्ययसंदृश्यं चेत्यं विद्धि समुत्थितम् ।  
मृगतृष्णाम्ब्विवान्तस्थं नूनं विद्यत एव नो ॥ 3.91.44 ॥  
अहंतापदमन्तात्मपदं विद्धि निरामयम् ।  
विदं विदुरहंतादि शैत्यमेव यथा हिमम् ॥ 3.91.45 ॥  
चित्तेव चेत्यते जाड्यं स्वप्ने स्वमरणोपमम् ।  
सर्वात्मत्वात्सर्वशक्तीः कुर्वती नैति साम्यताम् ॥ 3.91.46 ॥  
मनः पदार्थादितया सर्वरूपं विजृम्भते ।  
नानात्माचित्तदेहोऽयमाकाशविशदाकृतिः ॥ 3.91.47 ॥  
देहादिदेहप्रतिभारूपात्म्यं त्यजता सता ।  
विचार्यं प्रतिभासात्म चित्तं चित्तेन वै स्वयम् ॥ 3.91.48 ॥  
चित्तताम्रे शोधिते हे परमार्थसुवर्णताम् ।  
गतेऽकृत्रिम आनन्दः किं देहोपलखण्डकैः ॥ 3.91.49 ॥  
यद्विद्यते शोध्यते तद्बोधः के च खपादपाः ।  
देहाद्यविद्या सत्या चेद्युक्त एतां प्रति ग्रहः ॥ 3.91.50 ॥  
असत्यविनिविष्टानां देहवाचितया त्विह ।  
ये नामोपदिशान्त्यज्ञाः किंचित्ते पुरुषैडकाः ॥ 3.91.51 ॥  
यथैतद्भावयेत्स्वान्तं तथैव भवति क्षणात् ।  
दृष्टान्तोऽत्रैन्दवाहल्याकृत्रिमेन्द्रादिनिश्चयाः ॥ 3.91.52 ॥  
यद्यद्यथा स्फुरति सुप्रतिभात्मचित्तं  
तत्तत्तथा भवति देहतयोदितात्म ।  
देहोऽयमस्ति न चाहमिति स्वरूपं  
विज्ञानमेकमवगम्य निरिच्छमास्स्व ॥ 3.91.53 ॥  
देहोऽयमेष च किलायमिति स्वभावा-  
द्देहोऽयमेतदखिलं तत एति नाशम् ।  
यक्षादिकल्पनवशाद्भयमेति बालो  
निर्यक्षदेहगत एव कयापि युक्त्या ॥ 3.91.54 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे जीवावतरणक्रमोपदेशो नामैकनवतितमः सर्गः ॥ 91 ॥

  द्विनवतितमः सर्गः 92

श्रीवसिष्ठ उवाच ।  
इत्युक्तावान्स भगवान्मया कमलसंभवः ।  
रघूद्वह पुनः पृष्टो वाक्यमाक्षिप्य भूतपः ॥ 3.92.1 ॥  
त्वयैव भगवन्प्रोक्ताः शापमन्त्रादिशक्तयः ।  
अमोघा इति ता एव कथं मोघाः कृताः पुनः ॥ 3.92.2 ॥  
शापेन मन्त्रवीर्येण मनोबुद्धीन्द्रियाण्यपि ।  
सर्वाण्येव विमूढानि दृष्टानि किल जन्तुषु ॥ 3.92.3 ॥  
यथैतौ पवनस्पन्दौ यथा स्नेहतिलौ यथा ।  
अभिन्नौ तद्वदेवैतौ मनोदेहौ स एव तत् ॥ 3.92.4 ॥  
अथ नास्तीह वा देहः केवलं चेतसैव सः ।  
मुधानुभूयते स्वप्नमृगतृष्णाद्विचन्द्रवत् ॥ 3.92.5 ॥  
एकनाशे द्वयोरेव नाशोऽत्राभ्युपपद्यते ।  
अवश्यं भवितुं मनोनाशे देहपरिक्षयः ॥ 3.92.6 ॥  
मनः शापादिभिर्दोषैः कथं नाक्रम्यते प्रभो ।  
कथमाक्रम्यते वापि ब्रूहि मे परमेश्वर ॥ 3.92.7 ॥  
ब्रह्मोवाच ।  
न तदस्तिजगत्कोशे शुभकर्मानुपातिना ।  
यत्पौरुषेण शुद्धेन न समासाद्यते जनैः ॥ 3.92.8 ॥  
आब्रह्म स्थावरान्तं च सर्वदा सर्वजातयः ।  
सर्व एव जगत्यस्मिन्द्विशरीराः शरीरिणः ॥ 3.92.9 ॥  
एकं मनः शरीरं तु क्षिप्रकारि सदा चलम् ।  
अकिंचित्करमन्यत्तु शरीरं मांसनिर्मितम् ॥ 3.92.10 ॥  
तत्र मांसमयः कायः सर्वस्यैव च संगतः ।  
सर्वैराक्रम्यते शापैस्तथा विद्यादिसंचयैः ॥ 3.92.11 ॥  
मूकप्रायो ह्यशक्तोऽसौ दीनः क्षणविनश्वरः ।  
पद्मपत्राम्बुचपलो दैवादिविवशस्थितिः ॥ 3.92.12 ॥  
मनोनाम द्वितीयोऽयं कायः कायवतामिह ।  
स आयत्तोऽपि नायत्तो भूतानां भुवनत्रये ॥ 3.92.13 ॥  
पौरुषं स्वमवष्टभ्य धैर्यमालम्ब्य शाश्वतम् ।  
यदि तिष्ठत्यगम्योऽसौ दुः खानां तदनिन्दितः ॥ 3.92.14 ॥  
यथा यथासौ यतते मनोदेहो हि देहिनाम् ।  
तथा तथासौ भवति स्वनिश्चयफलैकभाक् ॥ 3.92.15 ॥  
सफलो मांसदेहस्य न कश्चित्पौरुषक्रमः ।  
मनोदेहस्य सफलं सर्वमेव स्वचेष्टितम् ॥ 3.92.16 ॥  
पवित्रमनुसंधानं चेतः स्मरति सर्वदा ।  
निष्फलास्तत्र शापाद्याः शिलायामिव सायकाः ॥ 3.92.17 ॥  
पतत्वम्भसि वह्नौ वा कर्दमे वा शरीरकम् ।  
मनो यदनुसंधत्ते तदेवाप्नोति तत्क्षणात् ॥ 3.92.18 ॥  
पुरुषातिशयः सर्वः सर्वभावोपमर्दने ।  
ददात्यविघ्नेन फलं मनो हि मनसो मुने ॥ 3.92.19 ॥  
पौरुषेण बलेनान्तश्चित्तं कृत्वा प्रियामयम् ।  
कृत्रिमेन्द्रेण दुः खार्तिर्न दृष्टा सा मनागपि ॥ 3.92.20 ॥  
पौरुषेण मनः कृत्वा नीरागं विगतज्वरम् ।  
माण्डव्येन जिताः क्लेशाः शूलप्रान्तेऽपि तिष्ठता ॥ 3.92.21 ॥  
अन्धकूपस्थितेनापि मानसैर्यज्ञसंचयैः ।  
ऋषिणा दीर्घतपसा संप्राप्तं वैबुद्धं पदम् ॥ 3.92.22 ॥  
इन्दुपुत्रैर्नरैरेव पुरुषाध्यवसायतः ।  
ध्यानेन ब्रह्मता प्राप्ता सा मयापि न खण्ड्यते ॥ 3.92.23 ॥  
अन्येऽपि सावधाना ये धीराः सुरमहर्षयः ।  
चित्तात्स्वमनुसंधानं न त्यजन्ति मनागपि ॥ 3.92.24 ॥  
आधयो व्याधयश्चैव शापाः पापदृशस्तथा ।  
न खण्डयन्ति तच्चित्तं पद्मघाताः शिलामिव ॥ 3.92.25 ॥  
ये चापि खण्डिताः केचिच्छापाद्यैराधिसायकैः ।  
स्वविवेकाक्षमं तेषां मनो मन्ये विपौरुषम् ॥ 3.92.26 ॥  
न कदाचन संसारे सावधानमना मनाक् ।  
स्वप्नेऽपि कश्चिद्दृश्ये वा दोषजालैः खिलीकृतः ॥ 3.92.27 ॥  
मनसैव मनस्तस्मात्पौरुषेण पुमानिह ।  
स्वकमेव स्वकेनैव योजयेत्पावने पथि ॥ 3.92.28 ॥  
प्रतिभातं यदेवास्य यथाभूतं भवत्यलम् ।  
क्षणादेव मनः पीनं बालवेतालवन्मुने ॥ 3.92.29 ॥  
प्रतिभासस्यानुपदं प्राक्तनीं स्थितिमुज्झति ।  
कुलालकर्मानुपदं घटो मृत्पिण्डतामिव ॥ 3.92.30 ॥  
प्रतिभासार्थतामेति क्षणादेव मनो मुने ।  
स्पन्दमात्रात्मकं वारि यथा तुङ्गतरङ्गताम् ॥ 3.92.31 ॥  
अनुसंधानमात्रेण सूर्यबिम्बेऽपि यामिनीम् ।  
मनः पश्यत्यशुद्धाक्षश्चन्द्रबिम्बे द्वितामिव ॥ 3.92.32 ॥  
यत्पश्यति तदेवाशु फलीभूतमिदं मनः ।  
सह हर्षविषादाभ्यां भुङ्क्ते तस्मात्तदेव तत् ॥ 3.92.33 ॥  
प्रतिभानुपदं चेतश्चन्द्रेऽप्यग्निशिखाशतम् ।  
दृष्ट्वा दाहमवाप्नोति दग्धं च परितप्यते ॥ 3.92.34 ॥  
प्रतिभानुपदं चेतः क्षारेऽपि हि रसायनम् ।  
दृष्ट्वा पीत्वा परां तृप्तिं याति वल्गति नृत्यति ॥ 3.92.35 ॥  
प्रतिभानुपदं चेतो व्योमन्यपि महावनम् ।  
दृष्ट्वा लुनाति लूत्वा च पुनरारोपयत्यलम् ॥ 3.92.36 ॥  
इत्थं यदेव परिकल्पयतीन्द्रजालं  
क्षिप्रं तदेव परिपश्यति तात चेतः ।  
नासज्जगन्न च सदित्यवगम्य नूनं  
लूनां दृशं विवधभेदवतीं जहीहि ॥ 3.92.37 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे मनोमाहात्म्यवर्णनं नाम द्विनवतितमः सर्गः ॥ 92 ॥

  त्रिनवतितमः सर्गः 93

श्रीवसिष्ठ उवाच ।  
इति मे भगवता पूर्वमुक्तं तदेतदद्य तुभ्यं कथितम् ॥ 3.93.1 ॥  
तस्मादनाख्यानाद्ब्रह्मणः सर्वतः सर्वमनाख्यान-  
मुत्पद्यते स्वयमेव तद्धनतां प्राप्य मनः संपद्यते ॥ 3.93.2 ॥  
तन्मनस्तन्मात्रकल्पनपूर्वकसन्निवेशं भवति तत-  
स्तैजसः पुरुषः संपद्यते सोऽयं ब्रह्मेत्यात्मनि नाम  
कृतवान् ॥ 3.93.3 ॥  
तेन राम योऽयं परमेष्ठी तन्मनस्तत्त्वं विद्धि ॥ 3.93.4 ॥  
समनस्तत्त्वाकारो भगवान्ब्रह्मा संकल्पमयत्वाद्य-  
देव संकल्पयति तदेव पश्यति ॥ 3.93.5 ॥  
ततस्तेनेयमविद्या परिकल्पिता अनात्मन्यात्मा-  
भिमानमयीति तेन ब्रह्मणा गिरितृणजलधिमयमिदं  
क्रमेण जगत्परिकल्पितम् ॥ 3.93.6 ॥  
इत्थं क्रमेण ब्रह्मतत्त्वादियमागता सृष्टिरन्यत  
एवागतेयमिति लक्ष्यते ॥ 3.93.7 ॥  
तस्मात्सर्वपदार्थानां त्रैलोक्योदरवर्तिनाम् ।  
उत्पत्तिर्ब्रह्मणो राम तरङ्गाणामिवार्णवात् ॥ 3.93.8 ॥  
य एवमनुत्पन्ने जगति या ब्रह्मणश्चिन्मनोरूपिणी  
साहंकारे परिकल्प्य ब्रह्म ब्रह्मतामेति ॥ 3.93.9 ॥  
यास्त्वन्याश्चिच्छक्तयः सर्वशक्तेरभिन्ना एव  
कल्प्यन्ते ॥ 3.93.10 ॥  
जगति स्फारतां नीते पितामहरूपेण मनसा  
समुल्लसन्ति ॥ 3.93.11 ॥  
एते सहस्रशोऽपि परिवर्तमानजीवा उच्यन्ते ॥ 3.93.12 ॥  
तेऽभ्युत्थिता एव चिन्नभसो नभसि तन्मात्रैरा-  
वलिता गगनपवनान्तर्वर्तिनश्चतुर्दशविधा ये भूत-  
जातमध्यतयाभ्यासे तिष्ठन्ति तस्या एव प्राणशक्ति-  
द्वारेण प्रविश्य शरीरं स्थावरं जंगमं वापि  
बीजतां गच्छन्ति ॥ 3.93.13 ॥  
तदनु योनितो जगति जायन्ते तदनु काकताली-  
ययोगेनोत्पन्नवासनाप्रवाहानुरूपकर्मफलभागिनो  
भवन्ति ॥ 3.93.14 ॥  
ततः कर्मरज्जुभिर्वासनावलिताभिर्बद्धशरीरा  
भ्रमन्तः प्रोत्पतन्ति च ॥ 3.93.15 ॥  
इच्छैवैता भूतजातयः ॥ 3.93.16 ॥  
काश्चिज्जनसहस्रान्ताः पतन्ति वनपर्णवत् ।  
कर्मवात्या परिभ्रान्ता लुठन्ति गिरिकुक्षिषु ॥ 3.93.17 ॥  
अप्रमेयभवाः काश्चिच्चित्सत्ताज्ञानमोहिताः ।  
चिरजाता भवन्तीह बहुकल्पशतान्यपि ॥ 3.93.18 ॥  
काश्चित्कतिपयातीता मनोरमभवान्तराः ।  
विहरन्ति जगत्यस्मिञ्शुभकर्मपरायणाः ॥ 3.93.19 ॥  
काश्चिद्विज्ञातविज्ञानाः परमेव पदं गताः ।  
वातोद्भूताः पयोमध्यं सामुद्रा इव बिन्दवः ॥ 3.93.20 ॥  
उत्पत्तिः सर्वजीवानामितीह ब्रह्मणः पदात् ।  
आविर्भावतिरोभावभङ्गुरा भवभाविनी ॥ 3.93.21 ॥  
वासनाविषवैषम्यवैधुर्यज्वरधारिणी ।  
अनन्तसंकटानर्थकार्यसत्कारकारिणी ॥ 3.93.22 ॥  
नानादिग्देशकालान्तशैलकन्दरचारिणी (1) ।  
(1. अन्तशब्देन मरणोत्तरं गन्तव्या लोका उपलक्ष्यन्ते तेषु च.)  
रचितोत्तमवैचित्र्यविहिताऽऽसंभ्रमाऽसती ॥ 3.93.23 ॥  
एषा जगज्जाङ्गलजीर्णवल्ली  
सम्यक्समालोककुठारकुत्ता ।  
वल्लीव विक्षुब्धमनः शरीरा  
भूयो न संरोहति रामभद्र ॥ 3.93.24 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे उत्पत्तिदर्शनं नाम त्रिनवतितमः सर्गः ॥ 93 ॥

  चतुर्नवतितमः सर्गः 94

श्रीवसिष्ठ उवाच ।  
उत्तमाधममध्यानां पदार्थानामितस्ततः ।  
उत्पत्तीनां विभागोऽयं श्रृणु वक्ष्यामि राघव ॥ 3.94.1 ॥  
इदंप्रथमतोत्पन्नो योऽस्मिन्नेव हि जन्मनि ।  
इदंप्रथमतानाम्नी शुभाभ्याससमुद्भवा ॥ 3.94.2 ॥  
शुभलोकाश्रया सा च शुभकार्यानुबन्धिनी ।  
सा चेद्विचित्रसंसारवासनाव्यवहारिणी ॥ 3.94.3 ॥  
भवैः कतिपयैर्मोक्षमित्युक्ता गुणपीवरी ।  
तादृक्फलप्रदानैककार्याकार्यानुमानदा ॥ 3.94.4 ॥  
तेन राम ससत्त्वेति प्रोच्यते सा कृतात्मभिः ।  
अथ चेच्चित्रसंसारवासनाव्यवहारिणी ॥ 3.94.5 ॥  
अत्यन्तकलुषा जन्मसहस्रैर्ज्ञानभागिनी ।  
तादृक्फलप्रदानैकधर्माधर्मानुमानदा ॥ 3.94.6 ॥  
असावधमसत्त्वेति तेन साधुभिरुच्यते ।  
सैव संख्यातिगानन्तजन्मवृन्दादनन्तरम् ॥ 3.94.7 ॥  
संदिग्धमोक्षा यदि तत्प्रोच्यतेऽत्यन्ततामसी ।  
अनद्यतनजन्मा तु जातिस्तादृशकारिणी ॥ 3.94.8 ॥  
योत्पत्तिर्मध्यमा पुंसो राम द्वित्रिभवान्तरा ।  
तादृक्कार्या तु सा लोके राजसी राजसत्तम ॥ 3.94.9 ॥  
अविप्रकृष्टजन्मापि सोच्यते कृतबुद्धिभिः ।  
सा हि तन्मृतिमात्रेण मोक्षयोग्या मुमुक्षुभिः ॥ 3.94.10 ॥  
तादृक्कार्यानुमानेन प्रोक्ता राजससात्त्विकी ।  
सैव चेदितरैरल्पैर्जन्मभिर्मोक्षभागिनी ॥ 3.94.11 ॥  
तत्तादृशी हि सा तज्ज्ञैः प्रोक्ता राजसराजसी ।  
सैव जन्मशतैर्मोक्षभागिनी चेच्चिरैषिणी ॥ 3.94.12 ॥  
त्वदुक्ता तादृगारम्भा सद्भी राजसतामसी ।  
सैव संदिग्धमोक्षा चेत्सहस्रैरपि जन्मनाम् ॥ 3.94.13 ॥  
तदुक्ता तादृशारम्भा राजसात्यन्ततामसी ।  
भुक्तजन्मसहस्रा तु योत्पत्तिर्ब्रह्मणो नृणाम् ॥ 3.94.14 ॥  
चिरमोक्षा हि कथिता तामसी सा महर्षिभिः ।  
तज्जन्मनैव मोक्षस्य भागिनी चेत्तदुच्यते ॥ 3.94.15 ॥  
तज्ज्ञैस्तामससत्त्वेति तादृशारम्भशालिनी ।  
भवैः कतिपयैर्मोक्षभागिनी चेत्तदुच्यते ॥ 3.94.16 ॥  
तमोराजसरूपेति तादृशैर्गुणबृंहितैः ।  
पूर्वजन्मसहस्राढ्या पुरोजन्मशतैरपि ॥ 3.94.17 ॥  
मोक्षायोग्या ततः प्रोक्ता तज्ज्ञैस्तामसतामसी ।  
पूर्वं तु जन्मलक्षाढ्या जन्मलक्षैः पुरोऽपि चेत् ॥ 3.94.18 ॥  
संदिग्धमोक्षा तदसौ प्रोच्यतेऽत्यन्ततामसी ।  
सर्वा एताः समायान्ति ब्रह्मणो भूतजातयः ॥ 3.94.19 ॥  
किंचित्प्रचलिता भोगात्पयोराशेरिवोर्मयः ।  
सर्वा एव विनिष्क्रान्ता ब्रह्मणो जीवराशयः ॥ 3.94.20 ॥  
स्वतेजः स्पन्दिताभोगाद्दीपादिव मरीचयः ।  
सर्वा एव समुत्पन्ना ब्रह्मणो भूतपङ्क्तयः ॥ 3.94.21 ॥  
स्वमरीचिबलोद्भूता ज्वलिताग्नेः कणा इव ।  
सर्वा एवोत्थितास्तस्माद्ब्रह्मणो (1) जीवराशयः ॥ 3.94.22 ॥  
(1. दृश्यदृष्टय इति पाठः.)  
मन्दारमञ्जरीरूपाश्चन्द्रबिम्बादिवांशवः ।  
सर्वा एव समुत्पन्ना ब्रह्मणो दृश्यदृष्टयः ॥ 3.94.23 ॥  
यथा विटपिनश्चित्रास्तद्रूपा विटपश्रियः ।  
सर्वा एव समुत्पन्ना ब्रह्मणो जीवपङ्क्तयः ॥ 3.94.24 ॥  
कटकाङ्गदकेयूरयुक्तयः कनकादिव ।  
सर्वा एवोत्थिता राम ब्रह्मणो जीवराशयः ॥ 3.94.25 ॥  
निर्झरादमलोद्द्योतात्पयसामिव बिन्दवः ।  
अजस्यैवाखिला राम भूतसंततिकल्पनाः ॥ 3.94.26 ॥  
आकाशस्य घटस्थालीरन्ध्राकाशादयो यथा ।  
सर्वा एकोत्थिता लोककलना ब्रह्मणः पदात् ॥ 3.94.27 ॥  
सीकरावर्तलहरीबिन्दवः पयसो यथा ।  
सर्वा एवोत्थिता राम ब्रह्मणो दृश्यदृष्टयः ॥ 3.94.28 ॥  
मृगतृष्णातरङ्गिण्यो यथा भास्करतेजसः ।  
सर्वा दृश्यदृशो द्रष्टुर्व्यतिरिक्ता न रूपतः ॥ 3.94.29 ॥  
शीतरश्मेरित ज्योत्स्ना स्वालोक इव तेजसः ।  
एवमेता हि भूतानां जातयो विविधाश्च याः ॥ 3.94.30 ॥  
यस्मादेव समायान्ति तस्मिन्नेव विशन्ति च ।  
काश्चिज्जन्मसहस्रान्ते जातयश्चिरकालिकाः ।  
काश्चित्कतिपयातीतजन्मरूपा व्यवस्थिताः ॥ 3.94.31 ॥  
इत्थं जगत्सु विविधेषु विचित्ररूपा-  
स्तस्येच्छया भगवतो व्यवहारवत्यः ।  
आयान्ति यान्ति निपतन्ति तथोत्पतन्ति  
रूपश्रियः कणघटा इव पावकोत्थाः ॥ 3.94.32 ॥

इत्यार्षे श्रीवासिष्ठमहारामायणे मोक्षोपायेषूत्पत्तिप्रकरणे ब्रह्मः सर्वमुत्पद्यत इति कथनं नाम चतुर्नवतितमः सर्गः ॥ 94 ॥

  पञ्चनवतितमः सर्गः 95

श्रीवसिष्ठ उवाच ।  
अभिन्नौ कर्मकर्तारौ सममेव परात्पदात् ।  
स्वयं प्रकटतां यातौ पुष्पामोदौ तरोरिव ॥ 3.95.1 ॥  
सर्वसंकल्पनानुक्ते जीवा ब्रह्मणि निर्मले ।  
स्फुरन्ति वितते व्योम्नि नीलमेवाज्ञचक्षुषः ॥ 3.95.2 ॥  
अप्रबुद्धजनाचारो यत्र राघव दृश्यते ।  
तत्र ब्रह्मण उत्पन्ना जीवा इत्युक्तयः स्थिताः ॥ 3.95.3 ॥  
संप्रबुद्धजनाचारे वक्तुमेतन्न शोभनम् ।  
यद्ब्रह्मण इदं जातं न जातं चेति राघव ॥ 3.95.4 ॥  
काचिद्वा कलना यावन्न नीता राघव प्रथाम् ।  
उपदेश्योपदेशश्रीस्तावल्लोके न शोभते ॥ 3.95.5 ॥  
अतो भेददृशा दीनामङ्गीकृत्योपदिश्यते ।  
ब्रह्मेदमेते जीवा वै वेति वाचामयं क्रमः ॥ 3.95.6 ॥  
इति दृष्टो निरासङ्गाद्ब्रह्मणो जायते जगत् ।  
तज्जं तदेव तद्धेतुगतं दुरवबोधतः ॥ 3.95.7 ॥  
मेरुमन्दरसंकाशा बहवो जीवराशयः ।  
उत्पत्त्योत्पत्त्य संलीनास्तस्मिन्नेव परे पदे ॥ 3.95.8 ॥  
अथानन्ताः स्फुरन्त्येते जायमानाः सहस्रशः ।  
नानाककुब्निकुञ्जेषु पदापेष्विव पल्लवाः ॥ 3.95.9 ॥  
जीवौघाश्चोद्भविष्यन्ति मधाविव नवाङ्कुराः ।  
तत्रैव लयमेष्यन्ति ग्रीष्मे मधुरसा इव ॥ 3.95.10 ॥  
तिष्ठन्त्यस्रं कालेषु त एवान्ये च भूरिशः ।  
जायन्ते च प्रलीयन्ते परस्मिञ्जीवराशयः ॥ 3.95.11 ॥  
पुष्पामोदाविवाभिन्नौ पुमान्कर्म च राघव ।  
परमेशात्समायाते तत्रैव विशतः शनैः ॥ 3.95.12 ॥  
दृष्टमेते जगत्यस्मिन्दैत्योरगनरामराः ।  
उद्भवन्त्यभवा भावैः प्रस्फुरन्ति पुनः पुनः ॥ 3.95.13 ॥  
हेतुर्विहरणे तेषामात्मविस्मरणादृते ।  
न कश्चिल्लक्ष्यते साधो जन्मान्तरफलप्रदः ॥ 3.95.14 ॥  
श्रीराम उवाच ।  
अविसंवादिनार्थे यद्यत्प्रामाणिकदृष्टिभिः ।  
वीतरागैर्विनिर्णीतं तच्छास्त्रमिति कथ्यते ॥ 3.95.15 ॥  
महासत्त्वगुणोपेता ये धीराः समदृष्टयः ।  
अनिर्देश्यकलोपेताः साधवस्त उदाहृताः ॥ 3.95.16 ॥  
द्वयं हि दृष्टिर्बालानां सिद्धये सर्वकर्मणाम् ।  
साधुवृत्तं तथा शास्त्रं सर्वदैवानुवर्तते ॥ 3.95.17 ॥  
साधुसंव्यवहारार्थं शास्त्रं यो नानुवर्तते ।  
बहिः कुर्वन्ति तं सर्वे स च दुः खे निमज्जति ॥ 3.95.18 ॥  
इह लोके च वेदे च श्रुतिरित्थं सदा प्रभो ।  
यथा कर्म च कर्ता च पर्यायेणेह संगतौ ॥ 3.95.19 ॥  
कर्मणा क्रियते कर्ता कर्त्रा कर्म प्रणीयते ।  
बीजाङ्कुरादिवन्न्यायो लोकवेदोक्त एव सः ॥ 3.95.20 ॥  
कर्मणो जायते जन्तुर्बीजादिव नवाङ्कुरः ।  
जन्तोः प्रजायते कर्म पुनर्बीजमिवाङ्कुरात् ॥ 3.95.21 ॥  
यया वासनया जन्तुर्नीयते भवपञ्जरे ।  
तद्वासनानुरूपेण फलं समनुभूयते ॥ 3.95.22 ॥  
एवं स्थिते कथं नाम जन्मबीजेन कर्मणा ।  
विनोत्पत्तिस्त्वया प्रोक्ता भूतानां ब्रह्मणः पदात् ॥ 3.95.23 ॥  
पक्षेणानेन भगवन्भवता जन्मकर्मणोः ।  
तिरस्कृता जगज्जाता साऽविनाभावितैतयोः ॥ 3.95.24 ॥  
ब्रह्मण्यकारणे ब्रह्मन्ब्रह्मादिषु फलेषु च ।  
कर्मणां फलमस्तीति द्वयं लोके प्रमार्जितम् ॥ 3.95.25 ॥  
संजाते संकरे लोके कर्मस्वफलदायिषु ।  
मात्स्यन्याये विलसति नाश एवावशिष्यते ॥ 3.95.26 ॥  
किं तत्कृतं भवत्येव भगवन्ब्रूहि तत्त्वतः ।  
एनं मे संशयं स्फारं छिन्धि वेद्यविदांवर ॥ 3.95.27 ॥  
श्रीवसिष्ठ उवाच ।  
साधु राघव पृष्टोऽस्मि त्वया प्रश्रमिमं शुभण् ।  
श्रृणु वक्ष्यामि ते येन भृशं ज्ञानोदयो भवेत् ॥ 3.95.28 ॥  
मानसोऽयं समुन्मेषः कलाकलनरूपतः ।  
एतत्तत्कर्मणां बीजं फलमस्यैव विद्यते ॥ 3.95.29 ॥  
यदैव हि मनस्तत्त्वमुत्थितं ब्रह्मणः पदात् ।  
तदैव कर्म जन्तूनां जीवो देहतया स्थितः ॥ 3.95.30 ॥  
कुसुमाशययोर्भेदो न यथा भिन्नयोरिह ।  
तथैव कर्ममनसोर्भेदो नास्त्यविभिन्नयोः ॥ 3.95.31 ॥  
क्रियास्पन्दो जगत्यस्मिन्कर्मेति कथितो बुधैः ।  
पूर्वं तस्य मनो देहं कर्मातश्चित्तमेव हि ॥ 3.95.32 ॥  
न स शैलो न तद्व्योम न सोऽब्धिश्च न विष्टपम् ।  
अस्ति यत्र फलं नास्ति कृतानामात्मकर्मणाम् ॥ 3.95.33 ॥  
ऐहिकं प्राक्तनं वापि कर्म यद्रचितं स्फुरत् ।  
पौरुषोऽसौ परो यत्नो न कदाचन निष्फलः ॥ 3.95.34 ॥  
कृष्णतासंक्षये यद्वत्क्षीयते कज्जलं स्वयम् ।  
स्पन्दात्मकर्मविगमे तद्वत्प्रक्षीयते मनः ॥ 3.95.35 ॥  
कर्मनाशे मनोनाशो मनोनाशो ह्यकर्मता ।  
मुक्तस्यैष भवत्येव नामुक्तस्य कदाचन ॥ 3.95.36 ॥  
वह्न्यौष्णयोरिव सदा श्लिष्टयोश्चित्तकर्मणोः ।  
द्वयोरेकतराभावे द्वयमेव विलीयते ॥ 3.95.37 ॥  
चित्तं सदा स्पन्दविलासमेत्य  
स्पन्दैकरूपं ननु कर्मविद्धि ।  
कर्मार्थ चित्तं किल धर्मकर्म-  
पदं गते राम परस्परेण ॥ 3.95.38 ॥

इत्यार्षे श्रीवासिष्ठमहारामायणे वाल्मीकीये देo मोo उo कर्मपुरुषयोरैक्यप्रतिपादनं नाम पञ्चनवतितमः सर्गः ॥ 95 ॥

  षण्णवतितमः सर्गः 96

श्रीवसिष्ठ उवाच ।  
मनो हि भावनामात्रं भावना स्पन्दधर्मिणी ।  
क्रिया तद्भावितारूपं फलं सर्वोऽनुधावति ॥ 3.96.1 ॥  
श्रीराम उवाच ।  
विस्तरेण मम ब्रह्मन् जडस्याप्यजडाकृतेः ।  
रूपमारूढसंकल्पं मनसो वक्तुमर्हसि ॥ 3.96.2 ॥  
श्रीवसिष्ठ उवाच ।  
अनन्तस्यात्मतत्त्वस्य सर्वशक्तेर्महात्मनः ।  
संकल्पशक्ति रचितं यद्रूपं तन्मनो विदुः ॥ 3.96.3 ॥  
भावः सदसतोर्मध्ये नृणां चलति यश्चलः ।  
कलनोन्मुखतां यातस्तद्रूपं मनसो विदुः ॥ 3.96.4 ॥  
नाहं वेदावभासात्मा कुर्वाणोऽस्मीति निश्चयः ।  
तस्मादेकान्तकलनस्तद्रूपं मनसो विदुः ॥ 3.96.5 ॥  
कल्पनात्मिकया कर्मशक्त्या विरहितं मनः ।  
न संभवति लोकेऽस्मिन्गुणहीनो गुणी यथा ॥ 3.96.6 ॥  
यथा वह्न्यौष्ण्ययोः सत्ता न संभवति भिन्नयोः ।  
तथैव कर्ममनसोस्तथात्ममनसोरपि ॥ 3.96.7 ॥  
स्वेनैव चित्तरूपेण कर्मणा फलधर्मिणा ।  
संकल्पैकशरीरेण नानाविस्तरशालिना ॥ 3.96.8 ॥  
इदं ततमनेकात्म मायामयमकारणम् ।  
विश्वं विगतविन्यासं वासनाकल्पनाकुलम् ॥ 3.96.9 ॥  
या येन वासना यत्र सतेवारोपिता यथा ।  
सा तेन फलसूस्तत्र तदेव प्राप्यते तथा ॥ 3.96.10 ॥  
कर्म बीजं मनः स्पन्दः कथ्यतेऽथानुभूयते ।  
क्रियास्तु विविधास्तस्य शाखाश्चित्रफलास्तरोः ॥ 3.96.11 ॥  
मनो यदनुसंधत्ते तत्कर्मेन्द्रियवृत्तयः ।  
सर्वाः संपादयन्त्येतास्तस्मात्कर्म मनः स्मृतम् ॥ 3.96.12 ॥  
मनो बुद्धिरहंकारश्चित्तं कर्माथ कल्पना ।  
संसृतिर्वासना विद्या प्रयत्नः स्मृतिरेव च ॥ 3.96.13 ॥  
इन्द्रियं प्रकृतिर्माया क्रिया चेतीतरा अपि ।  
चित्राः शब्दोक्तयो ब्रह्मन्संसारभ्रमहेतवः ॥ 3.96.14 ॥  
काकतालीययोगेन त्यक्तस्फारदृगाकृतेः ।  
चितेश्चेत्यानुपातिन्याः कृताः पर्यायवृत्तयः ॥ 3.96.15 ॥  
श्रीराम उवाच ।  
परायाः संविदो ब्रह्मन्नेताः पर्यायवृत्तयः ।  
कल्प्यमानविचित्रार्थाः कथं रूढिमुपागताः ॥ 3.96.16 ॥  
श्रीवसिष्ठ उवाच ।  
गतेव सकलङ्कत्वं कदाचित्कल्पनात्मकम् ।  
उन्मेषरूपिणी नाना तदैव हि मनः स्थिता ॥ 3.96.17 ॥  
भावनामनुसंधानं यदा निश्चित्य संस्थिता ।  
तदैषा प्रोच्यते बुद्धिरियत्ताग्रहणक्षमा ॥ 3.96.18 ॥  
यदा मिथ्याभिमानेन सत्तां कल्पयति स्वयम् ।  
अहंकाराभिमानेन प्रोच्यते भवबन्धनी ॥ 3.96.19 ॥  
इदं त्यक्त्वेदमायाति बालवत्पेलवा यदा ।  
विचारं संपरित्यज्य तदा सा चित्तमुच्यते ॥ 3.96.20 ॥  
यदा स्पन्दैकधर्मत्वात्कर्तुर्या शून्यशंसिनी ।  
आधावति स्पन्दफलं तदा कर्मेत्युदाहृता ॥ 3.96.21 ॥  
काकतालीययोगेन त्यक्त्वैकघननिश्चयम् ।  
यदेहितं कल्पयति भावं तेनेह कल्पना ॥ 3.96.22 ॥  
पूर्वदृष्टमदृष्टं वा प्राग्दृष्टमिति निश्चयैः ।  
यदैवेहां विधत्तेऽन्तस्तदा स्मृतिरुदाहृता ॥ 3.96.23 ॥  
यदा पदार्थशक्तीनां संभुक्तानामिवाम्बरे ।  
वसत्यस्तमितान्येहा वासनेति तदोच्यते ॥ 3.96.24 ॥  
अस्त्यात्मतत्त्वं विमलं द्वितीया दृष्टिरङ्किता ।  
जाता ह्यविद्यमानैव तदा विद्येति कथ्यते ॥ 3.96.25 ॥  
स्फुरत्यात्मविनाशाय विस्मारयति तत्पदम् ।  
मिथ्याविकल्पजालेन तन्मलं परिकल्प्यते ॥ 3.96.26 ॥  
श्रुत्वा स्पृष्ट्वा च दृष्ट्वा च भुक्त्वा घ्रात्वा विमृश्य च ।  
(1) इन्द्रमानन्दयत्येषा तेनेन्द्रियमिति स्मृतम् ॥ 3.96.27 ॥  
(1. इंद्रमामोदयत्येषा इति पाठः.)  
सर्वस्य दृश्यजालस्य परमात्मन्यलक्षिते ।  
प्रकृत्वेन भावानां लोके प्रकृतिरुच्यते ॥ 3.96.28 ॥  
सदसत्तां नयत्याशु सत्तां वा सत्त्वमञ्जसा ।  
सत्तासत्ताविकल्पोऽयं तेन मायेति कथ्यते ॥ 3.96.29 ॥  
दर्शनश्रवणस्पर्शरसनघ्राणकर्मभिः ।  
क्रियेति कथ्यते लोके कार्यकारणतां गता ॥ 3.96.30 ॥  
चितेश्चेत्यानुपातिन्या गतायाः सकलङ्कताम् ।  
प्रस्फुरद्रूपधर्मिण्या एताः पर्यायवृत्तयः ॥ 3.96.31 ॥  
चित्ततामुपयाताया गतायाः प्रकृतं पदम् ।  
स्वैरेव संकल्पशतैर्भृशं रूढिमुपागताः ॥ 3.96.32 ॥  
चेतनीयकलङ्काङ्काज्जाड्यजालानुपातिनी ।  
संख्याविभागकलना स्ववैकल्याकुलेव चित् ॥ 3.96.33 ॥  
जीव इत्युच्यते लोके मन इत्यपि कथ्यते ।  
चित्तमित्युच्यते सैव बुद्धिरित्युच्यते तथा ॥ 3.96.34 ॥  
नानासंकल्पकलिलं पर्यायनिचयं बुधाः ।  
वदन्त्यस्याः कलङ्किन्याश्च्युतायाः परमात्मनः ॥ 3.96.35 ॥  
श्रीराम उवाच ।  
मनः किं स्याज्जडं ब्रह्मंस्तथा वापि च चेतनम् ।  
इत्येको मम तत्त्वज्ञ निश्चयोऽन्तर्न जायते ॥ 3.96.36 ॥  
श्रीवसिष्ठ उवाच ।  
मनो हि न जडं राम नापि चेतनतां गतम् ।  
म्लानाऽजडा तदा दृष्टिर्मन इत्येव कथ्यते ॥ 3.96.37 ॥  
मध्ये सदसतो रूपं प्रतिभूतं यदाविलम् ।  
जगतः कारणं नाम तदेतच्चित्तमुच्यते ॥ 3.96.38 ॥  
शाश्वतेनैकरूपेण निश्चयेन विना स्थितिः ।  
येन सा चित्तमित्युक्ता तस्माज्जातमिदं जगत् ॥ 3.96.39 ॥  
जडाजडदृशोर्मध्ये दोलारूपं स्वकल्पनम् ।  
यच्चितो म्लानरूपिण्यास्तदेतन्मन उच्यते ॥ 3.96.40 ॥  
चिन्निः स्पन्दो हि मलिनः कलङ्कविकलान्तरम् ।  
मन इत्युच्यते राम न जडं न च चिन्मयम् ॥ 3.96.41 ॥  
तस्येमानि विचित्राणि नामानि कलितान्यलम् ।  
अहंकारमनोबुद्धिजीवाद्यानीतराण्यपि ॥ 3.96.42 ॥  
यथा गच्छति शैलूषो रूपाण्यलं तथैव हि ।  
मनो नामान्यनेकानि धत्ते कर्मान्तरं व्रजत् ॥ 3.96.43 ॥  
चित्राधिकारवशतो विचित्रा विकृताभिधाः ।  
यथा याति नरः कर्मवशाद्याति तथा मनः ॥ 3.96.44 ॥  
या एताः कथिताः संज्ञा मया राघव चेतसः ।  
एता एवान्यथा प्रोक्ता वादिभिः कल्पनाशतैः ॥ 3.96.45 ॥  
स्वभावाभिमतां बुद्धिमारोप्य मनसा कृताः ।  
मनोबुद्धीन्द्रियादीनां विचित्रा नामरीतयः ॥ 3.96.46 ॥  
मनो हि जडमन्यस्य भिन्नमन्यस्य जीवतः ।  
तथाहंकृतिरन्यस्य बुद्धिरन्यस्य वादिनः ॥ 3.96.47 ॥  
अहंकारमनोबुद्धिदृष्टयः सृष्टिकल्पनाः ।  
एकरूपतया प्रोक्ता या मया रघुनन्दन ॥ 3.96.48 ॥  
नैयायिकैरितरथा तादृशैः परिकल्पिताः ।  
अन्यथा कल्पिताः सांख्यैश्चार्वाकैरपि चान्यथा ॥ 3.96.49 ॥  
जैमिनीयैश्चार्हतैश्च बौद्धैर्वैशेषिकैस्तथा ।  
अन्यैरपि विचित्रैस्तैः पाञ्चरात्रादिभिस्तथा ॥ 3.96.50 ॥  
सर्वैरेव च गन्तव्यं तैः पदं पारमार्थिकम् ।  
विचित्रं देशकालोत्थैः पुरमेकमिवाध्वगैः ॥ 3.96.51 ॥  
अज्ञानात्परमार्थस्य विपरीतावबोधतः ।  
केवलं विवदन्त्येते विकल्पैरारुरुक्षवः ॥ 3.96.52 ॥  
स्वमार्गममिशंसन्ति वादिनश्चित्रया दृशा ।  
विचित्रदेशकालोत्था मार्गं स्वं पथिका इव ॥ 3.96.53 ॥  
तैर्मिथ्या राघव प्रोक्ताः कर्ममानसचेतसाम् ।  
स्वविकल्पार्पितैरर्थैः स्वाः स्वा वैचित्र्ययुक्तयः ॥ 3.96.54 ॥  
यथैव पुरुषः स्नानदानादानादिकाः क्रियाः ।  
कुर्वंस्तत्कर्तृवैचित्र्यमेति तद्वदिदं मनः ॥ 3.96.55 ॥  
विचित्रकार्यवशतो नामभेदेन कर्तृता ।  
मनः संप्रोच्यते जीववासनाकर्मनामभिः ॥ 3.96.56 ॥  
चित्तमेवेदमखिलं सर्वेणैवानुभूयते ।  
अचित्तो हि नरो लोकं पश्यन्नपि न पश्यति ॥ 3.96.57 ॥  
श्रुत्वा स्पृष्ट्वा च दृष्ट्वा च भुक्त्वा घ्रात्वा शुभाशुभम् ।  
अन्तर्हर्षँ विषादं च समनस्को हि विन्दति ॥ 3.96.58 ॥  
आलोक इव रूपाणामर्थानां कारणं मनः ।  
बध्यते बद्धचित्तो हि मुक्तचित्तो हि मुच्यते ॥ 3.96.59 ॥  
तज्जडानां परं विद्धि जडं येनोच्यते मनः ।  
न चावगच्छति जडं मनो यस्य हि चेतनम् ॥ 3.96.60 ॥  
न चेतनं न च जडं यदिदं प्रोत्थितं मनः ।  
विचित्रसुखदुः खेहं जगदभ्युदितं तदा ॥ 3.96.61 ॥  
एकरूपे हि मनसि संसारः प्रविलीयते ।  
उपाविलं कारणं तैर्भ्रान्त्या जगदुपस्थितम् ॥ 3.96.62 ॥  
अजडं हि मनो राम संसारस्य न कारणम् ।  
जडं चोपलधर्मापि संसारस्य न कारणम् ॥ 3.96.63 ॥  
न चेतनं न च जडं तस्माज्जगति राघव ।  
मनः कारणमर्थानां रूपाणामिव भासनम् ॥ 3.96.64 ॥  
चित्तादृतेऽन्यद्यद्यस्ति तदचित्तस्य किं जगत् ।  
सर्वस्य भूतजातस्य समग्रं प्रविलीयते ॥ 3.96.65 ॥  
नानाकर्मवशावेशान्मनो नानाभिधेयताम् ।  
एकं विचित्रतामेति कालो नाना यथर्तुभिः ॥ 3.96.66 ॥  
यदि नामामनस्कारमहंकारेन्द्रियक्रियाः ।  
क्षोभयन्ति शरीरं तत्सन्तु जीवादयः परे ॥ 3.96.67 ॥  
दर्शनेषु तु ये प्रोक्ता भेदा मनसि तर्कतः ।  
क्वचित्क्वचिद्वादकरैरपवादकरैः किल ॥ 3.96.68 ॥  
ते हि राम न बुध्यन्ते विशिष्यन्ते न च क्वचित् ।  
सर्वा हि शक्तयो देवे विद्यन्ते सर्वगा यतः ॥ 3.96.69 ॥  
यदैव खलु (1) शुद्धाया मनागपि हि संविदः ।  
(1. श्रद्धाया इति पाठः.)  
जडेव शक्तिरुदिता तदा विचित्र्यमागतम् ॥ 3.96.70 ॥  
ऊर्णनाभाद्यथा तन्तुर्जायते चेतनाज्जडः ।  
नित्यप्रबुद्धात्पुरुषाद्ब्रह्मणः प्रकृतिस्तथा ॥ 3.96.71 ॥  
अविद्यावशतश्चित्तभावनाः स्थितिमागताः ।  
चिति पर्यायशब्दा हि भिन्नास्ते नेह वादिनाम् ॥ 3.96.72 ॥  
जीवो मनश्च ननु बुद्धिरहंकृतिश्चे-  
त्येवं प्रथामुपगतेयमनिर्मला चित् ।  
सैषोच्यते जगति चेतनचित्तजीव-  
संज्ञागणेन किल नास्ति विवाद एषः ॥ 3.96.73 ॥

इत्यार्षे श्रीवसिष्ठमहारामायणे वाल्मीकीये उत्पत्तिप्रकरणे मनः संज्ञाविचारो नाम षण्णवतितमः सर्गः ॥ 96 ॥

  सप्तनवतितमः सर्गः 97

श्रीराम उवाच ।  
ब्रह्मन्मनस एवेदमन्तश्चाडम्बरं सृतम् ।  
यतस्तदेव कर्मेति वाक्यार्थादुपलभ्यते ॥ 3.97.1 ॥  
श्रीवसिष्ठ उवाच ।  
दृढभावोपरक्तेन मनसैवोररीकृतम् ।  
मरुचण्डातपेनेव भास्वरावरणं (1) पुनः ॥ 3.97.2 ॥  
(1. वरणं वपुः इति पाठः.)  
ब्रह्मात्मनि जगत्यस्मिन्मन एकाकृतिं गतम् ।  
क्वचिन्नरतया रूढं क्वचित्सुरतयोत्थितम् ॥ 3.97.3 ॥  
क्वचिद्दैत्यतयोल्लासि क्वचिद्यक्षतयोदितम् ।  
क्वचिद्गन्धर्वतां प्राप्तं क्वचित्किन्नररूपि च ॥ 3.97.4 ॥  
नानाचारनभोभागपुरपत्तनरूपया ।  
मन्ये विततयाकृत्या मन एव विजृम्भते ॥ 3.97.5 ॥  
एवं स्थिते शरीरौघस्तृणकाष्ठलतोपमः ।  
तद्विचारणया कोऽर्थो विचार्यं मन एव नः ॥ 3.97.6 ॥  
तेनेदं सर्वमाभोगि जगदित्याकुलं ततम् ।  
मन्ये तद्व्यतिरेकेण परमात्मैव शिष्यते ॥ 3.97.7 ॥  
आत्मा सर्वपदातीतः सर्वगः सर्वसंश्रयः ।  
तत्प्रसादेन संसारे मनो धावति वल्गति ॥ 3.97.8 ॥  
मनो मन्ये मनः कर्म तच्छरीरेषु कारणम् ।  
जायते म्रियते तद्धि नात्मनीदृग्विधा गुणाः ॥ 3.97.9 ॥  
मन एव विचारेण मन्ये विलयमेष्यति ।  
मनोविलयमात्रेणततः श्रेयो भविष्यति ॥ 3.97.10 ॥  
मनोनाम्नि परिक्षीणे कर्मण्याहितसंभ्रमे ।  
मुक्त इत्युच्यते जन्तुः पुनर्नाम न जायते ॥ 3.97.11 ॥  
श्रीराम उवाच ।  
भगवन्भवता प्रोक्ता जातयस्त्रिविधा नृणाम् ।  
प्रथमं कारणं तासां मनः सदसदात्मकम् ॥ 3.97.12 ॥  
तत्कथं शुद्धचिन्नाम्नस्तत्त्वाद्बुद्धिविवर्जितात् ।  
उत्थितं स्फारतां यातं जगच्चित्रकरं मनः ॥ 3.97.13 ॥  
श्रीवसिष्ठ उवाच ।  
आकाशा हि त्रयो राम विद्यन्ते विततान्तराः ।  
चित्ताकाशश्चिदाकाशो भूताकाशस्तृतीयकः ॥ 3.97.14 ॥  
एते हि सर्वसामान्याः सर्वत्रैव व्यवस्थिताः ।  
शुद्धचित्तत्वशक्त्या तु लब्धसत्तात्मतां गताः ॥ 3.97.15 ॥  
सबाह्याभ्यन्तरस्थो यः सत्तासत्तावबोधकः ।  
व्यापी समस्तभूतानां चिदाकाशः स उच्यते ॥ 3.97.16 ॥  
सर्वभूतहितः श्रेष्ठो यः कालकलनात्मकः ।  
येनेदमाततं सर्वं चित्ताकाशः स उच्यते ॥ 3.97.17 ॥  
दशदिड्भण्डलाभोगैरव्युच्छिन्नवपुर्हि यः ।  
भूतात्मासौ य आकाशः पवनाशब्दादिसंश्रयः ॥ 3.97.18 ॥  
आकाशचित्ताकाशौ द्वौ चिदाकाशबलोद्भवौ ।  
चित्कारणं हि सर्वस्य कार्यौघस्य दिनं यथा ॥ 3.97.19 ॥  
जडोऽस्मि न जडोऽस्मीति निश्चयो मलिनश्चितः ।  
यस्तदेव मनो विद्धि तेनाकाशादि भाव्यते ॥ 3.97.20 ॥  
अप्रबुद्धात्मविषयमाकाशत्रयकल्पनम् ।  
कल्प्यते उपदेशार्थं प्रबुद्धविषयं न तु ॥ 3.97.21 ॥  
एकमेव परं ब्रह्म सर्वं सर्वावपूरकम् ।  
प्रबुद्धविषयं नित्यं कलाकलनवर्जितम् ॥ 3.97.22 ॥  
द्वैताद्वैतसमुद्भेदैर्वाक्यसंदर्भगर्भितैः ।  
उपदेश्यत एवाज्ञो न प्रबुद्धः कथंचन ॥ 3.97.23 ॥  
यावद्रामाप्रबुद्धस्त्वमाकाशत्रयकल्पना ।  
तावदेवावबोधार्थं मया त्वमुपदिश्यसे ॥ 3.97.24 ॥  
आकाशचित्ताकाशाद्याश्चिदाकाशकलङ्कितात् ।  
प्रसूता दावदहनाद्यथा मरुमरीचयः ॥ 3.97.25 ॥  
चिनोति मलिनं रूपं चित्ततां समुपागतम् ।  
त्रिजगन्तीन्द्रजालानि रचयत्याकुलात्मकम् ॥ 3.97.26 ॥  
चित्तत्वमस्य मलिनस्य चिदात्मकस्य  
तत्त्वस्य दृश्यत इदं ननु बोधहीनैः ।  
शुक्तौ यथा रजतता नतु बोधवद्भि-  
र्मौर्ख्येण बन्ध इह बोधबलेन मोक्षः ॥ 3.97.27 ॥

इत्यार्षे श्रीवासिष्ठमहारामायणे वाल्मीकीये मोo उत्पत्तिप्रकरणे चिदाकाशमाहात्म्यं नाम सप्तनवतितमः सर्गः ॥ 97 ॥



  अष्टनवतितमः सर्गः 98

श्रीवसिष्ठ उवाच ।  
यतः कुतश्चिदुत्पन्नं चित्तं यत्किंचिदेव हि ।  
नित्यमात्मविमोक्षाय योजयेद्यत्नतोऽनघ ॥ 3.98.1 ॥  
संयोजितं परे चित्तं शुद्धं निर्वासनं भवेत् ।  
ततस्तु कल्पनाशून्यमात्मतां याति राघव ॥ 3.98.2 ॥  
चित्तायत्तमिदं सर्वं जगत्स्थिरचरात्मकम् ।  
चित्ताधीनवतो राम बन्धमोक्षावपि स्फुटम् ॥ 3.98.3 ॥  
अत्रार्थे कथ्यमानं मे चित्ताख्यानमनुत्तमम् ।  
ब्रह्मणा यत्पुरा प्रोक्तं श्रृणु रामातियत्नतः ॥ 3.98.4 ॥  
अस्ति रामाटवी स्फारा शून्याशान्तातिभीषणा ।  
योजनानां शतं यस्यां लक्ष्यते कणमात्रकम् ॥ 3.98.5 ॥  
तस्यामेको हि पुरुषः सहस्रकरलोचनः ।  
पर्याकुलमतिर्भीमः संस्थितो वितताकृतिः ॥ 3.98.6 ॥  
स सहस्रेण बाहूनामादाय परिघान्बहून् ।  
प्रहरत्यात्मनः पृष्ठे स्वात्मनैव पलायते ॥ 3.98.7 ॥  
दृढप्रहारैः प्रहरन्स्वयमेवात्मनात्मनि ।  
प्रविद्रवति भीतात्मा स योजनशतान्यपि ॥ 3.98.8 ॥  
क्रन्दन्पलायमानोऽसौ गत्वा दूरमितस्ततः ।  
श्रमवान्विवशाकारो विशीर्णचरणाङ्गकः ॥ 3.98.9 ॥  
पतितोऽवश एवाशु महत्यन्धोऽन्धकूपके ।  
कृष्णरात्रितमोभीमे नभोगम्भीरकोटरे ॥ 3.98.10 ॥  
ततः कालेन बहुना सोऽन्धकूपात्समुत्थितः ।  
पुनः प्रहारैः प्रहरन्विद्रवत्यात्मनात्मनः ॥ 3.98.11 ॥  
पुनर्दूरतरं गत्वा करञ्जवनगुल्मकम् ।  
प्रविष्टः कण्टकव्याप्तं शलभः पावकं यथा ॥ 3.98.12 ॥  
तस्मात्करञ्जगहनाद्विनिः सृत्य क्षणादिव ।  
पुनः प्रहारैः प्रहरन्विद्रवत्यात्मनात्मनः ॥ 3.98.13 ॥  
पूरर्दूरतरं गत्वा शशाङ्ककरशीतलम् ।  
कदलीकाननं कान्तं संप्रविष्टो हसन्निव ॥ 3.98.14 ॥  
कदलीखण्डकात्तस्माद्विनिः सृत्य क्षणात्पुनः ।  
स्वयं प्रहारैः प्रहरन्विद्रवत्यात्मनात्मनि (1) ॥ 3.98.15 ॥  
(1. आत्मन इति पाठः.)  
पुनर्दूरतरं गत्वा तमेवान्धोऽन्धकूपकम् ।  
स संप्रविष्टस्त्वरया विशीर्णावयवाकृतिः ॥ 3.98.16 ॥  
अन्धकूपात्समुत्थाय प्रविष्टः कदलीवनम् ।  
कदलीकाननाच्छ्वभ्रं करञ्जवनगुल्मकम् ॥ 3.98.17 ॥  
करञ्जकाननात्कूपं कूपाद्रम्भावनान्तरम् ।  
प्रविशन्प्रहरंश्चैव स्वयमात्मनि संस्थितः ॥ 3.98.18 ॥  
एवंरूपनिजाचारः सोऽवलोक्य चिरं मया ।  
अवष्टभ्य बलादेव मुहूर्तं रोधितः पथि ॥ 3.98.19 ॥  
पृष्टः स कस्त्वं किमिदं केनार्थेन करोषि वा ।  
किं नामाभिमतं तेऽत्र किं मुधा परिमुह्यसि ॥ 3.98.20 ॥  
इति पृष्टेन कथितं तेन मे रघुनन्दन ।  
नाहं कश्चिन्न चैवेदं मुने किंचित्करोम्यहम् ॥ 3.98.21 ॥  
त्वयाहमवभग्नोऽस्मि त्वं मे शत्रुरहो बत ।  
त्वयादृष्टोऽस्मिनष्टोऽस्मि दुः खाय च सुखाय च ॥ 3.98.22 ॥  
इत्युक्त्वा विक्लवान्यङ्गान्यालोक्य स्वान्यतुष्टिमान् ।  
रुरोदातिरवं दीनो मेघो वर्षन्निवाटवीम् ॥ 3.98.23 ॥  
क्षणमात्रेण तत्रासावुपसंहृत्य रोदनम् ।  
स्वान्यङ्गानि समालोक्य जहास च ननाद च ॥ 3.98.24 ॥  
अथाट्टहासपर्यन्ते स पुमान्पुरतो मम ।  
क्रमेण तानि तत्याज स्वान्यङ्गानि समंततः ॥ 3.98.25 ॥  
प्रथमं पतितं तस्य शिरः परमदारुणम् ।  
ततस्ते बाहवः पश्चाद्वक्षस्तदनु चोदरम् ॥ 3.98.26 ॥  
अथ क्षणेन स पुमांस्तान्यङ्गानि यथाक्रमम् ।  
संत्यज्य नियतेः शक्त्या क्वापि गन्तुमुपस्थितः ॥ 3.98.27 ॥  
दृष्टवानहमेकान्ते पुनरन्यं तथा नरम् ।  
सोऽपि प्रहारान्परितः प्रयच्छन्स्वयमात्मनि ॥ 3.98.28 ॥  
बाहुभिः पीवराकारैः स्वयमेव पलायते ।  
कूपे पतति कूपात्तु समुत्थायाभिधावति ॥ 3.98.29 ॥  
पुनः पतति कुण्डेऽन्तः पुनरार्तः पलायते ।  
पुनः प्रविशति श्वभ्रं क्षणं शिशिरकाननम् ॥ 3.98.30 ॥  
कष्टं पुनः पुनस्तुष्टः पुनः प्रहरति स्वयम् ।  
एवंप्रायनिजाचारश्चिरमालोक्य सस्मयम् ॥ 3.98.31 ॥  
स मया समवष्टब्य परिपृष्टस्तथैव हि ।  
तेनैवासौ क्रमेणाद्य रुदित्वा संप्रहस्य च ॥ 3.98.32 ॥  
अङ्गैर्विशीर्णतामेत्य ययावलमलक्ष्यताम् ।  
विचार्य नियतेः शक्तिं ततो गन्तुमुपस्थितः ॥ 3.98.33 ॥  
दृष्टवानहमेकान्ते पुनरन्यं तथा नरम् ।  
प्रहरंस्तद्वदेवासौ स्वयमेव पलायते ॥ 3.98.34 ॥  
पलायमानः पतितो महत्यन्धेऽन्धकूपके ।  
तत्राहं सुचिरं कालमवसं तत्प्रतीक्षकः ॥ 3.98.35 ॥  
यावत्स सुचिरेणापि कूपान्नाभ्युदितः शठः ।  
अथाहमुत्थितो गन्तुं दृष्टवान्पुरुषं पुनः ॥ 3.98.36 ॥  
तादृशं तादृशाकारं प्रपतन्तं तथैव च ।  
अवष्टभ्य तथैवाशु तस्य प्रोक्तं पुनर्मया ॥ 3.98.37 ॥  
तथैवोत्पलपत्राक्ष नासौ तदवबुद्धवान् ।  
केवलं मामसौ मूढो नैव जानासि किंचन ॥ 3.98.38 ॥  
आः पाप दुर्द्विजेत्युक्त्वा स्वव्यापारपरो ययौ ।  
अथ तस्मिन्महारण्ये तथा विहरता मया ॥ 3.98.39 ॥  
बहवस्तादृशा दृष्टाः पुरुषा दोषकारिणः ।  
मत्पृष्टाः केचिदायान्ति स्वप्नसंभ्रमवच्छमम् ॥ 3.98.40 ॥  
मदुक्तं नाभिनन्दन्ति केचिच्छवतनु यथा ।  
विनिपत्यान्धकूपेभ्यः केचित्तत्प्रोत्थिताः पुनः ॥ 3.98.41 ॥  
कदलीखण्डकात्केचिच्चिरेणापि न निर्गताः ।  
केचिदन्तर्हिताः स्फारे करञ्जवनगुल्मके ॥ 3.98.42 ॥  
न क्वचित्स्थितिमायान्ति केचिद्धर्मपरायणाः ।  
एवंविधा सा वितता रघूद्वह महाटवी ॥ 3.98.43 ॥  
अद्यापि विद्यते यस्यामित्थं ते पुरुषाः स्थिताः ।  
सा च दृष्टा त्वया राम त्वयेह व्यवहारिणी ।  
बाल्यात्तु बुद्धितत्त्वस्य न तां स्मरसि राघव ॥ 3.98.44 ॥  
सा भीषणा विविधकण्टकसङ्कटाङ्गी  
घोराटवी घनतमोगहनापि लोके ।  
आगत्य निर्वृतिमलब्धपरावबोधै-  
रासेव्यते कुसुमगुलमकवाटिकेव (1) ॥ 3.98.45 ॥  
(1. कुसुमप्रधाना गुल्मका यस्मिंस्तत्कुसुमगुल्मकं काननं तद्रूपा वाटिकेत्यर्थः ।  
एतत्फलितार्थकैव कुसुमकाननेत्यादिष्टीका ।)

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे चित्तोपाख्यानं नामाष्टनवतितमः सर्गः ॥ 98 ॥



  एकोनशततमः सर्गः 99

श्रीराम उवाच ।  
कासौ महाटवी ब्रह्मन्कदा दृष्टा कथं मया ।  
के च ते पुरुषास्तत्र किं तत्कर्तुं कृतोद्यमाः ॥ 3.99.1 ॥  
श्रीवसिष्ठ उवाच ।  
रघुनाथ महाबाहो श्रृणु वक्ष्यामि तेऽखिलम् ।  
न सा महाटवी राम दूरे नैव च ते नराः ॥ 3.99.2 ॥  
येयं संसारपदवी गम्भीराऽपारकोटरा ।  
तां तां शून्यां विकाराढ्यां विद्धि राम महाटवीम् ॥ 3.99.3 ॥  
विचारालोकलभ्येयं यदैकेनैव वस्तुना ।  
पूर्णा नान्येन संयुक्ता केवलेव तदैव सा ॥ 3.99.4 ॥  
तत्र ये ते महाकाराः पुरुषाः प्रभ्रमन्ति हि ।  
मनांसि तानि विद्धि त्वं दुः खे निपतितान्यलम् ॥ 3.99.5 ॥  
द्रष्टा योऽयमहं तेषां सविवेको महामते ।  
विवेकेन मया तानि दृष्टान्यन्येव नानघ ॥ 3.99.6 ॥  
मया तान्येव बोध्यन्ते विवेकेन मनांसि हि ।  
सततं सुप्रकाशेन कमलानीव भानुना ॥ 3.99.7 ॥  
मत्प्रबोधं समासाद्य मत्प्रसादान्महामते ।  
मनांसि कानि चित्तानि गतान्युपशमात्परम् ॥ 3.99.8 ॥  
कानिचिन्नाभिनन्दन्ति मां विवेकं विमोहतः ।  
मत्तिरस्कारवशतः कूपेष्वेव पतन्त्यधः ॥ 3.99.9 ॥  
ये तेऽन्धकूपा गहना नरकास्ते रघूद्वह ।  
कदलीकाननं यानि संप्रविष्टानि तानि तु ॥ 3.99.10 ॥  
स्वर्गैकरसिकानि त्वं मनांसि ज्ञातुमर्हसि ।  
प्रविष्टान्यन्धकूपान्तर्निर्गतानि न यानि तु ॥ 3.99.11 ॥  
महापातकयुक्तानि तानि चित्तानि राघव ।  
कदलीकाननस्थानि निर्गतानि न यानि तु ॥ 3.99.12 ॥  
पुण्यसंभारयुक्तानि तानि चित्तानि राघव ।  
करञ्जवनयातानि निर्गतानि न यानि तु ॥ 3.99.13 ॥  
तानि मानुष्यजातानि चित्तानि रघुनन्दन ।  
कानिचित्संप्रबुद्धानि तत्र मुक्तानि बन्धनात् ॥ 3.99.14 ॥  
कानिचिद्बहुरूपाणि योनेर्योनिं विशन्ति हि ।  
मनांसि तानि तिष्ठन्ति निपतन्त्युत्पतन्ति च ॥ 3.99.15 ॥  
यत्तत्करञ्जगहनं तत्कलत्ररसं विदुः ।  
दुः खकण्टकसंबाधं मानुष्यं विविधैषणम् ॥ 3.99.16 ॥  
करञ्जगहनं यानि प्रविष्टानि मनांसि तु ।  
मानुष्ये तानि जातानि तत्रैव रसिकानि च ॥ 3.99.17 ॥  
कदलीकाननं यत्तच्छशाङ्ककरशीतलम् ।  
तन्मनोह्लादनकरं स्वर्गं विद्धि रघूद्वह ॥ 3.99.18 ॥  
कानिचित्पुण्यभूतेन तपसा धारणात्मना ।  
धारयन्ति शरीराणि संस्थितान्युदितान्यपि ॥ 3.99.19 ॥  
यैरहं पुंभिरबुधैर्बुद्धिचित्ततिरस्कृतः ।  
तैर्मनोभिरनात्मज्ञैः स्वविवेकस्तिरस्कृतः ॥ 3.99.20 ॥  
त्वया दृष्टो विनष्टोऽस्मि त्वं मे शत्रुरिति द्रुतम् ।  
यदुक्तं तद्धि चित्तेन गलता परिदेवितम् ॥ 3.99.21 ॥  
रुदितं यन्महाक्रन्दं पुंसा बह्वाशु राघव ।  
तद्भोगजालं त्यजता मनसा रोदनं कृतम् ॥ 3.99.22 ॥  
अर्धप्राप्तविवेकस्य न प्राप्तस्यामलं पदम् ।  
चेतसस्त्यजतो भोगान्परितापो भृशं भवेत् ॥ 3.99.23 ॥  
रुदताङ्गानि दृष्टानि कारुण्येनावबोधिना ।  
कष्टमेतानि संत्यज्य किं प्रयामीति चेतसा ॥ 3.99.24 ॥  
अर्धप्राप्तविवेकस्य न प्राप्तस्यामलं पदम् ।  
चेतसस्त्यजतोऽङ्गानि परितापो हि वर्धते ॥ 3.99.25 ॥  
हसितं तु यदानन्दि पुंसा मदवबोधतः ।  
परिप्राप्तविवेकेन तत्तुष्टं राम चेतसा ॥ 3.99.26 ॥  
परिप्राप्तविवेकस्य त्यक्तसंसारसंस्थितेः ।  
चेतसस्त्यजतो रूपमानन्दो हि विवर्धते ॥ 3.99.27 ॥  
हसताङ्गानि दृष्टानि पुंसा यान्युपहासतः ।  
तानि दृष्टानि मनसा विप्रलम्भपदानि ह ॥ 3.99.28 ॥  
मिथ्याविकल्परचितैर्विप्रलब्धमहो चिरम् ।  
इत्यङ्गान्युपहासेन दृष्टानि स्वानि चेतसा ॥ 3.99.29 ॥  
मनः प्राप्तविवेकं हि विश्रान्तं वितते पदे ।  
प्राक्तनादीनताधारं हसन्पश्यति दूरतः ॥ 3.99.30 ॥  
यदसौ समवष्टभ्य मया पृष्टः प्रयत्नतः ।  
तद्विवेको बलाच्चित्तमादत्त इति दर्शितम् ॥ 3.99.31 ॥  
यदङ्गानि विशीर्णानि गतान्यन्तर्धिमग्रतः ।  
तच्चित्तेन विनार्थाशा शाम्यतीति प्रदर्शितम् ॥ 3.99.32 ॥  
सहस्रनेत्रहस्तत्वं यत्पुंसः परिवर्णितम् ।  
तदनन्ताकृतित्वं हि चेतसः परिदर्शितम् ॥ 3.99.33 ॥  
यदात्मनि प्रहारौघैः पुमान्प्रहरति स्वयम् ।  
तत्तत्कुकल्पनाघातैः प्रहरत्यात्मनो मनः ॥ 3.99.34 ॥  
पलायते यत्पुरुषः स्वात्मनः प्रहरन्स्वयम् ।  
स्ववासनाप्रहारेभ्यस्तन्मनः प्रपलायते ॥ 3.99.35 ॥  
स्वयं प्रहरति स्वान्तं स्वयमेव स्वयेच्छया ।  
पलायते स्वयं चैव पश्याज्ञानविजृम्भितम् ॥ 3.99.36 ॥  
स्ववासनोपतप्तानि सर्वाण्येव मनांसि हि ।  
स्वयमेव पलायन्ते गन्तुं युक्तानि तत्पदम् ॥ 3.99.37 ॥  
यदिदं विततं दुः खं तत्तनोति स्वयं मनः ।  
स्वयमेवातिखिन्नं तु पुनस्तस्मात्पलायते ॥ 3.99.38 ॥  
संकल्पवासनाजालैः स्वयमायाति बन्धनम् ।  
मनो लालामयैर्जालैः कोशकारकृमिर्यथा ॥ 3.99.39 ॥  
यथानर्थमवाप्नोति तथा क्रीडति चञ्चलम् ।  
भाविदुः खमपश्यन्स्वं दुर्लीलाभिरिवार्भकः ॥ 3.99.40 ॥  
अपश्यन्काष्ठरन्ध्रस्थवृषणाक्रमणं यथा ।  
कीलोत्पाटी कपिर्दुः खमेतीदं हि तथा मनः ॥ 3.99.41 ॥  
चिरपालनया चैव चिरभावनया तथा ।  
अभ्यासात्तुच्छतामेत्य न भूयः परिशोचति ॥ 3.99.42 ॥  
मनः प्रमादाद्वर्धन्ते दुः खानि गिरिकूटवत् ।  
तद्वाशादेव नश्यन्ति सूर्यस्याग्रे हिमं यथा ॥ 3.99.43 ॥  
यावज्जीवमनिद्न्यया च रमते सास्त्रार्थसंजातया  
तुल्यं वासनया मनो हि मुनिवन्मौनेन रागादिषु ।  
पश्चात्पावनपावनं पदमजं तत्प्राप्य तच्छीतलं  
तत्संस्थेन न शोच्यते पुनरलं पुंसा महापत्स्वपि ॥ 3.99.44 ॥

इत्यार्षे श्रीवासिष्ठमहारामायणे वाल्मीकीये मोक्षोपाये उत्पत्तिप्रकरणे चितोपाख्यानं नामैकोनशततमः सर्गः ॥ 99 ॥

  शततमः सर्गः 100

श्रीवसिष्ठ उवाच ।  
चित्तमेतदुपायातं ब्रह्मणः परमात्पदात् ।  
अतन्मयं तन्मयं च तरङ्गः सागरादिव ॥ 3.100.1 ॥  
प्रबुद्धानां मनो राम ब्रह्मैवेह हि नेतरत् ।  
जलसामान्यबुद्धीनामब्धेर्नान्यस्तरङ्गकः ॥ 3.100.2 ॥  
मनो रामाप्रबुद्धानां संसारभ्रमकारणम् ।  
अपश्यतोऽम्बुसामान्यमन्यताम्बुतरङ्गयोः ॥ 3.100.3 ॥  
अप्रबुद्धदृशां पक्षे तत्प्रबोधाय केवलम् ।  
वाच्यवाचकसंबन्धकृतो भेदः प्रकल्प्यते ॥ 3.100.4 ॥  
सर्वशक्ति परं ब्रह्म नित्यमापूर्णमव्ययम् ।  
न तदस्ति न तस्मिन्यद्विद्यते विततात्मनि ॥ 3.100.5 ॥  
सर्वशक्तिर्हि भगवान्यैव तस्मै हि रोचते ।  
शक्तिं तामेव विततां प्रकाशयति सर्वगः ॥ 3.100.6 ॥  
चिच्छक्तिर्ब्रह्मणो राम शरीरेष्वभिदृश्यते ।  
स्पन्दशक्तिश्च वातेषु जडशक्तिस्तथोपले ॥ 3.100.7 ॥  
द्रवशक्तिस्तथाम्भः सु तेजः शक्तिस्तथाऽनले ।  
शून्यशक्तिस्तथाकाशे भावशक्तिर्भवस्थितौ ॥ 3.100.8 ॥  
ब्रह्मणः सर्वशक्तिर्हि दृश्यते दशदिग्गता ।  
नाशशक्तिर्विनाशेषु शोकशक्तिश्च शोकिषु ॥ 3.100.9 ॥  
आनन्दशक्तिर्मुदिते वीर्यशक्तिस्तथा भटे ।  
सर्गेषु सर्गशक्तिश्च कल्पान्ते सर्वशक्तिता ॥ 3.100.10 ॥  
फलपुष्पलतापत्रशाखाविटपमूलवान् ।  
वृक्षबीजे यथा वृक्षस्तथेदं ब्रह्मणि स्थितम् ॥ 3.100.11 ॥  
प्रतिभासवशादेव मध्यस्थं चित्तजाड्ययोः ।  
जीवेतराभिदं चित्तमन्तर्ब्रह्मणि दृश्यते ॥ 3.100.12 ॥  
नानातरुलतागुल्मजालपल्लवशालयः ।  
निर्विकल्पकचिन्मात्रं नानाऽनिर्ज्ञातकल्पना ॥ 3.100.13 ॥  
ब्रह्मैवेदमहंतत्त्वं जगत्पश्याद्य राघव ।  
स आत्मा सर्वगो नाम नित्योदितमहावपुः ॥ 3.100.14 ॥  
यन्मनाड्भननीं शक्तिं धत्ते तन्मन उच्यते ।  
पिच्छभ्रान्तिर्यथा व्योम्नि पयस्यावर्तधीर्यथा ॥ 3.100.15 ॥  
प्रतिभासकलामात्रं मनो जीवस्तथात्मनि ।  
यदेतन्मनसो रूपमुदितं मननात्मकम् ॥ 3.100.16 ॥  
ब्राह्मी शक्तिरसौ तस्माद्ब्रह्मैव तदरिंदम् ।  
इदं तदहमित्येव विभागः प्रतिभासजः ॥ 3.100.17 ॥  
मनसो ब्रह्मणोऽन्यच्च मोहे परमकारणम् ।  
यद्यच्चैतन्मनस्येव किंचित्सदसदात्मकम् ॥ 3.100.18 ॥  
व्याशब्दितं सर्वशक्तेस्तां शक्तिं ब्रह्मतां विदुः ।  
मनः सत्तात्मकं नाम यथैतन्मनसि स्थितम् ॥ 3.100.19 ॥  
यथर्तोः शक्तयस्तद्वज्जीवेहा ब्रह्मणि स्थिताः ।  
व्याप्तसर्वर्तुकुसुमा क्ष्मादेशविधिभेदतः ॥ 3.100.20 ॥  
यथा दधाति पुष्पाणि तथा चित्तानि लोककृत् ।  
क्वचित्क्वचित्कदाचिद्धि तस्मादायान्ति शक्तयः ॥ 3.100.21 ॥  
देशकालादिवैचित्र्यात्क्ष्मातलादिव (1) शालयः ।  
(1. दिह शालयः इति पाठः.)  
न जातं प्रतिभासेन तेनैवान्येन पश्यति ॥ 3.100.22 ॥  
प्रतियोगिव्यवच्छेदसंख्यारूपादयश्च ये ।  
मनः शब्दैः प्रकल्प्यन्ते ब्रह्मजान्ब्रह्म विद्धि तान् ॥ 3.100.23 ॥  
यथा यथास्य मनसः प्रतिभासः प्रवर्तते ।  
तथा तथैव भवति दृष्टान्तोऽत्र किलैन्दवाः ॥ 3.100.24 ॥  
स्वयमक्षुब्धविमले यथा स्पन्दो महाम्भसि ।  
संसारकारणं जीवस्तथायं परमात्मनि ॥ 3.100.25 ॥  
ज्ञस्य सर्वं चितं राम ब्रह्मैवावर्तते सदा ।  
कल्लोलोर्मितरङ्गौघैरब्धेर्जलमिवात्मनि ॥ 3.100.26 ॥  
द्वितीया नास्ति सत्तैका नामरूपक्रियात्मिका ।  
परे नानातरङ्गेऽब्धौ कल्पनेव जलेतरा ॥ 3.100.27 ॥  
जायते नश्यति तथा यदिदं याति तिष्ठति ।  
तदिदं ब्रह्मणि ब्रह्म ब्रह्मणा च विवर्तते ॥ 3.100.28 ॥  
स्वात्मन्येवातपस्तीव्रो मृगतृष्णिकया यथा ।  
विचित्रेण विचित्रोऽपि प्रस्फुरत्यात्मना तथा ॥ 3.100.29 ॥  
करणं कर्म कर्ता च जननं मरणं स्थितिः ।  
सर्वं ब्रह्मैव नह्यस्ति तद्विना कल्पनेतरा ॥ 3.100.30 ॥  
न लोभोऽस्ति न मोहोऽस्ति न तृष्णास्ति नरञ्जना ।  
क आत्मन्यात्मनो लोभस्तृष्णा मोहोऽथवा कुतः ॥ 3.100.31 ॥  
आत्मैवेदं जगत्सर्वमात्मैव कलनाक्रमः ।  
हेमाङ्गदतयेवायमात्मोदेति मनस्तया ॥ 3.100.32 ॥  
अबुद्धं यत्परं धाम तच्चित्तं जीव उच्यते ।  
अपरिज्ञात एवाशु बन्धुरायात्यबन्धुताम् ॥ 3.100.33 ॥  
चिन्मयेनात्मनाऽज्ञेन स्वसंकल्पनया स्वयम् ।  
शून्यता गगनेनेव जीवता प्रकटीकृता ॥ 3.100.34 ॥  
आत्मैवानात्मवदिह जीवो जगति राजते ।  
द्वीन्दुत्वमिव दुर्दृष्टेः सच्चासच्च समुत्थितम् ॥ 3.100.35 ॥  
मोहार्थशब्दार्थदृशोरेतयोरत्यसंभवात् ।  
सत्यत्वादात्मनश्चैव क्वात्मा बद्धः क्व मुच्यते ॥ 3.100.36 ॥  
नित्यासंभवबन्धस्य बद्धोऽस्मीति कुकल्पना ।  
यस्य काल्पनिकस्तस्य मोक्षो मिथ्या न तत्त्वतः ॥ 3.100.37 ॥  
श्रीराम उवाच ।  
मनो यं निश्चयं याति तत्तद्भवति नान्यथा ।  
तेन काल्पनिको नास्ति बन्धः कथमिह प्रभो ॥ 3.100.38 ॥  
श्रीवसिष्ठ उवाच ।  
मिथ्या काल्पनिकीवेयं मूर्खाणां बन्धकल्पना ।  
मिथ्यैवाभ्युदिता तेषामितरा मोक्षकल्पना ॥ 3.100.39 ॥  
एवमज्ञानकादेव बन्धमोक्षदृशोऽस्मृतेः ।  
वस्तुतस्तु न बन्धोऽस्ति न मोक्षोऽस्ति महामते ॥ 3.100.40 ॥  
कल्पनाया अवस्तुत्वं संप्रबुद्धमतिं प्रति ।  
रज्ज्वहेरिव हे प्राज्ञ तत्त्वबुद्धमतिं प्रति ॥ 3.100.41 ॥  
बन्धमोक्षादिसंमोहो न प्राज्ञस्यास्ति कश्चन ।  
संमोहबन्धमोक्षादि ह्यज्ञस्यैवास्ति राघव ॥ 3.100.42 ॥  
आदौ मनस्तदनु बन्धविमोक्षदृष्टी  
पश्चात्प्रपञ्चरचना भुवनाभिधाना ।  
इत्यादिका स्थितिरियं हि गता प्रतिष्ठा-  
माख्यायिका सुभग बालजनोदितेव ॥ 3.100.43 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे चित्तचिकित्सापूर्वकं चित्तोत्पत्तिवर्णनं नाम शततमः सर्गः ॥ 100 ॥

  एकाधिकशततमः सर्गः 101

श्रीराम उवाच ।  
किमुच्यते मुनिश्रेष्ठ बालकाख्यायिकाक्रमः ।  
क्रमेण कथयैतन्मे मनोवर्णनकारणम् ॥ 3.101.1 ॥  
श्रीवसिष्ठ उवाच ।  
कोऽपि मुग्धमतिर्बालो धात्रीं पृच्छति राघव ।  
कांचिद्विनोदिनीं धात्रि वर्णयाख्यायिकामिति ॥ 3.101.2 ॥  
सा बालस्य विनोदाय धात्री तस्य महामते ।  
आख्यायिकं कथयति प्रसन्नमधुराक्षणम् ॥ 3.101.3 ॥  
क्वचित्सन्ति महात्मानो राजपुत्रास्त्रयः शुभाः ।  
धार्मिकाः शौर्यमुदिता अत्यन्तासति पत्तने ॥ 3.101.4 ॥  
विस्तीर्णे शून्यनगरे व्योम्नीव जलतारकाः ।  
द्वौ न जातौ तथैकस्तु गर्भ एव न संस्थितः ॥ 3.101.5 ॥  
अथात्युत्तमलाभार्थं कदाचित्समवायतः ।  
विबन्धवः खिन्नमुखाः शोकोपहतचेतसः ॥ 3.101.6 ॥  
ते तस्माच्छून्यनगरान्निर्गता वितताननाः ।  
गगनादिव संश्लिष्टा बुधशुक्रशनैश्चराः ॥ 3.101.7 ॥  
शिरीषसुकुमाराङ्गाः पृष्ठतोऽर्केण तापिताः ।  
मार्गेऽहनि गता ग्रीष्मतापार्ताः पल्लवा इव ॥ 3.101.8 ॥  
संतप्तमार्गसिकतादग्धपादसरोरुहाः ।  
हा तात चेति शोचन्तो मृगा यूथच्युता इव ॥ 3.101.9 ॥  
दर्भाग्रभिन्नचरणास्तापखिन्नाङ्गसंधयः  
उल्लङ्घ्यं दूरमध्वानं धूलिधूसरमूर्तयः ॥ 3.101.10 ॥  
मञ्जरीजालजटिलं फलपल्लवमालितम् ।  
मृगपक्षिगणाधारं प्रापुर्मार्गे तरुत्रयम् ॥ 3.101.11 ॥  
यस्मिन्वृक्षत्रये वृक्षौ द्वौ न जातौ मनागपि ।  
बीजमेव तृतीयस्य स्वारोहस्य न विद्यते ॥ 3.101.12 ॥  
विश्रान्तास्ते परिश्रान्तास्तत्रैकस्य तरोरधः ।  
पारिजाततले स्वर्गे शक्रानिलयमा इव ॥ 3.101.13 ॥  
फलान्यमृतकल्पानि भुक्त्वा पीत्वा च तद्रसम् ।  
कृत्वा गुलुच्छकैर्मालां चिरं विश्रम्य ते ययुः ॥ 3.101.14 ॥  
पुनर्दूरतरं गत्वा मध्याह्ने समुपस्थिते ।  
सरित्त्रितयमासेदुस्तरङ्गतरलारवम् ॥ 3.101.15 ॥  
तत्रैका परिशुष्कैव मनागप्यम्बु न द्वयोः ।  
विद्यते सरितोर्दृष्टिरन्धलोचनयोरिव ॥ 3.101.16 ॥  
परिशुष्का भृशं यासौ तस्यां ते सस्नुरादृताः ।  
घर्मार्ता इव गङ्गायां ब्रह्मविष्णुहरा इव ॥ 3.101.17 ॥  
चिरं कृत्वा जलक्रीडां पीत्वा क्षीरोपमं पयः ।  
जग्मुस्ते राजतनयाः प्रहृष्टमनसः स्वयम् ॥ 3.101.18 ॥  
अथासेदुर्दिनस्यान्ते लम्बमाने दिवाकरे ।  
भविष्यन्नवनिर्माणं नगरं नंगसन्निभम् ॥ 3.101.19 ॥  
पताकापद्मिनीव्याप्तं नीलाकाशजलाशयम् ।  
दूरश्रुतसमुल्लापगायन्नागरमण्डलम् ॥ 3.101.20 ॥  
ददृशुस्तत्र रम्याणि त्रीणि सद्भवनानि ते ।  
मणिकाञ्चनगेहानि श्रृङ्गाणीव महागिरेः ॥ 3.101.21 ॥  
अनिर्मिते द्वे सदने एकं निर्भित्ति तत्र वै ।  
अभित्तिमन्दिरं चारु प्रविष्टास्ते नरास्त्रयः ॥ 3.101.22 ॥  
संप्रविश्योपविश्याशु विहरन्तो वराननाः ।  
प्रापुः स्थालीत्रयं तत्र तप्तकाञ्चनकल्पितम् ॥ 3.101.23 ॥  
तत्र कर्परतां याते द्वे एका चूर्णतां गता ।  
जगृहुश्चूर्णरूपां तां स्थालीं ते दीर्घबुद्धयः ॥ 3.101.24 ॥  
द्रोणैर्नवनवत्या तैस्तस्यां द्रोणेन चान्धसः ।  
तत्र द्रोणशतं हीनं रन्धितं बहुभोजिभिः ॥ 3.101.25 ॥  
निमन्त्रितास्त्रयस्तैस्तु ब्राह्मणा राजसूनुभिः ।  
द्वौ निर्देहावथैकस्य मुखमेव न विद्यते ॥ 3.101.26 ॥  
निर्मुखेनान्धसस्तत्र भुक्तं द्रोणशतं सुत ।  
विप्रभुक्तावशेषं तु भुक्तमन्धो नृपात्मजैः ॥ 3.101.27 ॥  
त्रिमिस्ते राजपुत्राश्च परां निर्वृतिमागताः ।  
भविष्यन्नगरे तस्मिन् राजपुत्रास्त्रयो हि ते ।  
सुखमद्य स्थिताः पुत्र मृगयाव्यवहारिणः ॥ 3.101.28 ॥  
आख्यायिकैषा कथिता मया रम्या तवानघ ।  
एतां हृदि कुरु प्राज्ञ विदग्धस्त्वं भविष्यसि ॥ 3.101.29 ॥  
धात्र्येति कथिता राम बालकाख्यायिका शुभा ।  
तुष्टिं जगाम बालश्च शुभाख्यायिकयानया ॥ 3.101.30 ॥  
एषा हि कथिता राम चित्ताख्यानकथां प्रति ।  
बालकाख्यायिका तुभ्यं मया कमललोचन ॥ 3.101.31 ॥  
इयं संसाररचना स्थितिमेवमुपागता ।  
बालकाख्यायिकेवोग्रैः संकल्पैर्दृढकल्पितैः ॥ 3.101.32 ॥  
विकल्पजालकैवेयं प्रतिभासात्मिकानघ ।  
बन्धमोक्षादिकलनारूपेण परिजृम्भते ॥ 3.101.33 ॥  
संकल्पमात्रादितरद्विद्यते नेह किंचन ।  
संकल्पवशतः किंचिन्न किंचित्किंचिदेव वा ॥ 3.101.34 ॥  
द्यौः क्षमा वायुराकाशं पर्वताः सरितो दिशः ।  
संकल्पकचितं सर्वमेवं स्वप्नवदात्मनः ॥ 3.101.35 ॥  
राजपुत्रास्त्रयो नद्यो भविष्यन्नगरे यथा ।  
यथा संकल्परचना तथेयं हि जगत्स्थितिः ॥ 3.101.36 ॥  
संकल्पमात्रमभितः परिस्फुरति चञ्चलः ।  
पयोमात्रात्मकोऽम्भोधिरम्भसीवात्मनात्मनि ॥ 3.101.37 ॥  
संकल्पमात्रं प्रथममुत्थितं परमात्मनः ।  
तदिदं स्फारतां यातं व्यापारैर्दिवसं यथा ॥ 3.101.38 ॥  
संकल्पजालकलनैव जगत्समग्रं  
संकल्पमेव ननु विद्धि विलासचेत्यम् ।  
संकल्पमात्रमलमुत्सृज निर्विकल्प-  
माश्रित्य निश्चयमवाप्नुहि राम शान्तिम् ॥ 3.101.39 ॥

इत्यार्षे श्रीवासिष्ठमहारामायणे वाल्मीकीये देo मोo उत्पत्तिप्रकरणे बालकाख्यायिकानामैकोत्तरशततमः सर्गः ॥ 101 ॥

  द्व्युत्तरशततमः सर्गः 102

श्रीवसिष्ठ उवाच ।  
स्वसंकल्पवशान्मूढो मोहमेति न पण्डितः ।  
अक्षये क्षयसंकल्पान्मुह्यते शिशुरेव हि ॥ 3.102.1 ॥  
श्रीराम उवाच ।  
कोऽसौ संकल्पितः केन क्षयो ब्रह्मविदां वर ।  
असतैव महामोहं येनादात्तत्सदैव हि ॥ 3.102.2 ॥  
श्रीवसिष्ठ उवाच ।  
असता भूतसंधेन क्षयोऽहंकारनामधृक् ।  
वेतालः शिशुनेवेह मिथ्यैव परिकल्पितः ॥ 3.102.3 ॥  
एकस्मिन्नेव सर्वस्मिन्स्थिते परमवस्तुनि ।  
कुतः कोऽयमहं नाम कथं नाम किलोदितः ॥ 3.102.4 ॥  
वस्तुतो नास्त्यहंकारः परमात्मन्यभेदिनि ।  
असम्यग्दर्शनान्मार्गीसरित्तीव्रातपे यथा ॥ 3.102.5 ॥  
मनोमणिमहारम्भः संकार इति लक्ष्यते ।  
आत्मनात्मानमाश्रित्य स्फुरत्यन्तर्यथाम्भसा ॥ 3.102.6 ॥  
असम्यग्दर्शनं तेन त्यज राम निराश्रयम् ।  
साश्रयं सत्यमानन्दि सम्यग्दर्शनमाश्रय ॥ 3.102.7 ॥  
धिया विचारधर्मिण्या मोहसंरम्भहीनया ।  
विचारयाधुना सत्यमसत्यं संपरित्यज ॥ 3.102.8 ॥  
अबद्धो बद्ध इत्युक्त्वा किं शोचसि मुधैव हि ।  
अनन्तस्यात्मतत्त्वस्य किं कथं केन बध्यते ॥ 3.102.9 ॥  
नानाऽनानात्वकलना त्वविभिन्नमहात्मनि ।  
सर्वस्मिन्ब्रह्मतत्त्वेऽस्मिन्किं बद्धं किं विमुच्यते ॥ 3.102.10 ॥  
अनार्तोऽप्यार्तिमान्भाति च्छिन्नेऽङ्गे किंच ताम्यति ।  
भेदाभेदविकारार्तिः काचिन्नात्मनि विद्यते ॥ 3.102.11 ॥  
देहे नष्टे क्षते क्षीणे कात्मनः क्षतिरागता ।  
भस्त्रायां परिदग्धायां भस्त्रापूरो न नश्यति ॥ 3.102.12 ॥  
देहः पततु वोदेतु का नः क्षतिरुपस्थिता ।  
को नष्टः प्रक्षते पुष्पे आमोदो व्योमसंश्रयः ॥ 3.102.13 ॥  
आपतन्तु वपुः पद्मे सुखदुः खहिमश्रियः ।  
आकाशोड्डयनालीनां का नः क्षतिरुपस्थिता ॥ 3.102.14 ॥  
देहः पततु वोदेतु यातु वा गगनान्तरम् ।  
तद्विलक्षणरूपस्य कासौ भवति मे क्षतिः ॥ 3.102.15 ॥  
यथा पयोदमरुतोर्यथा षट्‌पदपद्मयोः ।  
तथा राघव संबन्धस्त्वच्छरीरत्वदात्मनोः ॥ 3.102.16 ॥  
मनो राम शरीरं हि जगतः सकलस्य च ।  
आद्या शक्तिश्चिदध्यात्मा न नश्यति कदाचन ॥ 3.102.17 ॥  
योऽसावात्मा महाप्राज्ञ न नश्यति न गच्छति ।  
न नश्यति कदाचिच्च किं मुधा परितप्यसे ॥ 3.102.18 ॥  
विशीर्णेऽभ्रे यथा वातः शुष्केऽब्जे षट्‌पदो यथा ।  
यात्यनन्तपदं व्योम तथात्मा देहसंक्षये ॥ 3.102.19 ॥  
संसारेऽस्मिन्विहरतो मनोऽपि हि न नश्यति ।  
ज्ञानाग्निना विना जन्तोरात्मनाशे तु का कथा ॥ 3.102.20 ॥  
यः कुण्डबदरन्यायो यो घटाकाशयोः क्रमः ।  
स्थितिर्देहात्मनोः सैव सविनाशाविनाशयोः ॥ 3.102.21 ॥  
बदरं हस्तमायाति यथा स्फुटति कुण्डके ।  
आत्मा गगनमायाति तथा चलति देहके ॥ 3.102.22 ॥  
कुम्भे गच्छत्यकुम्भत्वं कुम्भाकाशो यथाम्बरे ।  
तिष्ठत्येवमयं क्षीणे देहे देही निरामयः ॥ 3.102.23 ॥  
मनोदेहो हि जन्तूनां देशकालतिरोहितः ।  
मुहुर्मृतिपटाच्छन्नः शठे किं परिदेवना ॥ 3.102.24 ॥  
देशकालतिरोधाने मूढोऽपि मरणे नरः ।  
किं बिभेति महाबाहो नेह पश्यति कश्चन ॥ 3.102.25 ॥  
अतस्त्वं वासनां राम मिथ्यैवाहमिति स्थिताम् ।  
त्यज पक्षीश्वरो व्योमगमनोत्क इवाण्डकम् ॥ 3.102.26 ॥  
एषा हि मानसी शक्तिरिष्टानिष्टनिबन्धनी ।  
अनयैव मुधा भ्रान्त्या स्वप्नवत्परिकल्पना ॥ 3.102.27 ॥  
अविद्यैषा दुरन्तैषा दुः खायैषा विवर्धते ।  
अपरिज्ञायमानैषा तनोतीदमसन्मयम् ॥ 3.102.28 ॥  
एषा तुच्छवदाकाशं तुषारमलिनं यथा ।  
परिपश्यति विभ्रान्ता स्वरूपस्य स्वभावतः ॥ 3.102.29 ॥  
असदेवेदमारम्भमन्थरं सदिवोत्थितम् ।  
कल्पितं जगदाभोगि दीर्घस्वप्न इवैतया ॥ 3.102.30 ॥  
भावनामात्र एवास्याः स्वरूपं कर्तृतां गतम् ।  
जगन्नामाविलं चक्षुर्व्योम्नि बिम्बरुचामिव ॥ 3.102.31 ॥  
लयमस्याः स्वरूपं त्वं नय राम विचारणात् ।  
यथा हिमशिलायास्तु तपनाद्दिवसाधिपः ॥ 3.102.32 ॥  
हिमाभावार्थिनोऽर्कस्य स्वोदयेनेप्सितं यथा ।  
सिद्ध्यत्येवं विचारेण मनोनाशार्थिनोऽर्थितम् ॥ 3.102.33 ॥  
अविद्याऽसंप्रबुद्धा हि विततानर्थदुर्गमा ।  
नानेन्द्रजालकलनां शम्बरो हेम वर्षति ॥ 3.102.34 ॥  
स्वविनाशक्रियां चैतां मन एव करोत्यलम् ।  
मनो ह्यात्मवधं नाम नाटकं परिनृत्यति ॥ 3.102.35 ॥  
आत्मानमीक्षते चेतः स्वविनाशाय केवलम् ।  
नहि जानाति दुर्बुद्धिर्विनाशं प्रत्युपस्थितम् ॥ 3.102.36 ॥  
स्वयं संकल्पमात्रेण स्वविनाशदृशामिदम् ।  
मनः संसाधयत्याशु क्लेशो नात्रोपयुज्यते ॥ 3.102.37 ॥  
स्वसंकल्पविकल्पांशं विवेकोपहितं मनः ।  
संत्यज्य रूपमाभोगि करोत्यात्मावबोधनम् ॥ 3.102.38 ॥  
महोदयो मनोनाशो महोच्छेदस्य तूदयः ।  
मनोनाशे प्रयत्नं त्वं कुरु मा मनसो जवे ॥ 3.102.39 ॥  
अविरलसुखदुः खवृक्षखण्डे  
विषमकृतान्तमहोरगे वनेऽस्मिन् ।  
प्रभुरिदमखिले विवेकहीनं  
सुभग मनो महदापदेकहेतुः ॥ 3.102.40 ॥  
इत्युक्तवत्यथ मुनौ दिवसो जगाम  
सायंतनाय विधयेऽस्तमिनो जगाम ।  
स्नातुं सभा कृतनमस्करणा जगाम  
श्यामाक्षये रविकरैश्च सहाजगाम ॥ 3.102.41 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरमे देo मोo उपदेशकरणं नाम द्व्युत्तरशततमः सर्गः ॥ 102 ॥

  त्र्युत्तरशततमः सर्गः 103

श्रीवसिष्ठ उवाच ।  
परस्मादुत्थितं चेतस्तत्कल्लोल इवार्णवात् ।  
स्फारतामेत्य भुवनं तनोतीदमितस्ततः ॥ 3.103.1 ॥  
ह्रस्वं दीर्घँ करोत्याशु दीर्घँ नयति खर्वताम् ।  
स्वतां नयत्यन्यदलं स्वं तथैवान्यतामपि ॥ 3.103.2 ॥  
प्रादेशमात्रमपि यद्वस्तुभावनयैव तत् ।  
स्वयं संपन्नयेवाशु करोत्यद्रीन्द्रभासुरम् ॥ 3.103.3 ॥  
लब्धप्रतिष्ठं परमात्पदादुल्लसतिं मनः ।  
निमेषेणैव संसारान्करोति न करोति च ॥ 3.103.4 ॥  
यदिदं दृश्यते किंचिज्जगत्स्थास्नु चरिष्णु च ।  
सर्वं सर्वप्रकाराढ्यं चित्तादेतदुपागतम् ॥ 3.103.5 ॥  
देशकालक्रियाद्रव्यशक्तिपर्याकुलीकृतम् ।  
भावाद्भावान्तरं याति लोलत्वान्नटवन्मनः ॥ 3.103.6 ॥  
सदसत्तां नयत्याशु सत्तां वा सन्नयत्यलम् ।  
तादृशान्येव चादत्ते सुखदुः खानि भावितम् ॥ 3.103.7 ॥  
यदाप्तं स्वयमादत्ते यथैव चञ्चलं मनः ।  
हस्तपादादिसंघातस्तदा प्रयतते तथा ॥ 3.103.8 ॥  
ततः सैव क्रिया चित्तसमाहितफलाफलम् ।  
क्षणात्प्रयच्छति लता कालसिक्तेव तादृशम् ॥ 3.103.9 ॥  
चित्रां क्रीडनकश्रेणीं यथा पङ्काद्गृहे शिशुः ।  
करोत्येवं मनो राम विकल्पं कुरुते जगत् ॥ 3.103.10 ॥  
मनः सर्वजनक्रीडानृजम्बाललवेष्वतः ।  
किमेतद्धि पदार्थेषु रूढं जगति कल्प्यते ॥ 3.103.11 ॥  
करोत्यृतुकरः कालो यथा रूपान्यथा तरोः ।  
चित्तमेवं पदार्थानामेषामेवान्यतामिव ॥ 3.103.12 ॥  
मनोरथे तथा स्वप्ने संकल्पकलनासु च ।  
गोष्पदं योजनव्यूहः स्वासु लीलासु चेतसः ॥ 3.103.13 ॥  
कल्पं क्षणीकरोत्यन्तः क्षणं नयति कल्पताम् ।  
मनस्तदायत्तमतो देशकालक्रमं विदुः ॥ 3.103.14 ॥  
तीव्रमन्दत्वसंवेगाद्बहुत्वाल्पत्वभेदतः ।  
विलम्बनेन च चिरं नतु शक्तिमशक्तितः ॥ 3.103.15 ॥  
व्यामोहसंभ्रमानर्थदेशकालगमागमाः ।  
चेतसः प्रभवन्त्येते पादपादिव पल्लवाः ॥ 3.103.16 ॥  
जलमेव यथाम्भोधिरौष्ण्यमेव यथानलः ।  
तथा विविधसंरम्भः संसारश्चित्तमेव वा ॥ 3.103.17 ॥  
सकर्तृकर्मकरणं यदिदं चेत्यमागतम् ।  
द्रष्टृदर्शनदृश्याढ्यं तत्सर्वं चित्तमेव च ॥ 3.103.18 ॥  
चित्तं जगन्ति भुवनानि वनान्तराणि  
संलक्ष्यते स्वयमुपागतमात्मभेदैः ।  
केयूरमौलिकटकैश्च लसत्स्वरूपं  
त्यक्त्वैव काञ्चनधियेव जनेन हेम ॥ 3.103.19 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषूत्पत्तिप्रकरणे चित्तमाहात्म्यं नाम त्र्युत्तरशततमः सर्गः ॥ 103 ॥

  चतुरुत्तरशततमः सर्गः 104

श्रीवसिष्ठ उवाच ।  
अत्र ते श्रृणु वक्ष्यामि वृत्तान्तमिममुत्तमम् ।  
जागतीहेन्द्रजालश्रीश्चित्तायत्ता यथा स्थिता ॥ 3.104.1 ॥  
अस्त्यस्मिन्वसुधापीठे नानावनसमाकुलः ।  
उत्तरापाण्डवो नाम स्फीतो जनपदो महान् ॥ 3.104.2 ॥  
नीरन्ध्रघनगम्भीरवनविश्रान्ततापसः ।  
विद्याधरीकृतलतादोलोपवनपत्तनः ॥ 3.104.3 ॥  
(1) वातोद्धूताब्जकिञ्जल्कपुञ्जपिञ्जरपर्वतः ।  
(1. वातोद्भूत इति क्वचित्.)  
लसत्कुसुमसंभारवनमालावतंसकः ॥ 3.104.4 ॥  
करञ्जमञ्जरीकुञ्जगुच्छपर्यन्तजङ्गलः ।  
खर्जूरान्तरितग्रामो घुंघुमध्वनिताम्बरः ॥ 3.104.5 ॥  
एकपिङ्गशिलाश्रेणीशालिकेदारपिङ्गलः ।  
नीलकण्ठारवोद्दामवनजङ्गलमण्डितः ॥ 3.104.6 ॥  
सारसारवसंरम्भरणत्कनककाननः ।  
तमालपाटलीनीलगिरिग्रामककुण्डलः ॥ 3.104.7 ॥  
विचित्रविहगव्यूहविरावकृतकाकलिः ।  
नदीपरिसरोन्निद्रपारिभद्रद्रुमारुणः ॥ 3.104.8 ॥  
गायत्कलमकेदारदारिकाहृतमन्मथः ।  
पुष्पफलचलद्वातव्याधूतकुसुमाम्बुदः ॥ 3.104.9 ॥  
दरीगृहविनिष्क्रान्तसिद्धचारणबन्दिकम् ।  
स्वर्गादिव समानीय लावण्यमभिनिर्मितः ॥ 3.104.10 ॥  
गायत्किन्नरगन्धर्वकदलीखण्डमण्डपः ।  
मन्दानिलरवोद्भूतः पुष्पोपवनपाण्डुरः ॥ 3.104.11 ॥  
तत्रास्ति लवणो नाम राजा परमधार्मिमः ।  
हरिश्चन्द्रकुलोद्भूतो भूमाविव दिवाकरः ॥ 3.104.12 ॥  
यद्यशः कुसुमोत्तंसपाण्डुरस्कन्धमण्डलाः ।  
तत्र शैला विराजन्ते हाराः प्रोद्धूलिता इव ॥ 3.104.13 ॥  
कृपाणशकलोत्कृत्तनिः शेषारातिमण्डलः ।  
अरातिलोकः प्राप्नोति यदनुस्मरणाज्ज्वरम् ॥ 3.104.14 ॥  
यस्योदारसमारम्भमार्यलोकानुपालनम् ।  
चरितं संस्मरिष्यन्ति हरेरिव चिरं जनाः ॥ 3.104.15 ॥  
यस्याप्सरोभिरद्रीन्द्रमूर्धस्वमरसद्मसु ।  
विकासिपुलकोल्लासं गीयन्ते गुणगीतयः ॥ 3.104.16 ॥  
यस्य स्वः सुन्दरीगीता लोकपालचिरश्रुताः ।  
विरिञ्चिहंसैर्ध्वन्यन्ते स्वभ्यासाद्गुणगीतयः ॥ 3.104.17 ॥  
स्वप्नेष्वपि न सामान्या यस्योदारचमत्कृतिः ।  
राम दृष्टा श्रुता वापि दैन्यदोषमयी क्रिया ॥ 3.104.18 ॥  
जिह्यतां यो न जानाति न दृष्टा येन धृष्णुता ।  
उदारता येन धृता ब्र्हमणेवाक्षमालिका ॥ 3.104.19 ॥  
दिनाष्टभागमाकाशमागते दिवसाधिपे ।  
स कदाचित्सभास्थाने सिंहासनगतोऽभवत् ॥ 3.104.20 ॥  
सुखोपविष्टे तत्रास्मिन्राजनीन्दाविवाम्बरे ।  
प्रविशन्तीषु सामन्तसेनासु च ससंभ्रमम् ॥ 3.104.21 ॥  
गायन्तीष्वथ कान्तासु सूपविष्टेषु राजसु ।  
मनो हरति साह्लादे वीणावंशकलारवे ॥ 3.104.22 ॥  
चारुचामरहस्तासु सविलासासु राजनि ।  
देवासुरगुरुप्रख्ये विश्रान्ते मन्त्रिमण्डले ॥ 3.104.23 ॥  
प्रस्तुतेषु प्रविष्टेषु राजकार्येषु मन्त्रिभिः ।  
प्रोक्तासु देशवार्तासु निपुणैश्चारुमन्त्रिभिः ॥ 3.104.24 ॥  
इतिहासमये पुण्ये वाच्यमाने च पुस्तके ।  
पठत्सु च स्तुतीः पुण्याः पुरः प्रह्वेषु बन्दिषु ॥ 3.104.25 ॥  
सभां विवेश साटोपः कश्चित्तामैन्द्रजालिकः ।  
वर्षेणाहितसंरम्भो वसुधामिव वारिदः ॥ 3.104.26 ॥  
स ननाम महीपालं शिखरोदारकन्धरम् ।  
पादोपान्तगतः कान्तं शैलं फलतरुर्यथा ॥ 3.104.27 ॥  
सच्छायस्योन्नतांसस्य फलिनः पुष्पभासिनः ।  
स विवेश पुरो राज्ञस्तरोरग्रे कपिर्यथा ॥ 3.104.28 ॥  
चपलो लम्पटोऽर्थानामामोदसुखमारुतम् ।  
उवाचोत्कन्धरं भूपं सपद्ममिव षट्‌पदः ॥ 3.104.29 ॥  
विलोकय विभो तावदेकामिह खरोलिकाम् ।  
पीठस्थ एव साश्चर्यां व्योम्नि चन्द्र इवावनिम् ॥ 3.104.30 ॥  
इत्युक्त्वा पिच्छिका तेन भ्रामिता भ्रमदायिनी ।  
नानाविरचनाबीजं मायेव परमात्मनः ॥ 3.104.31 ॥  
तां ददर्श महीपालस्तेजोरेणुविराजिताम् ।  
शक्रः सुरविमानस्थः स्वकार्मुकलतामिव ॥ 3.104.32 ॥  
सभां सैन्धवसामन्तो विवेशास्मिन्क्षणे तदा ।  
तारापरिकरापूर्णां व्योमवीथीमिवाम्बुदः ॥ 3.104.33 ॥  
तं चैवानुजगामाश्वः सौम्यः परमवेगवान् ।  
देवलोकोन्मुखं तुष्टं शक्रमुच्चैः श्रवा इव ॥ 3.104.34 ॥  
स तमश्वमुपादाय पार्थिवं समुवाच ह ।  
सोच्चैः श्रवा इव श्रीरसागरो मरुतां पतिम् ॥ 3.104.35 ॥  
इदमुच्चैः श्रवः प्रख्यं हयरत्नं महीपते ।  
जवोड्डयनशीलेन मूर्तिमानिव मारुतः ॥ 3.104.36 ॥  
अश्वोऽयमस्मत्प्रभुणा प्रभो संप्रहितस्त्वयि ।  
राजते हि पदार्थश्रीर्महतामर्पणाच्छुभा ॥ 3.104.37 ॥  
इत्युक्तवति तस्मिंस्तु प्रत्युवाचैन्द्रजालिकः ।  
जलदस्तनिते शान्ते चातकोऽम्बुधरं यथा ॥ 3.104.38 ॥  
सदश्वमेनमारुह्य भुवनं विहर प्रभो ।  
स्वप्रतापाहितानल्पशोभामुर्वीं रविर्यथा ॥ 3.104.39 ॥  
अश्वमालोकयामास तेनोक्त इति पार्थिवः ।  
निर्घातस्तनितं मेघं मयूर इव सूत्करः ॥ 3.104.40 ॥  
अथानिमेषया दृष्ट्या राजा चित्रोपमाकृतिः ।  
बभूवालोकयन्नश्वं लिपिकर्मार्पितोपमः ॥ 3.104.41 ॥  
क्षणमालोक्य पीठस्थस्तस्थौ संस्थगितेक्षणः ।  
दृष्ट्याऽऽक्षुब्धः समुद्रोऽद्रिमीनकैः करवो यथा ॥ 3.104.42 ॥  
तस्थौ मुहूर्तयुग्मं स ध्यानासक्त इवात्मनि ।  
वीतरागो मुनिः क्षुब्धः परानन्द इव स्थितः ॥ 3.104.43 ॥  
बोधितः केनचिन्नासौ स्वप्रतापजितोर्जितः ।  
धिया कामप्ययं भूयश्चिन्तां चिन्तयतीति च ॥ 3.104.44 ॥  
बभूवुः केवलं तत्र निः स्पन्दसितचामराः ।  
चामरिण्यो हि शर्वर्यः स्तम्भितेन्दुकरा इव ॥ 3.104.45 ॥  
विरेजुर्विस्मयापुर्णा निः स्पबन्दास्ते सभासदः ।  
निः स्पन्दकिञ्जल्कदलाः पद्माः पङ्ककृता इव ॥ 3.104.46 ॥  
प्रशशाम सभास्थाने जनकोलाहलः शनैः ।  
प्रशान्तप्रावृषि व्योमन्याम्भोदमिव गर्जितम् ॥ 3.104.47 ॥  
संदेहसागरे मग्ना जग्मुश्चिन्तां सुमन्त्रिणः ।  
विषीदति गदापाणावसुराजाविवामराः ॥ 3.104.48 ॥  
विततविस्मितजिह्मितया तया  
जनतया भयमोहविषण्णया ।  
स्तिमितचक्षुषि भूमिपतौ स्थिते  
मुकुलिताब्जवनस्य धृता द्युतिः ॥ 3.104.49 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे इन्द्रजालोपाख्याने नृपव्यामोहो नाम चतुरुत्तरशततमः सर्गः ॥ 104 ॥

  पञ्चोत्तरशततमः सर्गः 105

श्रीवसिष्ठ उवाच ।  
मुहूर्तद्वितयेनाथ बोधमाप महीपतिः ।  
प्रावृषेण्याम्बुनिर्मुक्तमम्भोरुहमिवोत्तमम् ॥ 3.105.1 ॥  
आसनात्साङ्गदोत्तंसः प्रबुद्धोऽसावकम्पयत् ।  
सवनाभोगश्रृङ्गाग्र्यो भूकम्प इव पर्वतः ॥ 3.105.2 ॥  
बभूवाथ प्रबुद्धोऽसावासनोपरि कम्पितः ।  
विक्षुब्ध इव पातालवारणे शङ्कराचलः ॥ 3.105.3 ॥  
पतन्तं धारयामासुस्तं पुरोगा नृपं भुजैः ।  
मेरुं प्रलयविक्षुब्धं कुलशैलास्तटैरिव ॥ 3.105.4 ॥  
पुरोगैर्धार्यमाणोऽसौ पर्याकुलमतिर्नृपः ।  
वीचिविक्षोभितस्येन्दोर्बभार वनमाः श्रियः ॥ 3.105.5 ॥  
कोऽयं प्रदेशः कस्येयं सभेति स नृपः शनैः ।  
दध्वान मज्जदम्भोजकोशस्थ इ षट्‌पदः ॥ 3.105.6 ॥  
अथोवाच सभा देव किमेतदिति सादरम् ।  
रणन्मधुकरी भानुं दृष्टराहुमिवाब्जिनी ॥ 3.105.7 ॥  
अथैनं परिपप्रच्छुः पुरोगा मन्त्रिणस्तथा ।  
प्रलयोल्लाससंत्रस्तं मार्कण्डेयमिवामराः ॥ 3.105.8 ॥  
त्वयीत्थं संस्थिते देव वयमत्यन्तमाकुलः ।  
अभेद्यमपि भिन्दन्ति निर्निमित्तं भ्रमा मनः ॥ 3.105.9 ॥  
आपातरमणीयेषु पर्यन्तविरसेषु च ।  
भोगेष्विव विकल्पेषु केषु ते लुलितं मनः ॥ 3.105.10 ॥  
सततोदारवृत्तासु कथासु परिशीतलम् ।  
मनस्ते निर्मलं कस्मात्संभ्रमेषु निमज्जति ॥ 3.105.11 ॥  
तुच्छालम्बनमालूनविशीर्णं लोकवृत्तिषु ।  
मनो मोहमुपादत्ते न महत्त्वविजृम्भितम् ॥ 3.105.12 ॥  
सातत्येन हि यैवास्य मनसो वृत्तिरुत्थिता ।  
शरीरमदमत्तासु तामेवैतद्विधावति ॥ 3.105.13 ॥  
अतुच्छालम्बनं धीरं प्रबुद्धं गुणहारि च ।  
तवापि हि मनश्चित्रमालूनमिव लक्ष्यते ॥ 3.105.14 ॥  
अनभ्यस्तविवेकं हि देशकालवशानुगम् ।  
मन्त्रौषधिवशं याति मनो नोदारवृत्तिमत् ॥ 3.105.15 ॥  
नित्यमात्तविवेकस्य कथमालूनशीर्णता ।  
धुनोति विततं चेतो वात्येव विबुधाचलम् ॥ 3.105.16 ॥  
इति जातानुगीर्णस्य भूपतेः कान्तिराननम् ।  
भूषयामास शीतांशु मासान्त इव पूर्णता ॥ 3.105.17 ॥  
रराज राजा सौम्यास्यमुन्मीलितविलोचनः ।  
गते हिमर्ताबुल्लासिपुष्पौघ इव माधवः ॥ 3.105.18 ॥  
अथातिसंभ्रमाश्चर्यखिन्नास्मृतिमुखो बभौ ।  
आसन्नमृत्युरालोक्य राहुमिन्दुरिवाम्बरे ॥ 3.105.19 ॥  
ऐन्द्रजालिकमालोक्य प्रोवाचाथ हसन्निव ।  
बभ्रुं हिंसात्मकं दृष्ट्वा सर्परूपीव तक्षकः ॥ 3.105.20 ॥  
जाल्म जालजटालेन किमेतद्भवता कृतम् ।  
येनास्पन्दप्रसन्नोऽब्धिः क्षणादेत्य प्रसन्नताम् ॥ 3.105.21 ॥  
चित्रं चित्रा हि देवस्य पदार्थशतशक्तयः ।  
सुशक्तमपि मे चित्तं याभिर्मोहे निवेशितम् ॥ 3.105.22 ॥  
क्व वयं लोकपर्यायकृतान्तपदवेदिनः ।  
क्व मनोमोहदायिन्यो वितताः प्रकृतापदः ॥ 3.105.23 ॥  
अप्यभ्यस्तमहाज्ञानं मनस्तिष्ठति देहके ।  
कदाचिन्मोहमादत्ते क्षणं मतिमतामपि ॥ 3.105.24 ॥  
इदमाश्चर्यमाख्यानं श्रूयतां रे सभासदः ।  
मम शाम्बरिकेणेह यन्मुहूर्तं प्रदर्शितम् ॥ 3.105.25 ॥  
दृष्टवानहमेतस्मिन्बह्वीः कार्यदशाश्चलाः ।  
मुहूर्तं प्रार्थितोऽध्वस्तशक्रसृष्टिरिवाब्जजः ॥ 3.105.26 ॥  
इत्युक्त्वोन्मुखनेत्रेषु सभ्येषु स हसन्निव ।  
राजा वर्णयितुं चित्रं वृत्तान्तमुपचक्रमे ॥ 3.105.27 ॥  
राजोवाच ।  
इह विवधपदार्थसंकुलायां  
ह्रदनदपत्तनपर्वताकुलायाम् ।  
कुलशिखरिसमुद्रसंकरायां  
भुवि विभवावलितोऽस्त्ययं प्रदेशः ॥ 3.105.28 ॥

इत्यार्षे श्रीवासिष्ठमहारामायणे वाल्मीकीये देo मोo उo इन्द्रजालोपाख्याने राजावबोधो नाम पञ्चोत्तरशततमः सर्गः ॥ 105 ॥

  षडुत्तरशततमः सर्गः 106

राजोवाच ।  
अस्ति तावदयं देशो नानावननदीयुतः ।  
वसुधामण्डलस्यास्य सहोदर इवानुजः ॥ 3.106.1 ॥  
अस्मिंश्चायमहं राजा पौराभिमतवृत्तिमान् ।  
इन्द्रः स्वर्ग इवास्यां तु सभायां मध्यसंस्थितः ॥ 3.106.2 ॥  
यावदभ्यागतो दूरात्कश्चिच्छाम्बरिकस्त्वयम् ।  
रसातलादभ्युदितो मायी मय इव स्वयम् ॥ 3.106.3 ॥  
अनेन भ्रमिताद्येह पिच्छिका तेजसोर्जिता ।  
कल्पान्तपवनाभ्रेण शक्रचापलता यथा ॥ 3.106.4 ॥  
आलोक्यैतामहं लोलामस्याश्वस्य पुरः स्थितः ।  
पृष्ठमारूढवानेक आत्मना भ्रान्तमानसः ॥ 3.106.5 ॥  
ततोऽद्रिं प्रलयक्षुब्धं पुष्करावर्तको यथा ।  
तथा चलन्तं चलितः स्वश्वमारूढवानहम् ॥ 3.106.6 ॥  
गन्तुं प्रवृत्तो मृगयामेकोऽहमतिरंहसा ।  
उर्वरामिव निर्भर्तुः कल्लोलः प्रलयाम्बुधेः ॥ 3.106.7 ॥  
तेनानिलविलोलेन दूरं नीतोऽस्मि वाजिना ।  
योगाभ्यासजडेनाज्ञो मुग्धस्य मनसा यथा ॥ 3.106.8 ॥  
अकिंचनमनः शून्यं स्त्रीचित्तमिव निर्भरम् ।  
ततः प्रलयनिर्दग्धजगदास्पदभीषणम् ॥ 3.106.9 ॥  
निष्पक्षिक्षारनीहारं निर्वृक्षमजलं महत् ।  
संप्राप्तोऽहमपर्यन्तमरण्यं श्रान्तवाहनः ॥ 3.106.10 ॥  
तद्द्वितीयमिवाकाशं तथाष्टममिवाम्बुधिम् ।  
पञ्चमं सागरमिव संशुष्कं शून्यकोटरम् ॥ 3.106.11 ॥  
ज्ञस्येव विततं चेतो मूर्खस्येव रूषाऽजवम् ।  
अदृष्टजनसंसर्गमजाततृणपल्लवम् ॥ 3.106.12 ॥  
अरण्यमिदमासाद्य मतिर्मे खेदमागता ।  
ललनेवैत्य दारिद्र्यं निरन्नफलबान्धवम् ॥ 3.106.13 ॥  
कचन्मरुमरीच्यम्बुपुरः प्लुतककुम्मुखम् ।  
आसूर्यास्तं दिनं तत्र प्रक्रान्तं सीदता मया ॥ 3.106.14 ॥  
तदरण्यं मयातीतमतिकृच्छ्रेण खेदिना ।  
विवेकिनेन संसारो मध्यशून्यतताकृति ॥ 3.106.15 ॥  
यदेतेनातिवाह्याहं प्राप्तवाञ्जङ्गलं क्रमात् ।  
अस्ताद्रिसानुं खिन्नाश्वः शून्यभ्रान्त्येव भास्करः ॥ 3.106.16 ॥  
जम्बूकदम्बप्रायेषु कलालापाः पतत्रिणः ।  
यत्र स्फुरन्ति खण्डेषु पान्थानामिव बान्धवाः ॥ 3.106.17 ॥  
यत्र शष्पशिखाश्रेण्यो दृश्यन्ते विरलाः स्थले ।  
कदर्थलक्ष्म्या जिह्मस्य हृदीवानन्दवृत्तयः ॥ 3.106.18 ॥  
पूर्वादरण्यादरसात्तद्धिं किंचित्सुखावहम् ।  
अत्यन्तदुः खान्मरणाद्वरं व्याधिर्हि जन्तुषु ॥ 3.106.19 ॥  
तत्र जम्बीरखण्डस्य तलं संप्राप्तवानहम् ।  
मार्कण्डेय इवागेन्द्रमेकार्णवविहारतः ॥ 3.106.20 ॥  
आलम्बिता मया तत्र स्कन्धसंसर्गिणी लता ।  
नीला जलदमालेव तापतप्तेन भूभृता ॥ 3.106.21 ॥  
मयि प्रलम्बमानेऽस्यां प्रयातः स तुरङ्गमः ।  
गङ्गावलम्बिनि नरे यथा दुष्कृतसंचयः ॥ 3.106.22 ॥  
चिरं दीर्घाध्वगः खिन्नस्तत्र विश्रान्तवानहम् ।  
भानुरस्ताचलोत्सङ्गे तले कल्पतरोरिव ॥ 3.106.23 ॥  
यावत्समस्तसंसारव्यवहारभरैः समम् ।  
रविर्विश्रमणायेव निविष्टोऽस्ताचलाङ्गणे ॥ 3.106.24 ॥  
शनैः श्यामिकया ग्रस्ते समस्ते भुवनोदरे ।  
रात्रिसंव्यवहारेषु संप्रवृत्तेषु जङ्गले ॥ 3.106.25 ॥  
अहं तरुतृणे तस्मिन्पेलवे खण्डकोटरे ।  
निलीनश्चिरलीनास्यः स्वनीडे विहगो यथा ॥ 3.106.26 ॥  
विषदष्टविवेकस्य कीनाशस्य गलत्स्मृतेः ।  
विक्रीतस्येव दीनस्य मग्नस्येवान्धकूपके ॥ 3.106.27 ॥  
तत्र कल्पसमा रात्रिर्मोहमग्नस्य मे गता ।  
एकार्णवोह्यमानस्य मार्कण्डेयमनेरिव ॥ 3.106.28 ॥  
न स्नातवान्नार्चितवान्न तदा भुक्तवानहम् ।  
केवलं मे गता रात्रिः सापदां धुरि तिष्ठतः ॥ 3.106.29 ॥  
विनिद्रस्य विधैर्यस्य स्फुरतः सह पल्लवैः ।  
समं दुष्टातिदैर्घ्येण सा व्यतीयाय शर्वरी ॥ 3.106.30 ॥  
ततस्तिमिरलेखासु सह तारेन्दुकैरवैः ।  
मयीवापाद्यमानासु म्लानतामलमानने ॥ 3.106.31 ॥  
शाम्यन्तीषु च वेतालक्ष्वेडासु जवजङ्गले ।  
सहशीतार्तिमद्दन्तपङ्क्तिटाङ्कारसीत्कृतैः ॥ 3.106.32 ॥  
मामेवार्तिविनिर्मग्नं हसन्तीमिव दृष्टवान् ।  
अहं पूर्वां दिशं प्राप्तमधुपानारुणामिव ॥ 3.106.33 ॥  
क्षणादज्ञ इव ज्ञानं दरिद्र इव काञ्चनम् ।  
दृष्टवानहमर्कं खे वारणारोहणोन्मुखम् ॥ 3.106.34 ॥  
उत्थायास्तरणं वस्त्रं तत्तदास्फोटितं मया ।  
हस्तिचर्महरेणेव संध्यानृत्यानुरागिणा ॥ 3.106.35 ॥  
प्रवृत्तस्तामहं स्फारां विहर्तुं जङ्गलस्थलीम् ।  
कालो जगत्कुटीं कल्पदग्धभूतगणामिव ॥ 3.106.36 ॥  
न किंचिद्दृश्यते तत्र भूतं जरठजङ्गले ।  
अभिजातो गुणलवो यथा मूर्खशरीरके ॥ 3.106.37 ॥  
केवलं विगताशङ्कं खण्डभ्रमणचञ्चलम् ।  
चीचीकूचीतिवचना विहरन्ति विहङ्गमाः ॥ 3.106.38 ॥  
अथाष्टभागमापन्ने व्योम्नो दिवसनायके ।  
शुष्कावश्यायलेशासु स्नातास्विव लतासु च ॥ 3.106.39 ॥  
दृष्टा मया प्रभ्रमता दारिकौदनधारिणी ।  
गृहीतामृतसत्कुम्भा दानवेनेव माधवी ॥ 3.106.40 ॥  
तरत्तारकनेत्रां तां श्यामामधवलाम्बराम् ।  
अहमभ्यागतस्तत्र शर्वरीमिव चन्द्रमाः ॥ 3.106.41 ॥  
मह्यमोदनमाश्वेतद्बाले बलवदापदि ।  
देहिदीनार्तिहरणात्स्फारतां यान्ति संपदः ॥ 3.106.42 ॥  
क्षुदन्तर्महतीयं मे बाले वृद्धिमुपेयुषी ।  
कृष्णसर्पा प्रसूतेव कोटरस्था जरद्दुमे ॥ 3.106.43 ॥  
याच्ञयापि तया मह्यमित्थं दत्तं न किंचन ।  
यत्नप्रार्थनया लक्ष्म्या यथा दुष्कृतिने धनम् ॥ 3.106.44 ॥  
केवलं चिरकालेन मयात्यन्तानुगामिना ।  
खण्डात्खण्डं निपतति च्छायाभूते पुरः स्थिते ॥ 3.106.45 ॥  
तयोक्तं हारकेयूरिंश्चण्डालीं विद्धि मामिति ।  
राक्षसीमिव सुक्रूरां पुरुषाश्वगजाशनाम् ॥ 3.106.46 ॥  
राजन्यार्चनमात्रेण मत्तो नाप्नोषि भोजनम् ।  
ग्राम्यादनभिजातेहात्सौजन्यमिव सुन्दरम् ॥ 3.106.47 ॥  
इत्युक्तवत्या गच्छन्त्या खेलया च पदेपदे ।  
कुञ्जकेषु निमज्जन्त्या लीलावनतयोदितम् ॥ 3.106.48 ॥  
ददामि भोजनमिदं भर्ता भवसि चेन्मम ।  
लोको नोपकरोत्यर्थैः सामान्यः स्निग्धतां विना ॥ 3.106.49 ॥  
वाहयत्यत्र मे दान्तान्केदारे पुल्कसः पिता ।  
श्मशान इव वेतालः क्षुधितो धूलिधूसरः ॥ 3.106.50 ॥  
तस्येदमन्नं भवति भर्तृत्वे दीयते स्थिते ।  
प्राणैरपि हि संपूज्या वल्लभाः पुरुषा यतः ॥ 3.106.51 ॥  
अथोक्ता सा मया भर्ता भवामि तव सुव्रते ।  
केनापदि विचार्यन्ते वर्णधर्मकुलक्रमाः ॥ 3.106.52 ॥  
ततस्तयौदनादर्धं मह्यमेकं समर्पितम् ।  
माधव्येवामृतादर्धमिन्द्रायार्तिमहत्पुरा ॥ 3.106.53 ॥  
जम्बूफलरसः पीतः स भुक्तः पक्कणौदनः ।  
विश्रान्तं च मया तत्र मोहापहतचेतसा ॥ 3.106.54 ॥  
मां तत्रार्कमिवापूर्य सा प्रावृट्‌ श्यामला गता ।  
हस्तेन समुपादाय प्राणं बहिरिव स्थितम् ॥ 3.106.55 ॥  
दुराकृतिं दुरारम्भमाससाद भयप्रदम् ।  
पितरं पीवराकारमवीचिमिव यातना ॥ 3.106.56 ॥  
तया मदनुषङ्गिण्या स्वार्थस्तस्मै निवेदितः ।  
मातङ्गाय भ्रमर्येव निः स्वनेनालिलग्नया ॥ 3.106.57 ॥  
अयं मम भवेद्भर्ता तात हे तव रोचताम् ।  
स तस्या बाढमित्युक्त्वा दिनान्ते समुपस्थिते ॥ 3.106.58 ॥  
मुमोच दान्तावाबद्धौ कृतान्तः किङ्कराविव ।  
नीहाराभ्रकडारासु दिक्षु प्रोद्धूलितासु च ।  
वेतालबन्धनात्तस्माद्दिनान्ते चलिता वयम् ॥ 3.106.59 ॥  
क्षणेन पक्कणं प्राप्ताः संध्यायां दीर्घजङ्गलात् ।  
श्मशानादिव वेतालाः श्मशानमितरन्महत् ॥ 3.106.60 ॥  
विकर्तितविभागस्थकपिकुक्कुटवायसम् ।  
रक्तसिक्तोर्वराभागप्रभ्रमन्मक्षिकागणम् ॥ 3.106.61 ॥  
शोषार्थं प्रसृतार्द्रान्त्रतन्त्रीजालपतत्खगम् ।  
निष्कुटस्थितजम्बीरखण्डलग्नखगध्वनि ॥ 3.106.62 ॥  
शुष्यद्गुरुवसापिण्डपूर्णालिन्दलसत्खगम् ।  
दृष्टिप्रसृतरक्ताक्तचर्मस्रवदसृग्लवम् ॥ 3.106.63 ॥  
बालहस्तस्थितक्रव्यपिण्डक्कणितमक्षिकम् ।  
जर्जराधिष्ठचण्डालतर्जितारटितार्भकम् ॥ 3.106.64 ॥  
तत्प्रविष्टा वयं कीर्णशिरान्त्रं भीमपक्कणम् ।  
मृतभूतं जगत्कल्पे कृतान्तानुचरा इव ॥ 3.106.65 ॥  
संभ्रमोपहितानल्पकदलीदलपीठके ।  
अहमास्थितवांस्तत्र नवे श्वशुरमन्दिरे ॥ 3.106.66 ॥  
श्वश्र्वा मे केकराक्ष्या तु तेनासृग्लवचक्षुषा ।  
जामातायमिति प्रोक्तं तया (1) तदभिनन्दितम् ॥ 3.106.67 ॥  
(1. सदभिनन्दितम् इति पाठः.)  
अथ विश्रम्य चण्डालभोजनान्यजिनासने ।  
संचितान्युपभुक्तानि दुष्कृतानीव भूरिशः ॥ 3.106.68 ॥  
अनन्तदुः खबीजानि न मनोज्ञतराण्यपि ।  
तानि प्रणयवाक्यानि श्रुतान्यसुभगान्यलम् ॥ 3.106.69 ॥  
निरभ्राम्बरनक्षत्रे कस्मिंश्चिद्दिवसे ततः ।  
तैस्तैरारम्भसंरम्भैस्तैर्वस्त्रविभवार्पणैः ॥ 3.106.70 ॥  
दत्ताप्यनेन सा मह्यं कुमारी भयदायिनी ।  
सुकृष्णा कृष्णवर्णेन दुष्कृतेनेव यातना ॥ 3.106.71 ॥  
सरभसमभितो विनेदुरत्र  
प्रसृतमहामदिरासवाः श्वपाकाः ।  
हतपटुपटहा विलासवन्तः  
स्वयमिव दुष्कृतराशयो महान्तः ॥ 3.106.72 ॥

इत्यार्षे श्रीवासिष्ठमहारामायणे मोo उत्पत्तिप्रकरणे इन्द्रजालोपाख्याने चाण्डालीविवाहो नाम षडुत्तरशततमः सर्गः ॥ 106 ॥

  सप्तोत्तरशततमः सर्गः 107

राजोवाच ।  
बहुनात्र किमुक्तेन सोत्सवावर्जिताशयः ।  
तदाप्रभृति तत्राहं संपन्नः पुष्टपुल्कसः ॥ 3.107.1 ॥  
सप्तरात्रोत्सवस्यान्ते क्रमान्मासाष्टके गते ।  
पुष्पिता सास्य संपन्ना स्थिता गर्भवती ततः ॥ 3.107.2 ॥  
प्रसूता दुः खदां कन्यां विपद्दुः खक्रियामिव ।  
सा कन्या ववृधे शीघ्रं मूर्खचिन्तेव पीवरी ॥ 3.107.3 ॥  
पुनः प्रसूता सा वर्षैस्त्रिभिः पुत्रमशोभनम् ।  
अनर्थमिव दुर्बुद्धिराशापाशविधायकम् ॥ 3.107.4 ॥  
पुनः सुतां दुहितरं पुनरप्यर्भकं ततः ।  
कलत्रवानहं जातो वने जरठपुल्कसः ॥ 3.107.5 ॥  
तया सह समास्तत्र मया बह्व्योऽतिवाहिताः ।  
नारके चिन्तया सार्धं ब्रह्मघ्नेनेव यातनाः ॥ 3.107.6 ॥  
शीतवातातपक्लेशविवशेन वनान्तरे ।  
चिरं विलुलितं वृद्धकच्छपेनेव पल्वले ॥ 3.107.7 ॥  
कलत्रचिन्ताहतया धिया संदह्यमानया ।  
दृष्टाः कष्टसमारम्भा दिशः प्रज्वलिता इव ॥ 3.107.8 ॥  
क्षौमानेकसमाक्षीणपटे चेण्डकधारिणा ।  
काष्ठभारो वने व्यूढो यो मूर्तमिव दुष्कृतम् ॥ 3.107.9 ॥  
यौकाकीर्णजरत्क्लिन्नगन्धिकौपनिवाससा ।  
आश्वस्य धवलीकानां तले नीता घनाः समाः ॥ 3.107.10 ॥  
कलत्रापूरणोत्केन जर्जरेण हिमानिलैः ।  
हेमन्ते दर्दुरेणेव विलीनं वनकुक्षिषु ॥ 3.107.11 ॥  
नानाकलहकल्लोलतापप्रसरविद्रुताः ।  
बाष्पव्याजेन निर्मुक्ता नेत्राभ्यां रक्तबिन्दवः ॥ 3.107.12 ॥  
यामिन्यो विपिने क्लिन्ने वराहामिषभोजनाः ।  
शिलातलकुटीकोशे नीता जलदविक्लवाः ॥ 3.107.13 ॥  
काले क्षयं गते रोहे कालाभ्रघनतां गते ।  
असौहार्देन बन्धूनां कलहैशम्चापि संततैः ॥ 3.107.14 ॥  
सर्वत्र जातशङ्केन कलाभिमुखरार्भकैः ।  
मया कृपणचित्तेन नीताः परगृहे समाः ॥ 3.107.15 ॥  
चण्डालीकलहोद्विग्नचण्डचण्डलतर्जनैः ।  
मुखं जर्जरतां यातमिन्दू राहुरदैरिव ॥ 3.107.16 ॥  
चर्विताः खर्वितोष्ठेन द्वीपीपिशितपेशयः ।  
नारकाहृतविक्रीता नारक्यो रशना इव ॥ 3.107.17 ॥  
हिमवत्कन्दरोद्गीर्णाश्चण्डा हेमन्तवीचयः ।  
शिशिरे शीकरासारतुषारनिचयाश्चिरम् ॥ 3.107.18 ॥  
अङ्गे निरम्बरे सोढा मृत्युमुक्ता इवेषवः ।  
जराजरठमूढेन मूलानि (1) क्षीणभूरुहाम् ॥ 3.107.19 ॥  
(1. क्षीरभूरुहां इति पाठः.)  
सुकृतानामिवैकेन समुत्खातानि भूरिशः ।  
शरावकेष्वटव्यां च पललं पक्वमादरात् ॥ 3.107.20 ॥  
अस्पृष्टेन जनैर्भुक्तं कुकलत्रवता मया ।  
गृहीततेजः क्षतये बहुवक्रविकारिणा ॥ 3.107.21 ॥  
मार्गाविकमिवात्मीयं विक्रीतं पण्यमन्यतः ।  
प्राण्यङ्गवपुषस्तस्य प्रोत्कृत्त्योत्कृत्त्य पेशलः ॥ 3.107.22 ॥  
आयसंपरि विक्रीता विन्ध्यपक्कणभूमिषु ।  
जन्मान्तरसहस्रोत्थं स्वपापमिव वृद्धये ॥ 3.107.23 ॥  
अविकीर्णमसत्कीर्णं चण्डालारामभूमिषु ।  
दृष्टः कुद्दालको दृष्ट्यां संध्यास्नेहविमुक्तया ॥ 3.107.24 ॥  
रौरवापतितेनेव तत्कालस्निग्धतां गतः ।  
विन्ध्यकन्दरगुल्मानां बन्धुत्वमिव गच्छंता ॥ 3.107.25 ॥  
पुलिन्दवपुषा यत्र युक्तयोगैः समर्पिताः ।  
तर्पिता लगुडाघातजितकौलेयरंहसा (1) ॥ 3.107.26 ॥  
(1. लगुडास्फाल इति पाठः.)  
पुत्रदाराः कदन्नेन ग्रामकान्धोचितेन च ।  
धारासाररणत्पत्रशुष्कतालतले निशाः ॥ 3.107.27 ॥  
नीता रणितदन्तेन सार्धं विपिनवानरैः ।  
रोमभिः कोटिमुद्रोद्यैः शीतेनाध्युषितस्य मे ॥ 3.107.28 ॥  
वर्षासु मुक्ताकणवद्धृता वानलबिन्दवः ।  
अजाजीमूतखण्डार्थं क्षुत्क्षुण्णक्षीणकुक्षिणा ॥ 3.107.29 ॥  
कलत्रेण सहाटव्यां कृतः कलह आकुलः ।  
वने रणितदन्तेन शीतकेकरचक्षुषा ॥ 3.107.30 ॥  
मषीमलिनगात्रेण वेतालस्वजनायितम् ।  
सरित्तीरेषु मत्स्यार्थं भ्रान्तं बडिशधारिणा ॥ 3.107.31 ॥  
कल्पे जगत्सुनाशार्थं कृतान्तेनेव पाशिना ।  
पीतं बहूपवासेन सद्यः कृत्तमृगोरसः ॥ 3.107.32 ॥  
तत्कालकोष्णं रुधिरं मातुः स्तनपयो यथा ।  
श्मशानसंस्थितान्मत्तो रक्तरक्तान्मलाशिनः ॥ 3.107.33 ॥  
विद्रुता वनवेतालाश्चण्डिकाभिद्रुता इव ।  
वागुरा विपिने व्युप्ता बन्धार्थं मृगपक्षिणाम् ॥ 3.107.34 ॥  
आशा इव विवृद्ध्यर्थँ पुत्रदारकलत्रजाः ।  
मया मायामयैर्लोकाः सूत्रजालमयैः खगाः ॥ 3.107.35 ॥  
जालैर्जर्जरतां नीता दिशश्चासुकृतायुषा ।  
तत्रापि दत्तः प्रसरो मनसो दुष्कृतोदये ॥ 3.107.36 ॥  
आशा प्रसारिता दूरं प्रावृषीव तरङ्गिणी ।  
करभ्या इव सर्पेण विद्रुतं दूरतो धिया ॥ 3.107.37 ॥  
दूरे त्यक्ता दया देहे भुजङ्गेनेव कञ्चुकम् ।  
क्रौर्यं सुखेन संरम्भशरवर्षि निनादि च ॥ 3.107.38 ॥  
अङ्गीकृतं निदाघान्ते नभसेवासिताम्बुदः ।  
विकासिन्यो क्षताः क्षारा दूरं परिहृता जनैः ॥ 3.107.39 ॥  
श्वभ्रेणेव कुमञ्जर्यश्चिरमूढा मयापदः ।  
स्वकालकुलकोणासु नरकोद्दामभूमिषु ॥ 3.107.40 ॥  
उप्ता दुष्कृतबीजानां मुष्टयो मोहवृष्टयः ।  
वागुराभिर्मया विन्ध्यकन्दरस्थेन निर्दयम् ॥ 3.107.41 ॥  
भूतेष्विव कृतान्तेन मृगेषु परिवल्गितम् ।  
चामरीकण्ठकुड्येषु विश्रान्तशिरसा मया ॥ 3.107.42 ॥  
सुप्तमस्तविवेकेन शेषाङ्गेष्विव शौरिणा ।  
विलोलचरणाम्बरया सरावोल्लासिधूम्रया ॥ 3.107.43 ॥  
मम तन्वा सनीहारविन्ध्यकच्छगुहायितम् ।  
कृष्णदेहेन यौकाढ्या कन्था स्कन्धे मया चिरम् ॥ 3.107.44 ॥  
ग्रीष्मे सोढा चलद्भूता वराहेण यथोर्वरा ।  
बहुशोऽहं वनोत्थाग्निनिर्दग्धप्राणिमण्डलः ॥ 3.107.45 ॥  
कल्पाग्निभुक्तजगतः कालस्यानुगतिं गतः ।  
लोभिलिङ्गो यथा रोगमनर्थानिव दुर्ग्रहः ।  
प्रसूतास्तत्र मे दारा दुः खान्यथ सुखान्यपि ॥ 3.107.46 ॥  
नृपालपुत्रकेनैकतनयेन तदा मया ।  
नीता नीरन्ध्रदोषेण षष्टिः कल्पसमाः समाः ॥ 3.107.47 ॥  
आक्रुष्टमुद्धुरतरं रुदितं विपत्सु  
भुक्तं कदन्नमुषितं हतपक्कणेषु ।  
कालान्तरं बहु मयोपहतेन तत्र  
दुर्वासनानिगडबन्धगतेन सभ्याः ॥ 3.107.48 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे इन्द्रजालोपाख्याने आपद्वर्णनं नाम सप्तोत्तरशततमः सर्गः ॥ 107 ॥

  अष्टोत्तरशततमः सर्गः 108

राजोवाच ।  
अथ गच्छति कालेऽत्र जराजर्जरितायुषि ।  
तुषारपूर्णशष्पौघसमश्मश्रुभृते मयि ॥ 3.108.1 ॥  
कर्मवातापनुन्नेषु सरसेष्वरसेष्वपि ।  
पतत्सु वासरौघेषु शीर्णपर्णगणेष्विव ॥ 3.108.2 ॥  
आजाविव शरौघेषु सुखदः खेष्वनारतम् ।  
कलहेष्वप्यकार्येषु चागच्छत्सु पतत्सु च ॥ 3.108.3 ॥  
विकल्पकल्पनावर्तवर्तिनि द्विजगे जडे ।  
समुद्र इव कल्लोलभरे भ्रमितचेतसि ॥ 3.108.4 ॥  
चलच्चिन्ताचितं चक्रमारूढे भ्रान्त आत्मनि ।  
प्रोह्यमाने तृण इव सावर्तं कालसागरे ॥ 3.108.5 ॥  
विन्ध्योर्वीवनकीटस्य ग्रासैकशरणस्य मे ।  
द्विबाहोर्गर्दभस्यात्र क्षीण इत्थं समागणे ॥ 3.108.6 ॥  
विस्मृते मम भूपत्वे शवस्येव महाजवे ।  
चाण्डालत्वे स्थिरीभूते पक्षच्छिन्न इवाचले ॥ 3.108.7 ॥  
संसारमिव कल्पान्तो दावाग्निरिव काननम् ।  
सागरोर्मिस्तटमिव शुष्कवृक्षमिवाशनिः ॥ 3.108.8 ॥  
अकाण्डे मरणोड्डीनं चण्डचण्डालमण्डलम् ।  
निरन्नतृणपत्राम्बु विन्ध्यकच्छं तदाययौ ॥ 3.108.9 ॥  
न वर्षति घनव्राते दृष्टनष्टे क्वचित्स्थिते ।  
पूताङ्गारकणोन्मिक्षगतौ वहति मारुते ॥ 3.108.10 ॥  
शीर्णमर्मरपर्णआसु दावाग्निवलितासु च ।  
वनस्थलीषु शून्यासु चिरप्रवजितास्विव ॥ 3.108.11 ॥  
अकाण्डमभवद्भीममुद्दामदवपावकम् ।  
शोषितासेषगहनं भस्मशेषतृणोलपम् (1) ॥ 3.108.12 ॥  
(1. तृणोपलम् इति पाठः.)  
पांसुधूसरसर्वाङ्गं क्षुधिताशेषमानवम् ।  
निरन्नतृणपानीयं देशाद्युद्दावमण्डलम् ॥ 3.108.13 ॥  
कचन्मरुमरीच्यम्बुमज्जन्महिषमण्डलम् ।  
वातोत्थसीकरव्यूहापरिवाहवनाम्बरम् ॥ 3.108.14 ॥  
पानीयशब्दमात्रैकश्रवणोत्कनरव्रजम् ।  
आतपाततिसंशोषसीदत्सकलमानवम् ॥ 3.108.15 ॥  
पत्रग्रसनसंरब्धक्षुधितोत्थितजीवितम् ।  
स्वाङ्गचर्वणसंरम्भलुठद्दशनमण्डलम् ॥ 3.108.16 ॥  
मांसशङ्कानिगीर्णोग्रखदिराग्निकणोत्करम् ।  
मण्डकासारसंग्रस्तवनपाषाणखण्डकम् ॥ 3.108.17 ॥  
अन्योन्यबूतसंसक्तमातृपुत्रपितृव्रजम् ।  
गृध्रोदररटत्सारनिगीर्णवरसारिकम् ॥ 3.108.18 ॥  
परस्पराङ्गविच्छेदरक्तसिक्तधरातलम् ।  
हरिग्रसनसंरब्धमत्तक्षुधितवारणम् ॥ 3.108.19 ॥  
दरीनिगरणैकैकसिंहभ्रमणभीषणम् ।  
अन्योन्यग्रसनोद्युफलोकमल्लकृतं वहत् ॥ 3.108.20 ॥  
निष्पत्रपादपोड्डीनप्रौढाङ्गरमयानिलम् ।  
रक्तपानोत्कमार्जारलीढधातुतटावनि ॥ 3.108.21 ॥  
ज्वालाघनघटाटोपसावर्तसवनानिलम् ।  
सर्वस्थलरसद्वह्निपुञ्जरजङ्गलम् ॥ 3.108.22 ॥  
दग्धाजगरकुञ्जोत्थधूममांसलगुल्मकम् ।  
मारुतावलितज्वालसंध्याभ्रवलिताम्बरम् ॥ 3.108.23 ॥  
उद्दामरवमुद्भ्रान्तभस्मनाऽस्तम्भमण्डलम् ।  
साक्रन्दनरदाराग्रदीनार्भककृतारवम् ॥ 3.108.24 ॥  
संभ्रान्तपुरुषव्यूहदन्तकृत्तमहाशवम् ।  
मांसगन्धजवग्रस्तरक्तारक्तनिजाङ्गुलि ॥ 3.108.25 ॥  
नीलपत्रलताशङ्कापीतधूमघनच्छवि ।  
भ्रमद्गृध्रनिगीर्णोग्रनभोभ्रान्तोल्मुकामिषम् ॥ 3.108.26 ॥  
इतरेतरभिन्नाङ्गलोकविद्रवणाकुलम् ।  
ज्वलिताग्निटणत्कारविदीर्णहृदयोदरम् ॥ 3.108.27 ॥  
गर्तमारुतक्राङ्कारभीमदावाग्निवल्गनम् ।  
भीताजगरफूत्कारपतदङ्गारपादपम् ॥ 3.108.28 ॥  
सदकाण्डस्फुटद्देशं प्राप्य तच्छुष्ककोटरम् ।  
द्वादशार्काग्निदग्धस्य जगतोऽनुकृतिं ययौ ॥ 3.108.29 ॥  
ज्वलदनलजटालवृक्षखण्ड-  
प्रसरमरुत्प्रसरावनुन्नलोकः ।  
ज्वलनतपनभास्करात्मजानां  
रमणगृहानुकृतिं जगाम देशः ॥ 3.108.30 ॥

इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे इन्द्रजालोपाख्याने अकाण्डवर्णनं नामाष्टोत्तरशततमः सर्गः ॥ 108 ॥

  नवोत्तरशततमः सर्गः 109

राजोवाच ।  
तस्मिंस्तदा वर्तमाने कष्टे विधिविपर्यये ।  
अकालोल्बणकल्पान्ते नितान्तं तापदायिनि ॥ 3.109.1 ॥  
जनाः केचन निष्क्रम्य सकलत्रसुहृज्जनाः ।  
गता देशान्तरं व्योम्नः शरदीव पयोधराः ॥ 3.109.2 ॥  
देहावयवसंलीनपुत्रदाराग्र्यबन्धवः ।  
शीर्णाः केचन तत्रैव च्छिन्ना इव वने द्रुमाः ॥ 3.109.3 ॥  
भक्ताः केचन च व्याघ्रैर्निर्गतास्तु स्वमन्दिरात् ।  
अजातपक्षकाः श्येनैः खगा नीडोद्गता इव ॥ 3.109.4 ॥  
प्रविष्टाः केचिदनलं ज्वलितं शलभा इव ।  
केचिच्छ्वभ्रेषु पतिताः शिला शैलच्युता इव ॥ 3.109.5 ॥  
अहं तु तान्परित्यज्य श्वशुरादीन्स्वकं क्षमम् ।  
कलत्रमात्रमादाय कृच्छ्राद्देशाद्विनिर्गतः ॥ 3.109.6 ॥  
अनलाननिलांश्चैव भक्षकांस्तक्षकानपि ।  
वञ्चयित्वा भयान्मृत्योः सदारोऽहं विनिर्गतः ॥ 3.109.7 ॥  
प्राप्य तद्देशपर्यन्तं तत्र तालतरोस्तले ।  
अवरोप्य सुतान्स्कन्धान्नानानर्थानिवोल्बणान् ॥ 3.109.8 ॥  
विश्रान्तोऽस्मि चिरं श्रान्तो रौरवादिव निर्गतः ।  
दीर्घदावनिदाघार्तो ग्रीष्मे पद्म इवाजलः ॥ 3.109.9 ॥  
अथ चाण्डालकन्यायां विश्रान्तायां तरोस्तले ।  
सुप्तायां शीतलच्छाये द्वौ समालिङ्ग्य दारकौ ॥ 3.109.10 ॥  
पृच्छको नाम तनयो ममैकः पुरतः स्थितः ।  
अत्यन्तवल्लभोऽस्माकं कनीयान्मौग्ध्यवानिति ॥ 3.109.11 ॥  
स मामुवाच दीनात्मा बाष्पपूर्णविलोचनः ।  
तात देह्याशु मे मांसं पातुं च रुधिरं क्षणात् ॥ 3.109.12 ॥  
पुनः पुनर्वदन्नेवं स बालस्तनयो मम ।  
प्राणान्तिकीं दशां प्राप्तः साक्रन्दो हि पुनः क्षुधा ॥ 3.109.13 ॥  
तसर्योक्तं तु मया पुत्र मांसं नास्तीति भूरिशः ।  
तथापि मांसं देहीति वदत्येव (1) स दुर्मतिः ॥ 3.109.14 ॥  
(1. सुदुर्मतिः इति पाठः.)  
अथ वात्सल्यमूढेन (2) मया दुः खातिभारिणा ।  
(2. युक्तेन इति पाठः.)  
तस्योक्तं पुत्र मन्मांसं पक्वं संभुज्यतामिति ॥ 3.109.15 ॥  
तदप्यङ्गीकृतं तेन देहीति वदता पुनः ।  
मन्मांसभक्षणं क्षीणवृत्तिनाऽऽश्लेषवृत्तिना ॥ 3.109.16 ॥  
सर्वदुः खापनोदाय स्नेहकारुण्यमोहिना ।  
तस्य तामार्तिमालोक्य मया दुः खातिभारिणा ॥ 3.109.17 ॥  
सोदुं तामापदं तीव्रामशक्तेन हतात्मना ।  
मरणायातिमित्राय कृतोऽन्तर्निश्चयो मया ॥ 3.109.18 ॥  
तत्र काष्ठानि संचित्य चितां रचितवानहम् ।  
चिता चटचटास्फोटैः स्थिता मदभिकाङ्क्षिणी ॥ 3.109.19 ॥  
तस्यां तु यावदात्मानं चितायां निक्षिपाम्यहम् ।  
चलितोऽस्मि जवात्तावदस्मात्सिंहासनान्नृपः ॥ 3.109.20 ॥  
ततस्तूर्यनिनादेन जयशब्देन बोधितः ।  
इति शाम्बरिकेणायं मोह उत्पादितो मम ॥ 3.109.21 ॥  
अज्ञानेनेव जीवस्य दशाशतसमन्वितः ।  
इत्युक्तवति राजेन्द्रे लवणे भूरितेजसि ॥ 3.109.22 ॥  
अन्तर्धानं जगामाशु तत्र शाम्बरिकः क्षणात् ।  
अथेदमूचुस्ते सभ्या विस्मयोत्फुल्ललोचनाः ॥ 3.109.23 ॥  
नायं शाम्बरिको देव यस्य नास्ति धनैषणा ।  
दैवी काचन मायेयं संसारस्थितिबोधिनी ॥ 3.109.24 ॥  
मनोविलासः संसार इति यस्यां प्रतीयते ।  
सर्वशक्तेरनन्तस्य विलासो हि मनोजगत् ॥ 3.109.25 ॥  
सर्वशक्तेर्विचित्रा हि शक्तयः शतशो विधेः ।  
यद्विवेकि मनोऽप्येष विमोहयति मायया ॥ 3.109.26 ॥  
विज्ञातलोकवृत्तान्तः क्व नामायं महीपतिः ।  
क्व सामान्यमनोवृत्तियोग्यो विपुलसंभ्रमः ॥ 3.109.27 ॥  
न च शाम्बरिकेच्छेयं माया मनसि मोहिनी ।  
अर्थस्य सिद्ध्यै चेहन्ते नित्यं शाम्बरिकाः किल ॥ 3.109.28 ॥  
यत्नेन प्रार्थयन्तेऽर्थं नान्तर्धानं व्रजन्ति भो ।  
इति संदेहवेलायां संस्थिता लुलिता वयम् ॥ 3.109.29 ॥  
श्रीवसिष्ठ उवाच ।  
सभायामवसं तस्यामहं राम तदा किल ।  
तेन प्रत्यक्षतो दृष्टं मयैतन्नान्यतः श्रुतम् ॥ 3.109.30 ॥  
इति बहुकलनाविवर्धिताङ्गं  
जयति चिरं विततं मनो महात्मन् ।  
शममुपगमिते परस्वभावे  
परममुपैष्यसि पावनं पदं यत् ॥ 3.109.31 ॥

इत्यार्षे श्रीवासिष्ठमहारामायणे वाल्मीकीये मोo देo उo इन्द्रजालोपाख्याने चण्डालत्वव्यपगमो नाम नवोत्तरशततमः सर्गः ॥ 109 ॥

  दशोत्तरशततमः सर्गः 110

श्रीवसिष्ठ उवाच ।  
परमात्कारणादादौ चिच्चेत्यपदपातिनी ।  
कलनापदमासाद्य कला कलिलतां गता ॥ 3.110.1 ॥  
असत्स्वेव विमोहेषु रामैवंप्रायवृत्तिषु ।  
घनेषु तुच्छतामेत्य चिराय परिमूर्च्छति ॥ 3.110.2 ॥  
असदेव मनोवृत्तिर्म्लाना विस्तारयत्यलम् ।  
दुः खं दोषसहस्रेण वेतालानिव बालिका ॥ 3.110.3 ॥  
सदेव हि महादुः खमसत्तां नयति क्षणात् ।  
निष्कलङ्का मनोवृत्तिरन्धकारमिवार्करुक् ॥ 3.110.4 ॥  
नयत्यभ्याशतां दूरं दूरमभ्याशतां नयेत् ।  
मनो वल्गति भूतेषु बालो बालखगेष्विव ॥ 3.110.5 ॥  
अभयं भयमज्ञस्य चेतसो वासनावतः ।  
दूरतो मुग्धपान्थस्य स्थाणुर्याति पिशाचताम् ॥ 3.110.6 ॥  
शत्रुत्वं शङ्कते मित्रे कलङ्कमलिनं मनः ।  
मदाविष्टमतिर्जन्तुर्भ्रमत्पश्यति भूतलम् ॥ 3.110.7 ॥  
पर्याकुले हि मनसि शशिनो जायतेऽशनिः ।  
अमृतं विषभावेन भुक्तं याति विषक्रियाम् ॥ 3.110.8 ॥  
सुरपत्तननिर्माणमसत्सदिव पश्यति ।  
वासनावलितं चेतः स्वप्नवज्जाग्रदेव हि ॥ 3.110.9 ॥  
मोहैककारणं जन्तोर्मनसो वासनोल्बणा ।  
उत्खातव्या प्रयत्नेन मूलोच्छेदेन सैव च ॥ 3.110.10 ॥  
वासनावागुराकृष्टो मनोहरिणको नृणाम् ।  
परां विवशतामेति संसारवनगुल्मके ॥ 3.110.11 ॥  
येन च्छिन्ना विचारेण जीवस्य ज्ञेयवासना ।  
निरभ्रस्येव सूर्यस्य तस्यालोको विराजते ॥ 3.110.12 ॥  
अतस्त्वं मन एवेदं नरं विद्धि न देहकम् ।  
जडो देहो मनश्चात्र न जडं नाजडं विदुः ॥ 3.110.13 ॥  
यत्कृतं मनसा तात तत्कृतं विद्धि राघव ।  
यत्त्यक्तं मनसा तावत्तत्त्यक्तं विद्धि चानघ ॥ 3.110.14 ॥  
मनोमात्रं जगत्कृत्स्नं मनः पर्यन्तमण्डलम् ।  
मनो व्योम मनो भूमिर्मनो वायुर्मनो महान् ॥ 3.110.15 ॥  
मनो यदि पदार्थे तु तद्भावेन न योजयेत् ।  
ततः (1) सूर्योदयेऽप्येते न प्रकाशाः कदाचन ॥ 3.110.16 ॥  
(1. सूर्यादयोऽप्येते इति पाठः.)  
मनो मोहमुपादत्ते यस्यासौ मूढ उच्यते ।  
शरीरे मोहमापन्ने न शवो मूढ उच्यते ॥ 3.110.17 ॥  
मनः पश्य भवत्यक्षि श्रृण्वच्छ्रवणतां गतम् ।  
त्वग्भावं स्पर्शनादेति घ्राणतामेति जिघ्रणात् ॥ 3.110.18 ॥  
रसनाद्रसतामेति विचित्रास्तत्र (2) वृत्तिषु ।  
(2. विचित्रास्वत्र वृत्तिषु इति पाठः साधुः.)  
नाटके नटवद्देहे मन एवानुवर्तते ॥ 3.110.19 ॥  
लघु दीर्घं करोत्येव सत्येऽसत्तां प्रयच्छति ।  
कटुतां नयति स्वादु रिपुं नयति मित्रताम् ॥ 3.110.20 ॥  
य एव प्रतिभासोऽस्य चेतसो वृत्तिवर्तिनः ।  
ततस्तदेव प्रत्यक्षं तथात्रानुभवादिह ॥ 3.110.21 ॥  
प्रतिभासवशादेव स्वप्नाकुलितचेतसः ।  
हरिश्चन्द्रस्य संपन्ना रात्रिर्द्वादशवार्षिकी ॥ 3.110.22 ॥  
चित्तानुभाववशतो मुहूर्तत्वे गतं युगम् ।  
इन्द्रद्युम्नस्य वैरिञ्चयपुराभ्यन्तरवर्तिनः ॥ 3.110.23 ॥  
मनोज्ञया मनोवृत्त्या सुखतां याति रौरवम् ।  
प्रातः प्राप्तव्यराज्यस्य सुबद्धस्येव बन्धनम् ॥ 3.110.24 ॥  
जिते मनसि सर्वैव विजिता चेन्द्रियावलिः ।  
शीर्यते च यथा तन्तौ दग्धे मौक्तिकमालिका ॥ 3.110.25 ॥  
सर्वत्र स्थितया स्वच्छरूपया निर्विकारया ।  
समया सूक्ष्मया नित्यं चिच्छक्त्या साक्षिभूतया ॥ 3.110.26 ॥  
सर्वभावानुगतया न चेत्यार्थविभिन्नया ।  
रामात्मसत्तया मूकमपि देहसमं जडम् ॥ 3.110.27 ॥  
मनोऽन्तश्चलति व्यर्थं मननैषणमुह्यया ।  
बहिर्गिरिसरिद्व्योमसमुद्रपुरलीलया ॥ 3.110.28 ॥  
जाग्रच्चाभिमतं वस्तु नयत्यमृतमृष्टताम् ।  
अनीहितं च विषतां नयत्यमृतमप्यलम् ॥ 3.110.29 ॥  
अमृष्टसर्वभावानामलमात्मचमत्कृतिम् ।  
मनः स्वाभिमताकारं रूपं सृजति वस्तुषु ॥ 3.110.30 ॥  
स्पन्देषु वायुतामेति प्रकाशेषु प्रकाशताम् ।  
द्रवेषु द्रवतामेति चिच्छक्तिस्फुरितं मनः ॥ 3.110.31 ॥  
पृथ्व्यां कठिनतामेति शून्यतां शून्यदृष्टिषु ।  
सर्वत्रेच्छास्थितिं याति चिच्छक्तिस्फुरितं मनः ॥ 3.110.32 ॥  
शुक्लं कृष्णीकरोत्येव कृष्णं नयति शुक्लताम् ।  
विनैव देशकालाभ्यां शक्तिं पश्यास्य चेतसः ॥ 3.110.33 ॥  
मनस्यन्यत्र संसक्ते चर्वितस्यापि जिह्वया ।  
भोजनस्यापि मृष्टस्य न स्वादोऽस्यानुभूयते ॥ 3.110.34 ॥  
यच्चित्तदृष्टं तद्दृष्टं न दृष्टं तदलोकितम् ।  
अन्धकारे यथा रूपमिन्द्रियं निर्मितं तथा ॥ 3.110.35 ॥  
इन्द्रियेण मनो देहि मनसेन्द्रियमुन्मनः ।  
इन्द्रियाणि प्रसूतानि मनसो नेन्द्रियान्मनः ॥ 3.110.36 ॥  
अत्यन्तभिन्नयोरैक्यं येषां चित्तशरीरयोः ।  
ज्ञातज्ञेया महात्मनो मनस्यास्ते सुपण्डिताः ॥ 3.110.37 ॥  
कुसुमोल्लासिधम्मिल्ला हेलाचलितलोचना ।  
काष्ठकुड्योपमाङ्गेषु लग्नाप्यमनसोऽङ्गना ॥ 3.110.38 ॥  
मनस्यन्यत्र संसक्ते वीतरागेण कानने ।  
क्रव्यादचर्वितोऽङ्कस्थः स्वकरोऽपि न लक्षितः ॥ 3.110.39 ॥  
सुखीकर्तुं सुदुः खानि दुः खीकर्तुं सुखानि च ।  
सुखेनैवाशु युज्यन्ते मनसोऽतिशया मुनेः ॥ 3.110.40 ॥  
मनस्यन्यत्र संसक्ते कथ्यमानापि यत्नतः ।  
लता परशुकृत्तेव कथा विच्छिद्यते बत ॥ 3.110.41 ॥  
मनस्यद्रितटारूढे गृहस्थेनापि जन्तुना ।  
शुभ्राभ्रकन्दरभ्रान्तिदुः खं समनुभूयते ॥ 3.110.42 ॥  
मनस्युल्लसिते स्वप्ने हृद्येव पुरापर्वताः ।  
आकाश इव विस्तीर्णे दृश्यन्ते निर्मिताः क्षमाः ॥ 3.110.43 ॥  
मनो बिलुलिते स्वप्ने हृद्येवाद्रिपुरावलिम् ।  
तनोति चलिताम्भोधिर्वीचीचयमिबात्मनि ॥ 3.110.44 ॥  
अन्तरब्धिजलाद्यद्वत्तरङ्गापीडवीचयः ।  
देहान्तर्मनसस्तद्वत्स्वप्नाद्रिपुरराजयः ॥ 3.110.45 ॥  
अङ्कुरस्य यथा पत्रलतापुष्पफलश्रियः ।  
मनसोऽस्य तथा जाग्रत्स्वप्नविभ्रमभूमयः ॥ 3.110.46 ॥  
व्यतिरिक्ता यथा हेम्नो न हेमवनिता तथा ।  
जाग्रत्स्वप्नक्रियालक्ष्मीर्व्यतिरिक्ता न चेतसः ॥ 3.110.47 ॥  
धाराकणोर्मिफेनश्रीर्यथा संलक्ष्यतेऽम्भसः ।  
तथा विचित्रविभवा नानातेयं हि चेतसः ॥ 3.110.48 ॥  
स्वचित्तवृत्तिरेवेह जाग्रत्स्वप्नदृशोदितम् ।  
रसावेशादुपादत्ते शैलूष इव भूमिकाम् ॥ 3.110.49 ॥  
चण्डालत्वं हि लवणे प्रतिभासवशाद्यथा ।  
तथेदं जगदाभोगि मनो मननमात्रकम् ॥ 3.110.50 ॥  
यद्यत्संवेद्यते किंचित्तेन तेनाशु भूयते ।  
मनो मनननिर्माणं यथेच्छसि तथा कुरु ॥ 3.110.51 ॥  
नानापुरसरिच्छैलरूपतामेत्य देहिनाम् ।  
तनोत्यन्तः स्थमेवेदं जाग्रत्स्वप्नमयं मनः ॥ 3.110.52 ॥  
सुरत्वाद्दैत्यतामेत्य नागत्वान्नगतामपि ।  
प्रतिभासवशाच्चित्तमापन्नं लवणो यथा ॥ 3.110.53 ॥  
नरत्वादेति नारीत्वं पितृत्वात्पुत्रतां गतः ।  
यथा क्षिप्रं प्रति नरः स्वसंकल्पात्तथा मनः ॥ 3.110.54 ॥  
संकल्पतः प्रम्रियते संकल्पाज्जायते पुनः ।  
मनश्चिरन्तनाभ्यस्ताज्जीवतामेत्यनाकृति ॥ 3.110.55 ॥  
मनो मननसंमूढमूढवासनमाततम् ।  
संकल्पाद्योनिमायाति सुखदुः खे भयाभये ॥ 3.110.56 ॥  
सुखं दुः खं च मनसि तिले तैलमिव स्थितम् ।  
तद्देशकालवशतो घनं वा तनु वा भवेत् ॥ 3.110.57 ॥  
तैलं तिलस्य चाक्रान्त्या स्फुटतामेति शाश्वतीम् ।  
चेतसो मननासङ्गाद्धनीभूते सुखासुखे ॥ 3.110.58 ॥  
देशकालाभिधानेन राम संकल्प एव हि ।  
कथ्यते तद्वशाद्यस्माद्देशकालौ स्थितिं गतौ ॥ 3.110.59 ॥  
प्रशाम्यत्युल्लसत्येति याति नन्दति वल्गति ।  
मनः शरीरसंकल्पे फलिते न शरीरकम् ॥ 3.110.60 ॥  
नानास्फारसमुल्लासैः स्वसंकल्पोपकल्पितैः ।  
मनो वल्गति देहेऽस्मिन्साध्वीवान्तः पुराजिरे ॥ 3.110.61 ॥  
चापले प्रसरस्तस्मादन्तर्येन नदीयते ।  
मनोविलयमादत्ते तस्यालान इव द्विपः ॥ 3.110.62 ॥  
न स्पन्दते मनो यस्य शस्त्रस्तम्भ इवोत्तमः ।  
सद्वस्तुतोऽसौ पुरुषः शिष्टाः कर्दमकीटकाः ॥ 3.110.63 ॥  
यस्याचपलतां यातं मन एकत्र संस्थितम् ।  
अनुत्तमपदेनासौ ध्यानेनानुगतोऽनघ ॥ 3.110.64 ॥  
संयमान्मनसः शान्तिमेति संसारविभ्रमः ।  
मन्दरेऽस्पन्दतां याते यथा क्षीरमहार्णवः ॥ 3.110.65 ॥  
मानस्यो वृत्तयो या या भोगसंकल्पविभ्रमैः ।  
संसारविषवृक्षस्य ता एवाङ्कुरयोनयः ॥ 3.110.66 ॥  
चित्तं चलत्कुवलयं वलयन्त एते  
मूढा महाजडजवे मदमोहमन्दाः ।  
आवर्तवर्तिनि विलूनविशीर्णचिन्ता-  
चक्रभ्रमे पुरुषदुर्भ्रमराः पतन्ति ॥ 3.110.67 ॥

इत्यार्षे श्रीवासिष्ठमहारामायणे मोक्षोपायेषूत्पत्तिप्रकरणे चित्तचिकित्सापूर्वकं चित्तवर्णनं नाम दशोत्तरशततमः सर्गः ॥ 110 ॥

  एकादशोत्तरशततमः सर्गः 111

श्रीवसिष्ठ उवाच ।  
अस्य चित्तमहाव्याधेश्चिकित्साया महौषधम् ।  
स्वायत्तं श्रृणु वक्ष्यामि साधु सुस्वादु निश्चितम् ॥ 3.111.1 ॥  
स्वेनैव पौरुषेणाशु स्वसंवेदनरूपिणा ।  
यत्नेन चित्तवेतालस्त्यक्त्वेष्टं वस्तु जीयते ॥ 3.111.2 ॥  
त्यजन्नभिमतं वस्तु यस्तिष्ठति निरामयः ।  
जितमेव मनस्तेन कुदन्त इव दिन्तिना ॥ 3.111.3 ॥  
स्वसंवेदनयत्नेन पाल्यते चित्तबालकः ।  
अवस्तुतो वस्तुनि च योज्यते बोध्यतेऽपि च ॥ 3.111.4 ॥  
शास्त्रसत्यङ्गधीरेण चिन्तातप्तमतापिना ।  
छिन्धि त्वमायसेनायो मनसैव मनो मुने ॥ 3.111.5 ॥  
अयत्नेन यता बाल इतश्चेतश्च योज्यते ।  
भावैस्तथैव चेतोन्तः किमिवात्रास्ति दुष्करम् ॥ 3.111.6 ॥  
सत्कर्मणि समाक्रान्तमुदर्कोदयदायिनि ।  
स्वपौरुषेणैव मनश्चेतनेन नियोजयेत् ॥ 3.111.7 ॥  
स्वायत्तमेकान्तहिंत स्वेप्सितत्यागवेदनम् ।  
यस्य दुष्करतां यातं धिक्तं पुरुषकीटकम् ॥ 3.111.8 ॥  
अरम्यं रम्यरूपेण भावयित्वा स्वसंविदा ।  
मल्लेनेव शिशुश्चित्तमयत्नेनैव जीयते ॥ 3.111.9 ॥  
पौरुषेण प्रयत्नेन चित्तमाश्वेव जीयते ।  
अचित्तेनाप्रयत्नेन पदं ब्रह्मणि दीयते ॥ 3.111.10 ॥  
स्वायत्तं च सुसाध्यं च स्वचित्ताक्रान्तिमात्रकम् ।  
शक्नुवन्ति न ये कर्तुं धिक्तान्पुरुषजम्बुकान् ॥ 3.111.11 ॥  
स्वपौरुषैकसाध्येन स्वेप्सितत्यागरूपिणा ।  
मनः प्रशममात्रेण विना नास्ति शुभा गतिः ॥ 3.111.12 ॥  
मनोमारणमात्रेण साध्येन स्वात्मसंविदा ।  
निः सपत्नमनाद्यन्तमनिङ्गनमिहोच्यताम् ॥ 3.111.13 ॥  
ईप्सितावेदनाख्यात्तु मनः प्रशमनादृते ।  
गुरूपदेशशास्त्रार्थमन्त्राद्या युक्तयस्तृणम् ॥ 3.111.14 ॥  
सर्वं सर्वगतं शान्तं ब्रह्म संपद्यते तदा ।  
असंकल्पनशस्त्रेण च्छिन्नं चित्तं गतं यदा ॥ 3.111.15 ॥  
स्वसंवेदनसाध्येऽस्मिन्संकल्पानर्थशासने ।  
शान्तायामत्र वपुषि पुंसः कैव कदर्थना ॥ 3.111.16 ॥  
नूनं दैवमनादृत्य मूढसंकल्पकल्पितम् ।  
पुरुषार्थेन संवित्त्या नय चित्तमचित्तताम् ॥ 3.111.17 ॥  
तां महापदवीमेकां (1) कामप्यधिगतं चिरम् ।  
(1. एतां इति पाठः.)  
चित्तं चिद्भक्षितं कृत्वा चित्तादपि परो भव ॥ 3.111.18 ॥  
भव भावनया युक्तो युक्तः परमया धिया ।  
धारयात्मानमव्यग्रो ग्रस्तचित्तं ततः परम् ॥ 3.111.19 ॥  
परं पौरुषमाश्रित्य नीत्वा चित्तमचित्तताम् ।  
तां महापदवीमेहि यत्र नाशो न विद्यते ॥ 3.111.20 ॥  
संवेदनविपर्यासरूपिणी धीरिवाचला ।  
जेतुमाशु मनो राम पौरुषेणैव शक्यते ॥ 3.111.21 ॥  
अनुद्वेगः श्रियो मूलमनुद्वेगात्प्रवर्तते ।  
जन्तोर्मनोजयो येन त्रिलोकीविजयस्तृणम् ॥ 3.111.22 ॥  
न शस्त्रदलनोत्पातपाता यस्यां मनागपि ।  
स्वभावमात्रव्यावृत्तौ तस्यां कैव कदर्थना ॥ 3.111.23 ॥  
अपि स्ववेदनाक्रान्तौ न शक्ता ये नराधमाः ।  
कथं व्यवहरिष्यन्ति व्यवहारदशासु ते ॥ 3.111.24 ॥  
पुमान्मृतोऽस्मि जातोऽस्मि जीवामीति कृदृष्टयः ।  
चेतसो वृत्तयो भान्ति चपलस्यासदुत्थिताः ॥ 3.111.25 ॥  
न कश्चनेह म्रियते जायते न च कश्चन ।  
स्वयं वेत्ति मृतं लोकमन्यं स्वकं मनः ॥ 3.111.26 ॥  
इतो याति परं लोकं स्फुरत्यन्यतया मनः ।  
तत्तस्यैत्येतदामोक्षमतो मृतिभयं कुतः ॥ 3.111.27 ॥  
इहलोकेन विचरत्विहलोके परत्र च ।  
चित्तमामोक्षमास्तेऽस्य रूपमन्यन्न विद्यते ॥ 3.111.28 ॥  
मृते भ्रातरि भृत्यादौ क्लेश आक्रियतेऽनृतः ।  
तत्स्वचित्तं स्वचैतन्यव्यावृत्तात्मेति मे मतिः ॥ 3.111.29 ॥  
सति पथ्ये तते शुभ्रे चित्तोपशमनादृते ।  
तिर्यगूर्ध्वमधस्ताच्च भूयोभूयो विचारितम् ॥ 3.111.30 ॥  
यावन्नास्ति किलोपायश्चित्तोपशमनादृते ।  
ऋते तथ्ये तते शुभ्रे बोधे हृद्युदिते सति ॥ 3.111.31 ॥  
मनोविलयमात्रेण विश्रान्तिरुपजायते ।  
व्यायते हृदयाकाशे चिति चिच्चक्रधारया ॥ 3.111.32 ॥  
मनो मारय निः शङ्कं त्वां प्रबध्नन्ति नाधयः ।  
यदि रम्यमरम्यत्वे त्वया संविदितं विदा ॥ 3.111.33 ॥  
छिन्नान्येव (1) तदाङ्गानि चित्तस्येति मतिर्मम ।  
(1. तदङ्गानि इति पाठः क्वचित्.)  
अयं सोऽहमिदं तन्म एतावन्मात्रकं मनः ॥ 3.111.34 ॥  
तदभावनमात्रेण दात्रेणेव विलूयते ।  
छिन्नाभ्रमण्डलं (2) व्योम्नि यथा शरदि धूयते ॥ 3.111.35 ॥  
(2. व्योम इति पाठः.)  
वातेनाकल्पनेनैवं तथा तद्धूयते मनः ।  
भवन्ति यत्र शस्त्राग्निपवनास्तत्र भीर्भवेत् ॥ 3.111.36 ॥  
स्वायते मृदुनि स्वच्छे किमसंकल्पने भयम् ।  
इदं श्रेय इदं नेति सिद्धमाबालमक्षतम् ॥ 3.111.37 ॥  
बालं पुत्रमिवोदारे मनः श्रेयसि योजयेत् ।  
अक्षयं चानवं चेतः सिंहं संसृतिबृंहणम् ।  
घ्नन्ति ये ते जयन्तीह निर्वाणपददायिनः ॥ 3.111.38 ॥  
भीमाः संभ्रमदायिन्यः संकल्पकदनादिमाः ।  
विपदः संप्रसूयन्ते मृगतृष्णा मराविव ॥ 3.111.39 ॥  
कल्पान्तपवना वान्तु यान्तु चैकत्वमर्णवाः ।  
तपन्तु द्वादशादित्या नास्ति निर्मनसः क्षतिः ॥ 3.111.40 ॥  
मनोबीजात्समुद्यन्ति सुखदुः खे शुभाशुभे ।  
संसारखण्डका एते लोकसप्तकपल्लवाः ॥ 3.111.41 ॥  
असंकल्पनमात्रैकसाध्ये सकलसिद्धेदे ।  
असंकल्पनसाम्राज्ये तिष्ठावष्टब्धतत्पदः ॥ 3.111.42 ॥  
प्रयच्छत्युत्तमानन्दं श्रीयमणं मनः क्रमात् ।  
काष्ठक्षीणाङ्गकाङ्गारो यथाङ्गारक्षयार्थिनः ॥ 3.111.43 ॥  
अपि ब्रह्मकुटीलक्षं मनसश्चेत्समीहितम् ।  
तदणोरन्तरे व्यक्तं विभक्तं परिदृश्यते ॥ 3.111.44 ॥  
संकल्पमात्रविभवेन कृतात्यनर्थं  
संकल्पमात्रविभवेन सुसाधितार्थम् ।  
संतोषमात्रविभवेन मनो विजित्य  
नित्योदितेन जयमेहि निरीप्सितेन ॥ 3.111.45 ॥  
परमपावनया विमनस्तया  
समतया मतयात्मविदामपि ।  
शमितया मितयान्तरहंतया  
यदवशिष्टमजं पदमस्तु तत् ॥ 3.111.46 ॥

इत्यार्षे श्रीवासिष्ठमहारामायणे वाल्मीकीये देo मोo उत्पत्तिप्रकरणे चित्तचिकित्सानामैकादशोत्तरशततमः सर्गः ॥ 111 ॥

  द्वादशोत्तरशततमः सर्गः 112

श्रीवसिष्ठ उवाच ।  
यस्मिंस्तस्मिन्पदार्थे हि येन तेन यथा तथा ।  
तीव्रसंवेगसंपन्नं मनः पश्यति वाञ्छितम् ॥ 3.112.1 ॥  
जायते म्रियते चैषा मनसस्तीव्रवेगिता ।  
सौम्याम्बुबुद्बुदालीव निर्निमित्ता स्वभावतः ॥ 3.112.2 ॥  
शीतता तुहिनस्येव कज्जलस्येव कृष्णता ।  
लोलता मनसो रूपं तीव्रातीव्रैकरूपिणी ॥ 3.112.3 ॥  
श्रीराम उवाच ।  
कथमस्यातिलोलस्य वेगो वेगैककारणम् ।  
चलता मनसो ब्रह्मन्बलतो विनिवार्यते ॥ 3.112.4 ॥  
श्रीवसिष्ठ उवाच ।  
नेह चञ्चलताहीनं मनः क्वचन दृश्यते ।  
चञ्चलत्वं मनोधर्मो वह्नेर्धर्मो यथोष्णता ॥ 3.112.5 ॥  
यैषा हि चञ्चला स्पन्दशक्तिश्चित्तत्वसंस्थिता ।  
तां विद्धि मानसीं शक्तिं जगदाडम्बरात्मिकाम् ॥ 3.112.6 ॥  
स्पन्दास्पन्दादृते वायोर्यथा सत्तैव नोह्यते ।  
(1) तथा न चित्तसत्तास्ति चञ्चलस्पन्दनादृते ॥ 3.112.7 ॥  
(1. तथा च इति पाठः.)  
युत्तु चञ्चलताहीनं तन्मनो मृतमुच्यते ।  
तदेव च तपः शास्त्रसिद्धान्तो मोक्ष उच्यते ॥ 3.112.8 ॥  
मनोविलयमात्रेण दुः खशान्तिरवाप्यते ।  
मनोमननमात्रेणः दुः खं परमवाप्यते ॥ 3.112.9 ॥  
दुः खमुत्पादयत्युच्चैरुत्थितश्चित्तराक्षसः ।  
सुखायानन्तभोगाय तं प्रयत्नेन पातय ॥ 3.112.10 ॥  
तस्य चञ्चलता यैषा त्वविद्या राम सोच्यते ।  
वासनापदनाम्नीं तां विचारेण विनाशय ॥ 3.112.11 ॥  
अविद्यया वासनया तयान्तश्चित्तसत्तया ।  
विलीनया त्यागवशात्परं श्रेयोऽधिगम्यते ॥ 3.112.12 ॥  
यत्तत्सदसतोर्मध्यं यन्मध्यं चित्त्वजाड्ययोः ।  
तन्मनः प्रोच्यते राम द्वयोर्दोलायिताकृति ॥ 3.112.13 ॥  
जाड्यानुसंधानहतं जाड्यात्मकतयेद्धया ।  
चेतो जडत्वमायाति दृढाभ्यासवशेन हि ॥ 3.112.14 ॥  
विवेकैकानुसंधानाच्चिदंशात्मतया मनः ।  
चिदेकतामुपायाति दृढाभ्यासवशादिह ॥ 3.112.15 ॥  
पौरुषेण प्रयत्नेन यस्मिन्नेव पदे मनः ।  
पात्यते तत्पदं प्राप्य भवत्यभ्यासतो हि तत् ॥ 3.112.16 ॥  
पुनः पौरुषमाश्रित्य चित्तमाक्रम्य चेतसा ।  
विशोकं पदमाश्रित्य निराशङ्कः स्थिरो भव ॥ 3.112.17 ॥  
भवबावनया मग्नं मनसैव न चेन्मनः ।  
बलादुत्तार्यते राम तदुपायोऽस्ति नेतरः ॥ 3.112.18 ॥  
मन एव समर्थं वो मनसो दृढनिग्रहे ।  
अराजा कः समर्थः स्याद्राज्ञो राघव निग्रहे ॥ 3.112.19 ॥  
तृष्णाग्राहगृहीतानां संसारार्णवरंहसि ।  
आवर्तैरुह्यमानानां दूरे स्वं मन एव नौः ॥ 3.112.20 ॥  
मनसैव मनश्छित्त्वा पाशं परमबन्धनम् ।  
उन्मोचितो न येनात्मा नासावन्येन मोक्ष्यते ॥ 3.112.21 ॥  
या योदेति मनोनाम्नी वासना वासितान्तरा ।  
तां तां परिहरेत्प्राज्ञस्ततोऽविद्याक्षयो भवेत् ॥ 3.112.22 ॥  
भोगौघवासनां त्यक्त्वा त्यज त्वं भेदवासनाम् ।  
भावाभावौ ततस्त्यक्त्वा निर्विकल्पः सुखीभव ॥ 3.112.23 ॥  
अभावनं भावनायास्त्वेतावान्वासनाक्षयः ।  
एष एव मनोनाशस्त्वविद्यानाश उच्यते ॥ 3.112.24 ॥  
यद्यत्संवेद्यते किंचित्तत्रासंवेदनं परम् ।  
असंवित्तिस्तु निर्वाणं दुः खं संवेदनाद्भवेत् ॥ 3.112.25 ॥  
स्वेनैव तत्प्रयत्नेन पुंसः संवेद्यते क्षणात् ।  
भावस्याभावनं भूत्यै तत्तस्मान्नित्यमाहरेत् ॥ 3.112.26 ॥  
रागादयो ये मनसीप्सितास्ते  
बुद्ध्वेह तांस्तांस्तवमवस्तुभूतान् ।  
त्यक्त्वा तदास्याङ्कुरमस्तबीजं  
मा हर्षशोकं समुपैहि तृप्तः ॥ 3.112.27 ॥

इत्यार्षे श्रीवासिष्ठमहारामायणे वाल्मीकीये देo मोo उo मुखरवेणोपदेशांशकथनं नाम द्वादशोत्तरशततमः सर्गः ॥ 112 ॥

  त्रयोदशोत्तरशततमः सर्गः 113

श्रीवसिष्ठ उवाच ।  
एषा हि वासना नित्यमसत्यैव यदुत्थिता ।  
द्विचन्द्रभ्रान्तिवत्तेन युक्तुं राघव युज्यते ॥ 3.113.1 ॥  
अविद्या विद्यमानेव नष्टप्रज्ञेषु विद्यते ।  
नाम्नैवाङ्गीकृताभावात्सम्यक्प्रज्ञेषु सा कुतः ॥ 3.113.2 ॥  
मा भवाज्ञो भ प्राज्ञः सम्यग्राम विचारय ।  
नास्त्येवेन्दुर्व्दितीयः खे भ्रान्त्या संलक्ष्यते मुधा ॥ 3.113.3 ॥  
नात्र तत्त्वादृते किंचिद्विद्यते वस्त्ववस्तु च ।  
ऊर्मिमालिनि विस्तीर्णे वारिपूरादृते यथा ॥ 3.113.4 ॥  
स्वविकल्पादृते नैतान्भावाभावानसन्मयान् ।  
नित्येऽसिते तते शुद्धे मा समारोपयात्मनि ॥ 3.113.5 ॥  
नासि कर्ता किमेतासु क्रियासु ममता तव ।  
एकस्मिन्विद्यमाने हि किं केन क्रियते कथम् ॥ 3.113.6 ॥  
मा वाऽकर्ता भ प्राज्ञ किमकर्तृतयेहिते ।  
साद्यं साध्यमुपादेयं तस्मात्स्वस्थो भवानघ ॥ 3.113.7 ॥  
कर्ता संस्त्वमसक्तत्वाद्भावाभावे रघूद्वह ।  
असक्तत्वादकर्तापि कर्तृवत्स्पन्दनं कुतः ॥ 3.113.8 ॥  
सत्यं स्याच्चेदुपादेयं मिथ्या स्याद्धेयमेव चेत् ।  
उपादेयैकसक्तत्वाद्युक्ता सक्तिर्हि कर्मणि ॥ 3.113.9 ॥  
यत्रेन्द्रजालमखिलं मायामयमवस्तुकम् ।  
तत्र कास्था कथं नाम हेयोपादेयदृष्टयः ॥ 3.113.10 ॥  
संसारबीजकणिका यैषा विद्या रघूद्वह ।  
एषा ह्यविद्यमानैव सतीव स्फारतां गता ॥ 3.113.11 ॥  
येयमाभोगिनिः सारा संसारारम्भचक्रिका ।  
विज्ञेया वासनैषा सा चेतसो मोहदायिनी ॥ 3.113.12 ॥  
चारुवंशलतेवान्तः शून्या निस्सारकोटरा ।  
सरित्तरङ्गमालेव न व्युच्छिन्नापि नश्वरी ॥ 3.113.13 ॥  
गृह्यमाणापि हस्तेन ग्रहीतुं नैव युज्यते ।  
मृद्व्यप्यत्यन्ततीक्ष्णाग्रा निर्झरोर्मिरिवोत्थिता ॥ 3.113.14 ॥  
दृश्यते प्रकराभासा सदर्थे नोपयुज्यते ।  
तरङ्गिण्यतरङ्गाभा स्वाकारपरिनिष्ठिता ॥ 3.113.15 ॥  
क्वचिद्वक्राः क्वचित्स्पष्टा दीर्घाः खर्वाः स्थिराश्चलाः ।  
यत्प्रसादोद्भवास्तस्माद्व्यतिरेकमुपागताः ॥ 3.113.16 ॥  
अन्तः शून्यापि सर्वत्र दृश्यते सारसुन्दरी ।  
न क्वचित्संस्थितापीह सर्वत्रैवोपलक्ष्यते ॥ 3.113.17 ॥  
जडैव चिन्मयीवासावन्यस्पन्दोपजीविनी ।  
निमेषमप्यतिष्ठन्ति स्थैर्याशङ्गां प्रयच्छति ॥ 3.113.18 ॥  
ज्वालावच्छुद्धवर्णापि मषीमलिनकोटरा ।  
वल्गत्यन्यप्रसादेन दीयते तदवेक्षणात् ॥ 3.113.19 ॥  
आलोके विमले म्लाना तमस्यपि विराजते ।  
मृगतृष्णेव शुष्काभा नानावर्णविलासिनी ॥ 3.113.20 ॥  
वक्रा विषमयी तन्वी मृद्वी संकटकर्कशा ।  
ललनाचञ्चला लुब्धा तृष्णा कृष्णेव भोगिनी ॥ 3.113.21 ॥  
स्वयं दीपशिखेवाशु क्षीयते स्नेहसंक्षये ।  
सिन्दूरधूलिलेखेव विना रागं विराजते ॥ 3.113.22 ॥  
क्षणप्रकाशतरला कृतसंस्था जडाशया ।  
मुग्धानां त्रासजननी वक्रा विद्युदिवोदिता ॥ 3.113.23 ॥  
यत्नाद्गृहीत्वा दहति भूत्वा भूत्वा प्रलीयते ।  
लभ्यतेऽपि हि नान्विष्टा विद्युद्वदतिभङ्गुरा ॥ 3.113.24 ॥  
अप्रार्थितैवोपनता रमणीयाप्यनर्थदा ।  
अकालपुष्पमालेव श्रेयसेनाभिनन्दिता ॥ 3.113.25 ॥  
अत्यन्तविस्मृतैवातिसुखाय भ्रमदायिनी ।  
दुः स्वप्नकलनेवेयमनर्थायैव तर्किता ॥ 3.113.26 ॥  
प्रतिभासवशादेषा त्रिजगन्ति महान्ति च ।  
मुहूर्तमात्रेणोत्पाद्य धत्ते ग्रासीकरोति च ॥ 3.113.27 ॥  
मुहूर्तो वत्सरश्रेणी लवणस्यानया कृता ।  
रात्रिर्द्वादशवर्षाणि हरिश्चन्द्रस्य निर्मिता ॥ 3.113.28 ॥  
वियोगिनामथान्येषां कान्ताविभवशालिनाम् ।  
रात्रिर्वत्सरवद्दीर्घा भवेत्तस्याः प्रसादतः ॥ 3.113.29 ॥  
सुखितस्याल्पतामेति दुः खितस्यैति दीर्घताम् ।  
कालो यस्याः प्रसादेन विपर्यासैकशीलिनाम् ॥ 3.113.30 ॥  
अस्याः स्वसत्तामात्रेण कर्तृतैतासु वृत्तिषु ।  
दीपस्योलोककार्याणां यथा तद्वन्न वस्तुतः ॥ 3.113.31 ॥  
सनितम्बस्तनी (1) चित्रे न स्त्री स्त्रीधर्मिणी यथा ।  
(1. चित्ते इति पाठः.)  
तथैवाकारचिन्तेयं कर्तुं योग्या न किंचन ॥ 3.113.32 ॥  
मनोराज्यमिवाकारभासुरा सत्यवर्जिता ।  
सहस्रशतशाखापि न किंचित्परमार्थतः ॥ 3.113.33 ॥  
अरण्ये मृगतृष्णेव मिथ्यैवाडम्बरान्विता ।  
विडम्बयति तान्मुग्धमृगानेव न मानुषान् ॥ 3.113.34 ॥  
फेनमालेव संजातध्वस्ता विच्छेदवर्जिता ।  
जडेव चञ्चलाकारा गृह्यमाणा न किंचन ॥ 3.113.35 ॥  
अटत्युड्डामराकारा रजः प्रसरधूसरा ।  
बलात्कल्पान्तवात्येव स्वाक्रान्तभुवनान्तरा ॥ 3.113.36 ॥  
धूमालीवाङ्गसंलग्ना दाहखेदप्रदायिनी ।  
गर्भीकृतरसाक्रम्य जगन्ति परिवर्तते ॥ 3.113.37 ॥  
धारा जलधरस्येव सुदीर्घा जलनिर्मिता ।  
असारसंसारदृढा रज्जुस्तृणगणैरिव ॥ 3.113.38 ॥  
तरङ्गोत्पलमालेव कल्पनामात्रवर्णिता ।  
मृणालीव बहुच्छिद्रा पङ्कप्रौढा जलात्मिका ॥ 3.113.39 ॥  
जनेन दृश्यते वृद्धितत्परा नच वर्धते ।  
विषास्वाद इवापातमधुराऽन्ते सुदारुणा ॥ 3.113.40 ॥  
नष्टा दीपशिकेवैषा न जाने क्वेव गच्छति ।  
मिहिकेवाग्रदृष्टापि गृह्यमाणा न किंचन ॥ 3.113.41 ॥  
पांसुमुष्टिरिवाकीर्य प्रेक्षिता पारमाणवी ।  
आकाशनीलिमेवैषा निर्निमित्तैव दृश्यते ॥ 3.113.42 ॥  
द्विचन्द्रमोहवज्जाता स्वप्नवद्विहितभ्रमा ।  
यथा नौयायिनः स्थाणुस्पन्दस्तद्वदिहोत्थिता ॥ 3.113.43 ॥  
अनयोपहते चित्ते दीर्घकालमिवाकुलैः ।  
जनैराकल्प्यते दीर्घसंसारस्वप्नविभ्रमः ॥ 3.113.44 ॥  
अनयोपहते स्वस्मिंश्चित्राश्चेतसि विभ्रमाः ।  
उत्पद्यन्ते विनश्यन्ति तरङ्गास्तोयधेरिव ॥ 3.113.45 ॥  
मनोज्ञमपि सत्यं च दृश्यते सदसत्तया ।  
अमनोज्ञमसत्यं च दृश्यते सत्तयाप्यसत् ॥ 3.113.46 ॥  
पदार्थरथमारूढा भावनैषा बलान्विता ।  
आक्रामति मनः क्षिप्रं विहगं वागुरा यथा ॥ 3.113.47 ॥  
करुणास्यन्दमानाक्षी स्रवत्क्षीरलवस्तनी ।  
भवत्युल्लसितानन्दं जननी गृहिणी यथा ॥ 3.113.48 ॥  
विषीकरोति निः स्यन्दसंतर्पितजगत्त्रयम् ।  
सुधार्द्रार्द्रमपि क्षिप्रं प्रवृद्धं बिम्बमैन्दवम् ॥ 3.113.49 ॥  
उन्मत्तरववेतालनर्तनारम्भसंभ्रमम् ।  
स्थाणवः संप्रयच्छन्ति मूका अप्येतयान्धिया ॥ 3.113.50 ॥  
संध्यादिषु च कालेषु लोष्टपाषाणभित्तयः ।  
अस्याः प्रसादाद्दृश्यन्ते सर्पाजगरदृष्टिभिः ॥ 3.113.51 ॥  
एकोऽपि द्वितयोदेति यथा द्विशशिदर्शने ।  
दूरमभ्याशतां याति स्वप्ने स्वमरणं यथा ॥ 3.113.52 ॥  
आदीर्घं क्षणतामेति कालस्येष्टा यता निशा ।  
क्षणो वर्षमिवाभाति कान्ताविरहिणामिव ॥ 3.113.53 ॥  
न तदस्तीह यन्नाम न करोतीयमुद्धता ।  
अस्यास्त्वकिंचनायास्तु शक्ततां पश्य राघव ॥ 3.113.54 ॥  
संरोधयेत्प्रयत्नेन संविदेवाशु संविदम् ।  
सरित्स्रोतोनिरोधेन शुष्यत्येषा मनोनदी ॥ 3.113.55 ॥  
श्रीराम उवाच ।  
अविद्यमानयैवेदं पेलवाङ्ग्या सुतुच्छया ।  
मिथ्याभावनया नाम चित्रमन्धीकृतं जगत् ॥ 3.113.56 ॥  
अरूपया निराकृत्या चारुचेतनहीनया ।  
असत्येवाप्यनश्यन्त्या चित्रमन्धीकृतं जगत् ॥ 3.113.57 ॥  
आलोकेन (1) विनश्यन्त्या स्पुरन्त्या तमसोन्तरे ।  
(1. विनाश्यन्त्या इति पाठः.)  
कौशिकेक्षणधर्मिण्या चित्रमन्धीकृतं जगत् ॥ 3.113.58 ॥  
कुकर्मैकान्तकारिण्या न सहन्त्या विलोकनम् ।  
देहमप्यविजानन्त्या चित्रमन्धीकृतं जगत् ॥ 3.113.59 ॥  
सुदीनाचारधर्मिण्या नित्यं प्राकृतकान्तया ।  
अनारतास्तंगतया चित्रमन्धीकृतं जगत् ॥ 3.113.60 ॥  
अनन्तदुः खाकुलया सदैव मृतयानया ।  
संबोधहीनया यत्र चित्रमन्धीकृतं जगत् ॥ 3.113.61 ॥  
कामकोपघनाङ्गिन्या तमः प्रसरवक्रया ।  
अचिरेणाशरीरिण्या चित्रमन्धीकृतं जगत् ॥ 3.113.62 ॥  
स्वात्मान्धरूपास्पदया जडया जाड्यजीर्णया ।  
दुः खदीर्घप्रलापिन्या चित्रमन्धीकृतं जगत् ॥ 3.113.63 ॥  
पुरुषासङ्गसङ्गिन्या रागिण्या क्रिययानया ।  
विद्रवन्त्या विवक्षासु चित्रमन्धीकृतः पुमान् ॥ 3.113.64 ॥  
पुरुषस्य न या शक्ता सोढुमीक्षितुमप्यलम् ।  
तया स्त्रियावरणया चित्रमन्धीकृतः पुमान् ॥ 3.113.65 ॥  
न स्याश्चेतनैवास्ति याप्यनष्टैव नश्यति ।  
तया स्त्रिया परुषया चित्रमन्धीकृतः पुमान् ॥ 3.113.66 ॥  
अनन्तदुष्प्रसरविलासकारिणी  
क्षयोदयोन्मुखसुखदुः खभागिनी ।  
इयं प्रभो विगलति केन वाऽसमा  
मनोगुहानिलयनिबद्धवासना ॥ 3.113.67 ॥

इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे अविद्यावर्णनं नाम त्रयोदशोत्तरशततमः सर्गः ॥ 113 ॥

  चतुर्दशोत्तरशततमः सर्गः 114

श्रीराम उवाच ।  
अविद्याविभवप्रोत्थं निबिडं पुरुषस्य हि ।  
महदान्ध्यमिदं ब्रह्मन्कथं नाम विनश्यति ॥ 3.114.1 ॥  
श्रीवसिष्ठ उवाच ।  
यथा तुषारकणिका भास्करालोकनात्क्षणात् ।  
नश्यत्येवमविद्येयं राघवात्मावलोकनात् ॥ 3.114.2 ॥  
तावत्संसारभृगुषु स्वात्मना सह देहिनम् ।  
आन्दोलयति नीरन्ध्रदुः खकण्टकशालिषु ॥ 3.114.3 ॥  
अविद्या यावदस्यास्तु नोत्पन्ना क्षयकारिणी ।  
स्वयमात्मावलोकेच्छा मोहसंक्षयदायिनी ॥ 3.114.4 ॥  
अस्याः परं प्रपश्यन्त्याः स्वात्मनाशः प्रजायते ।  
आतपानुभवार्थिन्याश्छायाया इव राघव ॥ 3.114.5 ॥  
दृष्टे सर्वगते बोधे स्वयमेव विलीयते ।  
सर्वाशाभ्युदितेच्छाया द्वादशार्कगणे यथा ॥ 3.114.6 ॥  
इच्छामात्रमविद्येह तन्नाशो मोक्ष उच्यते ।  
स चासंकल्पमात्रेण सिद्धो भवति राघव ॥ 3.114.7 ॥  
मनागपि मनोव्योम्नि वासनारजनीक्षये ।  
कालिमा तनुतामेति चिदादित्यमहोदयात् ॥ 3.114.8 ॥  
यथोदिते दिनकरे क्वापि याति तमस्विनी ।  
तथा वेवेकेऽभ्युदिते क्वाप्यविद्या विलीयते ॥ 3.114.9 ॥  
दृढवासनया बन्धो घनतामेति चेतसः ।  
बलाद्वेतालसंकल्पः संध्याकाले यथा शिशोः ॥ 3.114.10 ॥  
श्रीराम उवाच ।  
यावत्किंचिदिदं दृश्यं साविद्या क्षीयते च सा ।  
आत्मभावनया ब्रह्मन्नात्मासौ कीदृशः स्मृतः ॥ 3.114.11 ॥  
श्रीवसिष्ठ उवाच ।  
चेत्यानुपातरहितं सामान्येन च सर्वगम् ।  
यच्चित्तत्त्वमनाख्येयं स आत्मा परमेश्वरः ॥ 3.114.12 ॥  
आब्रह्म स्तम्बपर्यन्तं तृणादि यदिदं जगत् ।  
तत्सर्वं सर्वदात्मैव नाविद्या विद्यतेऽनघ ॥ 3.114.13 ॥  
सर्वं च खल्विदं ब्रह्म नित्यं चिद्धनमक्षतम् ।  
कल्पनान्या मनोनाम्नी विद्यते नहि काचन ॥ 3.114.14 ॥  
न जायते न म्रियते किंचिदत्र जगत्त्रये ।  
न च भावविकाराणां सत्ता क्वचन विद्यते ॥ 3.114.15 ॥  
केवलं केवलाभासं सर्वसामान्यमक्षतम् ।  
चेत्यानुपातरहितं चिन्मात्रमिह विद्यते ॥ 3.114.16 ॥  
तस्मिन्नित्ये तते शुद्धे चिन्मात्रे निरुपद्रवे ।  
शान्ते समसमाभोगे निर्विकारोदितात्मनि ॥ 3.114.17 ॥  
यैषा स्वभावातिगतं स्वयं संकल्प्य धावति ।  
चिच्चैत्यं स्वयमाम्लाना सा म्लाना तन्मनः स्मृतम् ॥ 3.114.18 ॥  
एतस्मात्सर्वगाद्देवात्सर्वशक्तेर्महात्मनः ।  
विभागकलनाशक्तिर्लहरीवोत्थिताम्भसः ॥ 3.114.19 ॥  
एकस्मिन्वितते शान्ते या न किंचन विद्यते ।  
संकल्पमात्रेण गता सा सिद्धिं परमात्मनि ॥ 3.114.20 ॥  
अतः संकल्पसिद्धेयं संकल्पेनैव नश्यति ।  
येनैव (1) जाता तेनैव वह्निज्वालेव वायुना ॥ 3.114.21 ॥  
(1. जायते तेन इति पाठः.)  
पौरुषोद्योगसिद्धेन भोगाशा रूपतां गता ।  
असंकल्पनमात्रेण साविद्या प्रविलीयते ॥ 3.114.22 ॥  
नाहं ब्रह्मेति संकल्पात्सुदृढाद्बध्यते मनः ।  
सर्वं ब्रह्मेति संकल्पात्सुदृढान्मुच्यते मनः ॥ 3.114.23 ॥  
संकल्पः परमो बन्धस्त्वसंकल्पो विमुक्तता ।  
संकल्पं संविजित्यान्तर्यथेच्छसि तथा कुरु ॥ 3.114.24 ॥  
दृढा न याम्बरेऽत्रास्ति नलिनी हेमपङ्कजा ।  
लोलवैदूर्यमधुपा सुगन्धितदिगन्तरा ॥ 3.114.25 ॥  
उद्दण्डैः प्रकटाभोगैर्मृणालभुजमण्डलैः ।  
विहसन्ती प्रकाशस्य शशिनो रश्मिमण्डलम् ॥ 3.114.26 ॥  
विकल्पजालिकेवेत्थमस्त्येवापि सत्समा ।  
मनः स्वार्थविलासार्थं यथा बालेन कल्प्यते ॥ 3.114.27 ॥  
तथैवेयमविद्येह भवबन्धनबन्धनी ।  
चपला न सुखायैव बालेन कलिता दृढा ॥ 3.114.28 ॥  
कृशोऽति दुः खी बद्धोऽहं हस्तपादादिमानहम् ।  
इति भावानुरूपेण व्यवहारेण बध्यते ॥ 3.114.29 ॥  
नाहं दुः खी न मे देहो बन्धः कस्यात्मनः स्थितः ।  
इति भावानुरूपेण व्यवहारेण मुच्यते ॥ 3.114.30 ॥  
नाहं मांसं न चास्थीनि देहादन्यः परो ह्यहम् ।  
इति निश्चयवानन्तः क्षीणाविद्य इहोच्यते ॥ 3.114.31 ॥  
प्रोत्तुङ्गसुरशैलाग्रवैदूर्यशिखरप्रभा ।  
अथवार्कांशुदुर्भेदा तिमिरश्रीः स्थितोपरि ॥ 3.114.32 ॥  
कल्प्यते हि यथा व्योम्नः कालिमेति स्वभावतः ।  
पुंसा धरणिसंस्थेन स्वसंकल्पनयेद्धया ॥ 3.1114.33 ॥  
कल्पितैवमविद्येयमनात्मन्यात्मभावना ।  
पुरुषेणाप्रबुद्धेन न प्रबुद्धेन राघव ॥ 3.114.34 ॥  
श्रीराम उवाच ।  
मेरुनीलमणिच्छया नेयं नापि तमः प्रभा ।  
तदेतत्किंकृतं ब्रह्मन्नीलत्वं नभसो वद ॥ 3.114.35 ॥  
श्रीवसिष्ठ उवाच ।  
न नाम नीलता व्योम्नः शून्यस्य गुणवत्स्थिता ।  
अन्यरत्नप्रभाभावान्न वाप्येषा च मैरवी ॥ 3.114.36 ॥  
तेजोमयत्वादण्डस्य स्फारत्वादिव तेजसः ।  
प्राकाश्यादण्डपारस्य तमसो नात्र संभवः ॥ 3.114.37 ॥  
केवलं शून्यतैवैषा बह्नी सुभग लक्ष्यते ।  
वयस्येवानुरूपा या अविद्याया असन्मयी ॥ 3.114.38 ॥  
स्वदृष्टिक्षयसंपत्तावक्ष्णोरेवोदितं तमः ।  
वस्तुस्वभावात्तद्व्योम्नः कार्ष्ण्यमित्यवलोक्यते ॥ 3.114.39 ॥  
एतद्बुद्ध्वा यथा व्योम्नि दृश्यमानोऽपि कालिमा ।  
न कालिमेति बुद्धिः स्यादविद्यातिमिरं तथा ॥ 3.114.40 ॥  
असंकल्पो ह्यविद्याया निग्रहः कथितो बुधैः ।  
यथा गगनपद्मिन्याः स भाति सुकरः स्वयम् ॥ 3.114.41 ॥  
भ्रमस्य जागतस्यास्य जातस्याकाशवर्णवत् ।  
अपुनः स्मरणं मन्ये साधो विस्मरणं वरम् ॥ 3.114.42 ॥  
नष्टोऽहमिति संकल्पाद्यथा दुः खेन नश्यति ।  
प्रबुद्धोऽस्मीति संकल्पाज्जनो ह्येति यथा सुखम् ॥ 3.114.43 ॥  
तथा संमूढसंकल्पान्मूढतामेति वै मनः ।  
प्रबोधोदारसंकल्पात्प्रबोधायानुधावति ॥ 3.114.44 ॥  
क्षणात्संस्मरणादेषा ह्यविद्योदेति शाश्वती ।  
यस्माद्विस्मरणादन्तः परिणश्यति नश्वरी ॥ 3.114.45 ॥  
भावनी सर्वभावानां सर्वबूतविमोहिनी ।  
भारिणी स्वात्मनो नाशे स्वात्मवृद्धौ विनाशिनी ॥ 3.114.46 ॥  
मनो यदनुसंधत्ते तत्सर्वेन्द्रियवृत्तयः ।  
क्षणात्संपादयन्त्येता राजाज्ञामिव मन्त्रिणः ॥ 3.114.47 ॥  
तस्मान्मनोनुसंधानं भावेषु न करोति यः ।  
अन्तश्चेतनयत्नेन स शान्तिमधिगच्छति ॥ 3.114.48 ॥  
यदादावेव नास्तीदं तदद्यापि न विद्यते ।  
यदिदं भाति तद्ब्रह्म शान्तमेकमनिन्दितम् ॥ 3.114.49 ॥  
मननीयमतो नान्यत्कदा कस्य कथं कुतः ।  
निर्विकारमनाद्यन्तमास्यतामपयन्त्रणम् ॥ 3.114.50 ॥  
परं पौरुषामाश्रित्य यत्नात्परमया धिया ।  
भोगाशाभावनां चित्तात्समूलामलमुद्धरेत् ॥ 3.114.51 ॥  
यदुदेति परो मोहो जरामरणकारणम् ।  
आशापाशशतोल्लासिवासना तद्विजृम्भते ॥ 3.114.52 ॥  
मम पुत्रा मम धनमयं सोऽहमिदं मम ।  
इतियमिन्द्रजालेन वासनैव विवल्गति ॥ 3.114.53 ॥  
शून्ये एव शरीरेऽस्मिन्विलोलो जलवातवत् ।  
अनन्यया वासनया त्वहंभावाहिरर्पितः ॥ 3.114.54 ॥  
परमार्थेन तत्त्वज्ञ ममाहमिदमित्यलम् ।  
आत्मतत्त्वादृते सत्यं न कदाचन किंचन ॥ 3.114.55 ॥  
काद्रिद्यूर्वीनदिश्रेण्यो दृष्टिसृष्ट्या पुनः पुनः ।  
सैवान्येव विचित्रेयमविद्या परिवर्तते ॥ 3.114.56 ॥  
उदेत्यज्ञानमात्रेण नश्यति ज्ञानमात्रतः ।  
सन्मात्रे परिविच्छेद्या रज्ज्वामिव भुजंगधीः ॥ 3.114.57 ॥  
खाद्र्यब्ध्युर्वीनदी सेयं याऽविद्याऽज्ञस्य राघव ।  
नाविद्या ज्ञस्य तद्ब्रह्म स्वमहिम्ना व्यवस्थितम् ॥ 3.114.58 ॥  
रज्जुसर्पविकल्पौ द्वावज्ञेनैवोपकल्पितौ ।  
ज्ञेन त्वेकैव निर्णीता ब्रह्मदृष्टिरकृत्रिमा ॥ 3.114.59 ॥  
मा भवाज्ञो भव प्राज्ञो जहि संसारवासनाम् ।  
अनात्मन्यात्मभावेन किमज्ञ इव रोदिषि ॥ 3.114.60 ॥  
कस्तवायं जडो मूको देहो भवति राघव ।  
यदर्थं सुखदुः खाभ्यामवशः परिभूयसे ॥ 3.114.61 ॥  
यथा हि काष्ठजतुनोर्यथा बदरकुण्डयोः ।  
श्लिष्टयोरपि नैकत्वं देहदेहवतोस्तथा ॥ 3.114.62 ॥  
भस्त्रादाहे यथा दाहो न भस्त्रान्तरवर्तिनः ।  
पवनस्य तथा देहनाशे नात्मा न नश्यति ॥ 3.114.63 ॥  
दुः खितोऽहं सुखाढ्योऽहमिति भ्रान्तिं रधूद्वह ।  
मृगतृष्णोपमां बुद्ध्वा त्यज सत्यं समाश्रय ॥ 3.114.64 ॥  
अहो नु चित्रं यत्सत्यं ब्रह्म तद्विस्मृतं नृणाम् ।  
यदसत्यमविद्याख्यं तन्नूनं स्मृतिमागतम् ॥ 3.114.65 ॥  
प्रसरं त्वमविद्याया मा प्रयच्छ रघूद्वह ।  
अनयोपहिते चित्ते दुष्पारेह कदर्थना ॥ 3.114.66 ॥  
मिथ्यैवानर्थकारिण्या मनोमननपीनया ।  
अनया दुः खदायिन्या महामोहफलान्तया ॥ 3.114.67 ॥  
चन्द्रबिम्बे सुधार्द्रेऽपि कृत्वा रौरवकल्पनम् ।  
नारकं दाहसंशोषदुः खं समुभूयते ॥ 3.114.68 ॥  
जलकल्लोलकह्लारपुष्पसीकरवीचिषु ।  
सरस्सु मृगतृष्णाढ्यं मरुत्त्वं परिदृश्यते ॥ 3.114.69 ॥  
नभोनगरनिर्माणपातोत्पातनसंभ्रमाः ।  
स्वप्नादिष्वनुभूयन्ते विचित्राः सुखदुः खदाः ॥ 3.114.70 ॥  
संसारवासनाश्चेतो यदि नाम न पूरयेत् ।  
तज्जाग्रत्स्वप्नसंरम्भाः किं नयेयुरिहापदम् ॥ 3.114.71 ॥  
दृश्यते रौरवा वीचिनरकानर्थशासना ।  
मिथ्याज्ञाने गते वृद्धिं स्वप्नोपवनभूमिषु ॥ 3.114.72 ॥  
अनया वेधितं चेतो बिसतन्तावपि क्षणात् ।  
पश्यत्यखिलसंसारसागरानर्थविभ्रमम् ॥ 3.114.73 ॥  
अनयोपहते चित्ते राज्य एव हि संस्थिताः ।  
तास्तादृश्यो जना यान्ति या न योग्याः श्वपाकिनः ॥ 3.114.74 ॥  
तस्माद्राम परित्यज्य वासनां भवबन्धनीम् ।  
सर्वरागमयीं तिष्ठ नीरागः स्फटिको यथा ॥ 3.114.75 ॥  
तिष्ठतस्तव कार्येषु मास्तु रागेषु रञ्जना ।  
स्फटिकस्येव चित्राणि प्रतिबिम्बानि गृह्णतः ॥ 3.114.76 ॥  
विदितकौतुकसङ्घसमिद्धया  
यदि करोषि सदैव सुशीलया ।  
वरधिया गतप्राकृतिकक्रिय-  
स्तदसि केन सहानुपमीयसे ॥ 3.114.77 ॥

इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे यथाकथितदोषपरिहारोपदेशो नाम चतुर्दशोत्तरशततमः सर्गः ॥ 114 ॥

  पञ्चदशोत्तरशततमः सर्गः 115

श्रीवाल्मीकिरुवाच ।  
एवमुक्तो भगवता वसिष्ठेन महात्मना ।  
रामः कमलपत्राक्ष उन्मीलित इवाबभौ ॥ 3.115.1 ॥  
विकासितान्तः करणः शोभामलमुपाययौ ।  
आश्वस्तस्तमसि क्षीणे पद्मोऽर्कालोकनादिव ॥ 3.115.2 ॥  
बोधविस्मयसंजातसौम्यस्मितसिताननः ।  
दन्तरश्मिसुधाधौतामिमां वाचमुवाच ह ॥ 3.115.3 ॥  
श्रीराम उवाच ।  
अहो नु चित्रं पद्मोत्थैर्बद्धास्तन्तुभिरद्रयः ।  
अविद्यमाना या विद्या तया सर्वे वशीकृताः ॥ 3.115.4 ॥  
इदं तद्वज्रतां यातं तृणमात्रं जगत्त्रये ।  
अविद्ययापि यन्नामासदेव सदिव स्थितम् ॥ 3.115.5 ॥  
अस्याः संसारमायाया नद्यास्त्रिभुवनाङ्गणे ।  
रूपं मदवबोधार्थं कथयानुग्रहात्पुनः ॥ 3.115.6 ॥  
अन्यो यत्संशयोऽयं मे महात्मन्हृदि वर्तते ।  
लवणोऽसौ महाभागः किं नामापदमाप्तवान् ॥ 3.115.7 ॥  
संश्लिष्टयोराहतयोर्द्वयोर्वा देहदेहिनोः ।  
ब्रह्मन्क इव संसारी शुभाशुभफलैकभाक् ॥ 3.115.8 ॥  
लवणस्य तथा दत्त्वा तामापदमनुत्तमाम् ।  
किं गतश्चञ्चलारम्भः कश्चासावैन्द्रजालिकः ॥ 3.115.9 ॥  
श्रीवसिष्ठ उवाच ।  
काष्ठकुड्योपमो देहो न किंचन इहानघ ।  
स्वप्नालोक इवानेन चेतिसा परिकल्प्यते ॥ 3.115.10 ॥  
चेतस्तु जीवतां यातं चिच्छक्तिपरिभूषितम् ।  
विद्यात्संसारसंरम्भं कपिपोतकचञ्चलम् ॥ 3.115.11 ॥  
देही हि कर्मभाग्यो हि नानाकारशरीरधृक् ।  
अहं कारमनोजीवनामभिः परिकल्प्यते ॥ 3.115.12 ॥  
तस्येमान्यप्रबुद्धस्य न प्रबुद्धस्य राघव ।  
सुखदुः खान्यनन्तानि शरीरस्य न कानिचित् ॥ 3.115.13 ॥  
अप्रबुद्धं मनो नानासंज्ञाकल्पितकल्पनम् ।  
वृत्तीरनुपतच्चित्रा विचित्राकृतितां गतम् ॥ 3.115.14 ॥  
अप्रबुद्धं मनो यावन्निद्रितं तावदेव हि ।  
संभ्रमं पश्यति स्वप्ने न प्रबुद्धं कदाचन ॥ 3.115.15 ॥  
अज्ञाननिद्राक्षुभितो जीवो यावन्न बोधितः ।  
तावत्पश्यति दुर्भेदं संसारारम्भविभ्रमम् ॥ 3.115.16 ॥  
संप्रबुद्धस्य मनसस्तमः सर्वं विलीयते ।  
कमलस्य यथा हार्दं दिनालोकविकासिनः ॥ 3.115.17 ॥  
चित्ताविद्यामनोजीववासनेति कृतात्मभिः ।  
कर्मात्मेति च यः प्रोक्तः स देही दुः खकोविदः ॥ 3.115.18 ॥  
जडो देहो न दुः खार्हो दुः खी देह्यविचारतः ।  
अविचारो घनाज्ञानादज्ञानं दुः खकारणम् ॥ 3.115.19 ॥  
शुभाशुभानां धर्माणां जीवो विषयतां गतः ।  
अविवेकैकदोषेण कोशेनेव हि कीटकः ॥ 3.115.20 ॥  
अविवेकामयोन्नद्धं मनो विविधवृत्तिमत् ।  
नानाकारविहारेण परिभ्रमति चक्रवत् ॥ 3.115.21 ॥  
उदेति रौति हन्त्यत्ति याति वल्गति निन्दति ।  
मन एव शरीरेऽस्मिन्न शरीरं कदाचन ॥ 3.115.22 ॥  
यथा गृहपतिर्गेहे विविधं हि विचेष्टते ।  
न गृहं तु जडं राम तथा देहे हि जीवकः ॥ 3.115.23 ॥  
सर्वेषु सुखदुः खेषु सर्वासु कलनासु च ।  
मनः कर्तृ मनो भोक्तृ मानसं विद्धि मानवम् ॥ 3.115.24 ॥  
अत्र ते श्रृणु वक्ष्यामि वृत्तान्तमिममुत्तमम् ।  
लवणोऽसौ यथा यातश्चण्डालत्वं मनोभ्रमात् ॥ 3.115.25 ॥  
मनः कर्मफलं भुङ्क्ते शुभं वाऽशुभमेव वा ।  
यथैतद्बुद्ध्यसे नूनं तथाकर्णय राघव ॥ 3.115.26 ॥  
हरिश्चन्द्रकुलोत्थेन लवणेन पुरानघ ।  
(1) एकं तेनोपविष्टेन चिन्तितं मनसा चिरम् ॥ 3.115.27 ॥  
(1. एकान्तेनेति इति पाठः.)  
पितामहो मे सुमहान्राजसूयस्य याजकः ।  
अहं तस्य कुले जातस्तं यजे मनसा मखम् ॥ 3.115.28 ॥  
इति संचिन्त्य मनसा कृत्वा संभारमादृतः ।  
राजसूयस्य दीक्षायां प्रविवेश महीपतिः ॥ 3.115.29 ॥  
ऋत्विजश्चाह्वयामास पूजयामास सन्मुनीन् ।  
देवानामन्त्रयामास ज्वालयामास पावकम् ॥ 3.115.30 ॥  
यथेच्छं यजमानस्य मनसोपवनान्तरे ।  
ययौ संवत्सरः साग्रो देवर्षिद्विजपूजया ॥ 3.115.31 ॥  
भूतेभ्यो द्विजपूर्वेभ्यो दत्त्वा सर्वस्वदक्षिणाम् ।  
विबुध्यत दिनस्यान्ते स्व एवोपवने नृपः ॥ 3.115.32 ॥  
एवं स लवणो राजा राजसूयमवाप्तवान् ।  
मनसैव हि तुष्टेन युक्तं तस्य फलेन च ॥ 3.115.33 ॥  
अतश्चित्तं नरं विद्धि भोक्तारं सुखदुः खयोः ।  
तन्मनः पावनोपाये सत्ये योजय राघव ॥ 3.115.34 ॥  
पूर्णे देशे सुसंपूर्णः पुमान्नष्टे विनश्यति ।  
देहोऽहमिति येषां तु निश्चयस्तैरलं बुधाः ॥ 3.115.35 ॥  
उच्चैर्विवेकवति चेतसि संप्रबुद्धे  
दुः खान्यलं विगलितानि विविक्तबुद्धेः ।  
भास्वत्करप्रकटिते ननु पद्मखण्डे  
संकोचजाड्यतिमिराणि चिरं क्षतानि ॥ 3.115.36 ॥

इत्यार्षे श्रीवासिष्ठमहारामायणे वाo मोo उत्पत्तिप्रकरणे सुखदुः खभोक्तृत्वोपदेशो नाम पञ्चदशोत्तरशततमः सर्गः ॥ 115 ॥



  षोडशोत्तरशततमः सर्गः 116

श्रीराम उवाच ।  
राजसूयफलं प्राप्तं लवणेन किल प्रभो ।  
प्रमाणं किमिवात्र स्यात्कल्पनाजालशम्बरे ॥ 3.116.1 ॥  
श्रीवसिष्ठ उवाच ।  
यदा शाम्बरिकः काले संप्राप्तो लावणीं सभाम् ।  
तदाहमवसं तत्र तत्प्रत्यक्षेण दृष्टवान् ॥ 3.116.2 ॥  
अहं सभ्यैस्ततस्तत्र गते शाम्बरिकर्मणि ।  
किमेतदिति यत्नेन पृष्टश्च लवणेन च ॥ 3.116.3 ॥  
चिन्तयित्वा मया दृष्ट्वा तत्र तत्कथितं ततः ।  
श्रृणु तत्ते प्रवक्ष्यामि राम शाम्बरिकेहितम् ॥ 3.116.4 ॥  
राजसूयस्य कर्तारो ये हि ते द्वादशाब्दिकम् ।  
आपद्दुः खं प्राप्नुवन्ति नानाकारव्यथामयम् ॥ 3.116.5 ॥  
अतः शक्रेण गगनाद्दुः खाय लवणस्य सः ।  
प्रहितो देवदूतो हि राम शाम्बरिकाकृतिः ॥ 3.116.6 ॥  
राजसूयक्रियाकर्तुस्तस्य दत्त्वा महापदम् ।  
अगच्छत्स नभोमार्गं सुरसिद्धनिषेवितम् ॥ 3.116.7 ॥  
तस्मात्प्रत्यक्षमेवैतद्राम नात्र संदेहोऽस्ति ।  
मनो हि विलक्षणानां क्रियाणां कर्तृ भोक्तृ च तदेव निर्घृष्य संशोध्य चित्तरत्नमिह हिमकणमिवातपेन विलीनतां विवेकेन नीत्वा परं श्रेयः प्राप्स्यसि ।  
चित्तमेव सकलभूताडम्बरकारिणीमविद्यां विद्धि ।  
सा विचित्रकेन्द्रजालवशादिदमुत्पादयति ।  
अविद्याचित्तजीवबुद्धिशब्दानां भेदो नास्ति वृक्षतरुशब्दयोरिवेति ज्ञात्वा चित्तमेव विकल्पनं कुरु ।  
अभ्युदिते चित्तवैमल्यार्कबिम्बे सकलङ्कविकल्पोत्थदोषतिमिरापहरणं न तदस्ति राघव यन्न दृश्यते यन्नात्मीक्रियते यन्न परित्यज्यते यन्न म्रियते यन्नात्मीयं यन्न परकीयं सर्वं सर्वदा सर्वो भवतीति परमार्थः ॥ 3.116.8 ॥  
भावराशिस्तथा बोधः सर्वो यात्येकपिण्डताम् ।  
विचित्रमृद्धाण्डगणो यथाऽपक्वो जले स्थितः ॥ 3.116.9 ॥  
श्रीराम उवाच ।  
एवं मनः परिक्षये सकलसुखदुः खानामन्तः प्राप्यत इति भवता प्रोक्तं तत्कथं महात्मंश्चपलवृत्तिरूपस्यास्य मनसोऽसत्ता भवति ॥ 3.116.10 ॥  
श्रीवसिष्ठ उवाच ।  
रघुकुलेन्द्रो श्रृणु मनः प्रशमने युक्तिं, यां ज्ञात्वा स्वस्वाचारदूरे मनः संधिरयमेष्यसि ॥ 3.116.11 ॥  
इह हि तावद्ब्रह्मणः सर्वभूतानां त्रिविधोत्पत्तिरिति तत्पूर्वोक्तम् ॥ 3.116.12 ॥  
तत्रेदंप्रथमया मनः कल्पनया देहीति सा ब्रह्मरूपिणी संकल्पमयी भूत्वा यदेव संकल्पयति तदेव पश्यति तेनेदं भुवनाडम्बरं कल्प्यते ॥ 3.116.13 ॥  
तत्र जननमरणसुखदुः खमोहादिकं संसरणं कल्पयन्ती कल्पानुरचना बहुनाममन्थरं स्थित्वा स्वयं विलीयते हिमकणिकेवातपगता ॥ 3.116.14 ॥  
कालोदितः संकल्पवशात् पुनरन्यतया जायते सापि पुनर्विलीयते पुनरप्युदेति सैवेति भूयोभूयोऽनुसंसरन्ती स्वयमुपशाम्यति ॥ 3.116.15 ॥  
इत्थमनन्ता ब्रह्मकोटयोऽस्मिन्ब्रह्माण्डेऽन्येषु च समतीता भविष्यन्तीति सन्ति चेतरा अनन्ता यासां संख्यापि न विद्यते ॥ 3.116.16 ॥  
एवमस्यां तादृशि वर्तमानायामीश्वरादागत्य जीवो यथा जीव्यते विमुच्यते तच्छृणु ॥ 3.116.17 ॥  
ब्रह्मणो मनः शक्तिरभ्युदिता पुरः स्थिताकाशशक्तिमवलम्ब्य तत्रस्थपवनतानुपातिनी घनसंकल्पत्वं गच्छति ॥ 3.116.18 ॥  
ततः पुरः प्राप्तभूततन्मात्रपञ्चकतामेत्यान्तः करणतां नीत्वा सात्वसूक्ष्मा प्रकृतिर्भूत्वा गगनपवनतेजोरूपतासंकल्पात्प्रालेयरूपतामुपेत्य शाल्योषधिं विशन्ती प्राणिनां गर्भतां च गच्छति ॥ 3.116.19 ॥  
जायते तस्मात्ततः पुरुषः संपद्यते ॥ 3.116.20 ॥  
तेन पुरुषेण जातमात्रेणैव बाल्यात्प्रभृति विद्याग्रहणं कर्तव्यं गुरवोऽनुगन्तव्याः ॥ 3.116.21 ॥  
ततः क्रमात्पुंसस्तवेव चमत्कृतिर्जायते ॥ 3.116.22 ॥  
स्वच्छदृशा चित्तवृत्तेः पुरुषस्य हेयोपादेयविचार उत्पद्यते ॥ 3.116.23 ॥  
तादृग्विवेकवति संकलिताभिमाने  
पुंसि स्थिते विमलसत्त्वमयाग्र्यजातौ ।  
सप्तात्मिकावतरति क्रमशः शिवाय  
चेतः प्रकाशनकरी ननु योगभूमिः ॥ 3.116.24 ॥

इत्यार्षे श्रीवासिष्ठमहारामायणे वालमीकीये मोक्षोo उत्पत्तिप्रकरणे साधवजन्मावतारो नाम षोडशोत्तरशततमः सर्गः ॥ 116 ॥



  सप्तदशोत्तरशततमः सर्गः 117

श्रीराम उवाच ।  
कीदृश्यो भगवन्योगभूमिकाः सप्तसिद्धिदाः ।  
समासेनेति मे ब्रूहि सर्वतत्त्वविदांवर ॥ 3.117.1 ॥  
श्रीवसिष्ठ उवाच ।  
अज्ञानभूः सप्तपदा ज्ञभूः सप्तपदैव हि ।  
पदान्तराण्यसंख्यानि भवन्त्यन्यान्यथैतयोः ॥ 3.117.2 ॥  
स्वयत्नसाधकरसान्महासत्ताभरोन्नतेः ।  
एते प्रतिपदं बद्धमूले संफलतः फलम् ॥ 3.117.3 ॥  
तत्र सप्तप्रकारां त्वमज्ञानस्य भुवं श्रृणु ।  
ततः सप्तप्रकारां त्वं श्रोष्यसि ज्ञानभूमिकाम् ॥ 3.117.4 ॥  
स्वरूपवस्थितिर्मुक्तिस्तद्भ्रंशोऽहंत्ववेदनम् ।  
एतत्संक्षेपतः प्रोक्तं तज्ज्ञत्वाज्ञत्वलक्षणम् ॥ 3.117.5 ॥  
शुद्धसन्मात्रसंवित्तेः स्वरूपान्न चलन्ति ये ।  
रागद्वेषोदयाभावात्तेषां नाज्ञत्वसंभवः ॥ 3.117.6 ॥  
यत्स्वरूपपरिभ्रंशाच्चेत्यार्थे चितिमज्जनम् ।  
एतस्मादपरो मोहो न भूतो न भविष्यति ॥ 3.117.7 ॥  
अर्थादर्थान्तरं चित्ते याति मध्ये हि या स्थितिः ।  
निरस्तमनना यासौ स्वरूपस्थितिरुच्यते ॥ 3.117.8 ॥  
संशान्तसर्वसंकल्पा या शिलान्तरिव स्थितिः ।  
जाड्यनिद्राविनिर्मुक्ता सा स्वरूपस्थितिः स्मृता ॥ 3.117.9 ॥  
अहंतांशे क्षते शान्ते भेदे निःस्पन्दतां गते ।  
अजडा या प्रकचति तत्स्वरूपमिति स्थितम् ॥ 3.117.10 ॥  
तत्रारोपितमज्ञानं तस्य भूमीरिमाः श्रृणु ।  
बीजजाग्रत्तथा जाग्रन्महाजाग्रत्तथैव च ॥ 3.117.11 ॥  
जाग्रत्स्वप्नस्तथा स्वप्नः स्वप्नजाग्रत्सुषुप्तकम् ।  
इति सप्तविधो मोहः पुनरेव परस्परम् ॥ 3.117.12 ॥  
श्लिष्टो भवत्यनेकाख्यः श्रृणु लक्षणमस्य च ।  
प्रथमे चेतनं यत्स्यादनाख्यं निर्मलं चितः ॥ 3.117.13 ॥  
भविष्यच्चित्तजीवादिनामशब्दार्थभाजनम् ।  
बीजरूपं स्थितं जाग्रद्बीजजाग्रत्तदुच्यते ॥ 3.117.14 ॥  
एषा ज्ञप्तेर्नवावस्था त्वं जाग्रत्संसृतिं श्रृणु ।  
नवप्रसूस्य परादयं चाहमिदं मम ॥ 3.117.15 ॥  
इति यः प्रत्ययः स्वस्थस्तज्जाग्रत्प्रागभावनात् ।  
अयं सोऽहमिदं तन्म इति जन्मान्तरोदितः ॥ 3.117.16 ॥  
पीवरः प्रत्ययः प्रोक्तो महाजाग्रदिति स्फुरन् ।  
अरूढमथ वा रूढं सर्वथा तन्मयात्मकम् ॥ 3.117.17 ॥  
यज्जाग्रतो मनोराज्यं गाग्रत्स्वप्नः स उच्यते ।  
द्विचन्द्रशुक्तिकारूप्यमृगतृष्णादिभेदतः ॥ 3.117.18 ॥  
अभ्यासात्प्राप्य जाग्रत्त्वं स्वप्नोऽनेकविधो भवेत् ।  
अल्पकालं मया दृष्टमेवं नो सत्यमित्यपि ॥ 3.117.19 ॥  
निद्राकालानुभूतेऽर्थे निद्रान्ते प्रत्ययो हि यः ।  
स स्वप्नः कथितस्तस्य महाजाग्रत्स्थितेर्हृदि ॥ 3.117.20 ॥  
चिरसंदर्शनाभावादप्रफुल्लबृहद्वपुः ।  
स्वप्नो जाग्रत्तया रूढो महाजाग्रत्पदं गतः ॥ 3.117.21 ॥  
अक्षतेवाक्षते देहे स्वप्नजाग्रन्मतं हि तत् ।  
ष़डवस्थापरित्यागो जडा जीवस्य या स्थितिः ॥ 3.117.22 ॥  
(1) भविष्यद्दुःखबोधाढ्या सौषुप्ती सोच्यते गतिः ।  
(1.भविष्यदुःखेति मुद्रितपुस्तके पाठः.)  
एते तस्यामवस्थायां तृणलोष्टशिलादयः ॥ 3.117.23 ॥  
पदार्थाः संस्थिताः सर्वे परमाणुप्रमाणिनः ।  
सप्तावस्था इति प्रोक्ता मयाऽज्ञानस्य राघव ॥ 3.117.24 ॥  
एकैका शतशाखात्र नानाविभवरूपिणी ।  
जाग्रत्स्वप्नश्चिरं रूढो जागृतावेव गच्छति ॥ 3.117.25 ॥  
नानापदार्थभेदेन सविकासं विजृम्भते ।  
अस्यामप्युदरे सन्ति महाजाग्रद्दशादृशः ॥ 3.117.26 ॥  
तासामप्यन्तरे लोको मोहोन्मोहान्तरं व्रजेत् ।  
अन्तःपातिजलावर्त इव धावति नौर्भ्रमम् ॥ 3.117.27 ॥  
काश्चित्संसृतयो दीर्घं स्वप्नजाग्रत्तया स्थिताः ।  
काश्चित्पुनः स्वप्नजाग्रज्जाग्रत्स्वप्नास्तथेतरः ॥ 3.117.28 ॥  
अज्ञानभूमिरिति सप्तपदा मयोक्ता  
नानाविकारजगदन्तरभेदहीना ।  
अस्याः समुत्तरसि चारुविचारणाभि-  
र्दृष्टे प्रबोधविमले स्वयमात्मनीति ॥ 3.117.29 ॥  
इत्यार्षे श्रीवासिष्ठमहारामायणे वाo मोक्षोपायेषूत्पत्तिप्रकरणे अज्ञानभूमिकावर्णनं नाम सप्तदशोत्तरशततमः सर्गः ॥ 117 ॥

  अष्टादशोत्तरशततमः सर्गः 118

श्रीवसिष्ठ उवाच ।  
इमां सप्तपदां ज्ञानभूमिमाकर्णयानघ ।  
नानया ज्ञातया भूयो मोहपङ्के निमज्जसि ॥ 3.118.1 ॥  
वदन्ति बहुभेदेन वादिनो योगभूमिकाः ।  
मम त्वभिमता नूनमिमा एव शुभप्रदाः ॥ 3.118.2 ॥  
अवबोधं विदुर्ज्ञानं तदिदं सप्तभूमिकम् ।  
मुक्तिस्तु ज्ञेयभित्युक्तं भूमिकासप्तकात्परम् ॥ 3.118.3 ॥  
सत्यावबोधो मोक्षश्चैवेति पर्यायनामनी ।  
सत्यावबोधो जीवोऽयं नेह भूयः प्ररोहति ॥ 3.118.4 ॥  
ज्ञानबूमिः शुभेच्छाख्या प्रथमा समुदाहृता ।  
विचारणा द्वितीया तु तृतीया तनुमानसा ॥ 3.118.5 ॥  
सत्त्वापत्तिश्चतुर्थी स्यात्ततोऽसंसक्तिनामिका ।  
पदार्थाभावनी षष्ठी सप्तमी तुर्यगा स्मृता ॥ 3.118.6 ॥  
आसामन्ते स्थिते मुक्तिस्तस्यां भूयो न शोच्यते ।  
एतासां भूमिकानां त्वमिदं निर्वचनं श्रृणु ॥ 3.118.7 ॥  
स्थितः किं मूढ एवास्मि प्रेक्ष्येऽहं शास्त्रसज्जनैः ।  
वैराग्यपूर्वमिच्छेति शुभेच्छेत्युच्यते बुधैः ॥ 3.118.8 ॥  
शास्त्रसज्जनसंपर्कवैराग्याभ्यासपूर्वकम् ।  
सदाचारप्रवृत्तिर्या प्रोच्यते सा विचारणा ॥ 3.118.9 ॥  
विचारणाशुभेच्छाभ्यामिन्द्रियार्थेष्वसक्तता ।  
यात्र सा तनुता भावात्प्रोच्यते तनुमानसा ॥ 3.118.10 ॥  
भूमिकात्रितयाभ्यासाच्चित्तेऽर्थे विरतेर्वशात् ।  
सत्यात्मनि स्थितिः शुद्धे सत्त्वापत्तिरुदाहृता ॥ 3.118.11 ॥  
दशाचतुष्टयाभ्यासादसंसङ्गफलेन च ।  
रूढसत्त्वचमत्कारात्प्रोक्ताऽसंसक्तिनामिका ॥ 3.118.12 ॥  
भूमिकापञ्चकाभ्यासात्स्वात्मारामतया दृढम् ।  
आभ्यन्तराणां बाह्यानां पदार्थानामभावनात् ॥ 3.118.13 ॥  
परप्रयुक्तेन चिरं प्रयत्नेनार्थभावनात् ।  
पदार्थाभावनानाम्नी षष्ठी संजायते गतिः ॥ 3.118.14 ॥  
भूमिषट्कचिराभ्यासाद्भेदस्यानुपलम्भतः ।  
यत्स्वभावैकनिष्ठत्वं सा ज्ञेया तुर्यगा गतिः ॥ 3.118.15 ॥  
एषा हि जीवन्मुक्तेषु तुर्यावस्थेह विद्यते ।  
विदेहमुक्तिविषयस्तुर्यातीतमतः परम् ॥ 3.118.16 ॥  
ये हि राम महाभागाः सप्तमीं भूमिकां गताः ।  
आत्मारामा महात्मानस्ते महत्पदमागताः ॥ 3.118.17 ॥  
जीवन्मुक्ता न सज्जन्ति सुखदुः खरसस्थितौ ।  
प्रकृतेनार्थकार्याणिं किंचित्कुर्वन्ति वा न वा ॥ 3.118.18 ॥  
पार्श्वस्थबोधिताः सन्तः सर्वाचारक्रमागतम् ।  
आचारमाचरन्त्येव सुप्रबुद्धवदक्षतम् ॥ 3.118.19 ॥  
आत्मारामतया तांस्तु सुखयन्ति न काश्चन ।  
जगत्क्रियाः सुसंसुप्तान्रूपालोकाः स्त्रियो यथा ॥ 3.118.20 ॥  
भूमिकासप्तकं चैतद्धीमतामेव गोचरम् ।  
न पशुस्थावरादीनां न च म्लेच्छादिचेतसाम् ॥ 3.118.21 ॥  
प्राप्ता ज्ञानदशामेतां पशुम्लेच्छादयोऽपि ये ।  
सदेहा वाप्यदेहा वा ते मुक्ता नात्र संशयः ॥ 3.118.22 ॥  
ज्ञप्तिर्हि ग्रन्थिविच्छेदस्तस्मिन्सति हि मुक्तता ।  
मृगतृष्णाम्बुबुद्ध्यादि शान्तिमात्रात्मकस्त्वसौ ॥ 3.118.23 ॥  
ये तु मोहात्समुत्तीर्णा न प्राप्ताः पावनं पदम् ।  
आस्थिता भूमिकास्वासु स्वात्मलाभपरायणाः ॥ 3.118.24 ॥  
सर्वभूमिगताः केचित्केचिद्द्वित्रैकभूमिकाः ।  
भूमिषट्कगताः केचित्केचित्सप्तैकभूमिकाः ॥ 3.118.25 ॥  
भूमित्रयगताः केचित्केचिदन्त्यां भुवं गताः ।  
भूचतुष्टयगाः केचित्केचिद्भूमिद्वये स्थिताः ॥ 3.118.26 ॥  
भूम्यंशभाजनाः केचित्केचित्सार्धत्रिभूमिकाः ।  
केचित्सार्धचतुर्भूगाः सार्धषड्‌भूमिकाः परे ॥ 3.118.27 ॥  
विवेकिनो नरा लोके चरन्त इति भूमिषु ।  
ग्रहायतनतापस्य दृशावेशेषु संस्थिताः ॥ 3.118.28 ॥  
ते हि धीराः सुराजानो दशास्वासु जयन्ति ये ।  
तृणायतेऽत्र दिग्दन्तिघटाभटपराजयः ॥ 3.118.29 ॥  
ये तासु भूमिषु जयन्ति हि ये महान्तो  
वन्द्यास्त एव हि जितेन्द्रियशत्रवस्ते ।  
सम्नाड्विराडपि च यत्र तृणायते वै  
तस्मात्परं जगति ते समवाप्नुवन्ति ॥ 3.118.30 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूत्पत्तिप्रकरणे ज्ञानभूमिकोपदेशो नामाष्टादशोत्तरशततमः सर्गः ॥ 118 ॥

  एकोनविंशोत्तरशततमः सर्गः 119

श्रीवसिष्ठ उवाच ।  
ऊर्मिकासंविदा हेम यथा विस्मृत्य हेमताम् ।  
विरौति नाहं हेमेति तथात्माहंतयानया ॥ 3.119.1 ॥  
श्रीराम उवाच ।  
ऊर्मिकासंविदुदयः कथं हेम्नो यथा मुने ।  
अहंता चात्मन इति यथावद्ब्रूहि मे प्रभो ॥ 3.119.2 ॥  
श्रीवसिष्ठ उवाच ।  
सत एवागमापायौ प्रष्टव्यौ नासतः सता ।  
अहंत्वमूर्मिकात्वं च सती तु न कदाचन ॥ 3.119.3 ॥  
हेम (1) हेम्न्यूर्मिकां च त्वं गृहाणेत्युदितो यदि ।  
(1. यदि हेम ग्राह्यं तर्हि हेम्नि हेमनिमित्तमूर्मिकां त्वं गृहाणेति मध्यस्थेन उदितो भवत्यर्थात्क्रेता तत्तदा सोर्मिकेणार्थाद्विक्रेत्रा यद्दीयते तदस्ति सत्यमित्यन्वयः ।  
उदिते यदीति सप्तम्यन्तपाठेऽर्थात्क्रेतरि मध्यस्थेन इति उदिते सति इत्याद्यन्वयः ।  
हेम्नीति \`निमित्तात्कर्मयोगे' इति सप्तमी.)  
यद्दीयते सोर्मिकेण तत्तदस्ति न संशयः ॥ 3.119.4 ॥  
श्रीराम उवाच ।  
एवं चेतत्प्रभो किं स्यादूर्मिकात्वं तु कीदृशम् ।  
अनयैवार्थनिश्चित्या ज्ञास्यामि ब्रह्मणो वपुः ॥ 3.119.5 ॥  
श्रीवसिष्ठ उवाच ।  
रूपं राघव नीरूपमतश्चेन्निरूप्यते ।  
तद्बन्ध्यातनयाकारगुणांस्त्वं समुदाहर ॥ 3.119.6 ॥  
ऊर्मिकात्वं मुधा भ्रान्तिर्मायैषा सत्स्वरूपिणी ।  
रूपं तदेतदेवास्याः प्रेक्षिता यन्न दृश्यते ॥ 3.119.7 ॥  
मृगतृष्णाम्भसि द्वीन्दावहंतारूपकादिषु ।  
एतावदेव रूपं यत्प्रेक्ष्यमाणं न लभ्यते ॥ 3.119.8 ॥  
यः शुक्तौ रजताकारं प्रेक्षते रजतस्य सः ।  
न संप्राप्नोत्यणुमपि कणं क्षणमपि क्वचित् ॥ 3.119.9 ॥  
अपर्यालोकनेनैव सदिवासद्विराजते ।  
यथा शुक्तौ रजतता जलं मरुमरीचिषु ॥ 3.119.10 ॥  
यन्नास्ति तस्य नास्तित्वं प्रेक्ष्यमाणं प्रकाशते ।  
अप्रेक्ष्यमाणं स्फुरति मृगतृष्णास्विवाम्बुधीः ॥ 3.119.11 ॥  
असदेव च सत्कार्यकरं भवति च स्थिरम् ।  
बालानां मरणायैव वेतालभ्रान्तिसंभ्रमः ॥ 3.119.12 ॥  
हेमतां वर्जयित्वैकां विद्यते हेम्नि नेतरत् ।  
ऊर्मिकाकटकादित्वं तैलादिसिकतास्विव ॥ 3.119.13 ॥  
नेहास्ति सत्यं नो मिथ्या यद्यथा प्रतिभाव्यते (2) ।  
(2. भासत इति पाठः.)  
तत्तथार्थक्रियाकारि बालयक्षविकारवत् ॥ 3.119.14 ॥  
सद्वा भवत्वसद्वापि सुरूढं हृदये हि यत् ।  
तत्तदर्थक्रियाकारि विषस्येवामृतक्रिया ॥ 3.119.15 ॥  
परमैषैव सा विद्या मायैषा संसृतिर्ह्यसौ ।  
असतो निष्प्रतिष्ठस्य यदहंत्वस्य भावनम् ॥ 3.119.16 ॥  
हेम्न्यस्ति नोर्मिकादित्वमहन्ताद्यस्ति नात्मनि ।  
अहन्ताभाववस्त्वेमं स्वच्छे शान्ते सिते परे ॥ 3.119.17 ॥  
न सनातनता काचिन्न च काचिद्विरिञ्चिता ।  
न च ब्रह्माण्डिता काचिन्न च काचित्सुतादिता ॥ 3.119.18 ॥  
न लोकान्तरता काचिन्न च स्वर्गादिता क्वचित् ।  
न मेरुता नासुरता न मनस्त्वं न देहता ॥ 3.119.19 ॥  
न महाभूतता काचिन्न च कारणता क्वचित् ।  
न च त्रिकालकलना न भावाभाववस्तुता ॥ 3.119.20 ॥  
त्वत्ताहन्तात्मता तत्ता सत्ताऽसत्ता न काचन ।  
न क्वचिद्भेदकलना न भावो न रञ्जना ॥ 3.119.21 ॥  
सर्वं शान्तं निरालम्बं जगत्त्वं शाश्वतं शिवम् ।  
अनामयमनाभासमनामकमकारणम् ॥ 3.119.22 ॥  
न सन्नासन्न मध्यान्तं न सर्वं सर्वमेव च ।  
मनोवचोभिरग्राह्यं शून्याच्छून्यं सुखात्सुखम् ॥ 3.119.23 ॥  
श्रीराम उवाच ।  
अवबुद्धं समं ब्रह्म सर्वमेव मयाधुना ।  
तथापि भूयः कथय सर्गः किमिव लोक्यते ॥ 3.119.24 ॥  
श्रीवसिष्ठ उवाच ।  
परे शान्ते परं नाम स्थितमित्थमिदंतया ।  
नेह सर्गो न सर्गाख्या काचिदस्ति कदाचन ॥ 3.119.25 ॥  
महार्णवाम्भसीवाम्बु संस्थिता परमेश्वरे ।  
जलं द्रवत्वात्स्पन्दीव निस्पन्दं परमं पदम् ॥ 3.119.26 ॥  
भाः स्वात्मनीव कचति न कचत्येव तत्पदम् ।  
भासां तत्त्वं हि कचनं पदं त्वचनं विदुः ॥ 3.119.27 ॥  
अध ऊर्ध्वं वर्जयित्वा यथाब्धेरुदरे पयः ।  
स्फुरत्येवं परे चित्त्वादिदं नानेव तत्परम् ॥ 3.119.28 ॥  
ईषद्विदः स्वयं चित्त्वाच्चेत्यतामिव गच्छति ।  
बुद्ध्यते सर्ग इत्येव समास्थास्यति शाश्वतम् ॥ 3.119.29 ॥  
सर्गस्तु परमार्थस्य संज्ञेत्येव विनिश्चयः ।  
नानास्ति नायमत्यन्तमम्बरस्य यथाम्बरम् ॥ 3.119.30 ॥  
चित्तात्सर्गसमापत्तिरचित्तात्सर्गसंक्षयः ।  
परे परमसंशान्ते हेम्नीव कटकभ्रमः ॥ 3.119.31 ॥  
सन्नेव सर्गो सत्यत्वमेति चित्तशमोदये ।  
असत्यत्तामवाप्नोति स्वतः संवेदनोदये ॥ 3.119.32 ॥  
संवेदनमहंतावत्सर्गसंभ्रमसंभ्रमः ।  
असंवेदनामाशान्तं परं विद्धि न तज्जडम् ॥ 3.119.33 ॥  
नानेव सर्गो नानायं त्रस्यैकात्मशिवात्मकः ।  
पुंस्त्वकर्मक्रिया सेना मृन्मयी शिल्पिनां यथा ॥ 3.119.34 ॥  
इदं पूर्णमनारम्भमनन्तमनघोदरम् ।  
पूर्णे पूर्णपरापूरैः पूर्णमेवावतिष्ठते ॥ 3.119.35 ॥  
यदयं लक्ष्यते सर्गस्तद्ब्रह्म ब्रह्मणि स्थितम् ।  
नभो नभसि विश्रान्तं शान्तं शान्ते शिवे शिवम् ॥ 3.119.36 ॥  
मुकुरप्रतिबिम्बस्थे नगरे नवयोजने ।  
यथा दूरमदूरं च तथेशे तदतत्क्रमः ॥ 3.119.37 ॥  
असदभ्युदितं विश्वं सदप्यभ्युदितं सदा ।  
प्रतिभासात्सदाभासमवस्तुत्वादसन्मयम् ॥ 3.119.38 ॥  
आदर्शनगराकारे मृगतृष्णाम्बुभास्वरे ।  
द्विचन्द्रविभ्रमाभासे सर्गेऽस्मिन्कैव सत्यता ॥ 3.119.39 ॥  
मायाचूर्णपरिक्षेपाद्यथा व्योम्नि पुरभ्रमः ।  
तथा संविदि संसारः सारोऽसारश्च भासते ॥ 3.119.40 ॥  
यावद्विचारदहनेन समूलदाहं  
दग्धा न जर्जरलतेव बलादविद्या ।  
शाखाप्रतानगहनानि बहूनि ताव-  
न्नानाविधानि सुखदुः खवनानि सूते ॥ 3.119.41 ॥

इत्यार्षें श्रीवसिष्ठमहारामायणे वाल्मीकीये देo मोo उत्पत्तिप्रकरणे हेमोर्म्युपदेशो नामैकोनविंशत्युत्तरशततमः सर्गः ॥ 119 ॥

  विंशत्युत्तरशततमः सर्गः 120

श्रीवसिष्ठ उवाच ।  
हेमोर्मिकादिवन्मिथ्या कथितायाः क्षयोन्मुखम् ।  
त्वं महत्त्वमविद्यायाः श्रृणु राघव कीदृशम् ॥ 3.120.1 ॥  
लवणोऽसौ महीपालस्तथा दृष्ट्वा तदा भ्रमम् ।  
द्वितीये दिवसे गन्तुं प्रवृत्तस्तां महाटवीम् ॥ 3.120.2 ॥  
यत्र दृष्टं मया दुः खमरण्यानीं स्मरामि ताम् ।  
चित्तादर्शगतां विन्ध्यात्कदाचिल्लभ्यते हि सा ॥ 3.120.3 ॥  
इति निश्चत्य सचिवैः प्रययौ दक्षिणापथम् ।  
पुनर्दिग्विजयायेव प्राप्य विन्ध्यमहीधरम् ॥ 3.120.4 ॥  
पूर्वदक्षिणपाश्चात्यमहार्णवतटस्थलीम् ।  
ब्रभ्राम कौतुकात्सर्वां व्योमवीथीमिवोष्णगुः ॥ 3.120.5 ॥  
अथैकस्मिन्प्रदेशे तां चिन्तामिव पुरोगताम् ।  
ददर्शोग्रामरण्यानीं परलोकमहीमिव ॥ 3.120.6 ॥  
स तत्र विहरंस्तांस्तान्वृत्तान्तान्सकलानथ ।  
दृष्टवान्पृष्टवांश्चैव ज्ञातवांश्च विसिस्मिये ॥ 3.120.7 ॥  
तान्परिज्ञातवांश्चासीद्व्याधान्पुल्कसजान्पुनः ।  
विस्मयाकुलया बुद्ध्या भूयो बभ्राम संभ्रमी ॥ 3.120.8 ॥  
अथ प्राप्य महाटव्यां पर्यन्ते धूमधूसरे ।  
तमेव ग्रामकं यस्मिन्सोऽभवत्पुष्टपुल्कसः ॥ 3.120.9 ॥  
तत्रापश्यज्जनांस्तांस्तांस्ताः स्त्रियस्ताः कुटीरकाः ।  
नानाकाराञ्जनाधारांस्तास्तांश्च वसुधातटान् ॥ 3.120.10 ॥  
तांश्चाकाण्डपरिभ्रष्टांस्तान्वृक्षांस्तांस्त्वनुव्रजान् ।  
तांस्तथैव वमुद्देशांस्तान्व्याधानेकलान्सुतान् ॥ 3.120.11 ॥  
अन्यासु वृद्धासु सबाष्पनेत्रा-  
स्वार्तार्तियुक्तासु च वर्णयन्ती ।  
अकालकान्तारविशीर्णबन्धु-  
दुः खान्यसंख्यानि सखीषु वृद्धा ॥ 3.120.12 ॥  
वृद्धा प्रवृद्धोज्ज्वलनेत्रबाष्पा  
(1) कष्टं बताशुष्ककुचा कृशाङ्गी ।  
(1. कंथावृता इति पाठः .)  
अवग्रहोग्राशनिदग्धदेशे  
तत्रार्तनादा परिरोदितीदम् ॥ 3.120.13 ॥  
हा पुत्रि पुत्रावृतसर्वगात्रे  
दिनत्रयाभोजनजर्जराङ्गि ।  
कृत्वासिना वर्मणि जीर्णदेहाः  
कथं क्व मुक्ता भवतासवस्ते ॥ 3.120.14 ॥  
तालीदलालम्बनमम्बुदाद्रौ  
दन्तान्तरस्थारुणसत्फलस्य ।  
स्मरामि गुञ्जाफलदाम भर्तुः  
पुरस्थमुद्रामरहासिनस्ते ॥ 3.120.15 ॥  
कदम्बजम्बीजरलवङ्गगुञ्जा-  
कुञ्जान्तरतस्तु चरत्तक्षोः ।  
पश्यामि पुत्रस्य कदा नु भूयो  
भयंकराण्युड्यतिवल्गितानि ॥ 3.120.16 ॥  
न तानि कामस्य विलासिनीह  
मुखेऽपि शोभालसितानि सन्ति ।  
तमालनीले चिबुकैकदेशे  
सुतस्य चान्यास्यगतामिषस्य ॥ 3.120.17 ॥  
सुतापनीता सह तेन भर्त्रा  
यमेन यस्या यमुना समाना ।  
तमालवल्लीसहपुष्पगुच्छा  
समीरणेनेव वने वरेण ॥ 3.120.18 ॥  
हा पुत्रि गुञ्जाफलदामहारे  
समुन्नताभोगपयोधराङ्गि ।  
वातोल्लसत्कज्जललोलवर्णे  
पर्णाम्बरे बादरजम्बुदन्ते ॥ 3.120.19 ॥  
हा राजपुत्रेन्दुसमानकान्त  
संत्यज्य शुद्धान्तविलासिनीस्ताः ।  
रतिं प्रयातोऽसि ममात्मजायां  
न सापि ते सुस्थिरतामुपेता ॥ 3.120.20 ॥  
संसारनद्याः सुतरङ्गभङ्गैः  
क्रियाविलासैर्विहितोपहासैः ।  
किं नाम तुच्छं न कृतं नृपेशो  
यद्योजितः पुष्कसकन्यकायाम् ॥ 3.120.21 ॥  
सा त्रस्तसारङ्गसमाननेत्रा  
स दृप्तशार्दूलसमानवीर्यः ।  
उभौ गतावेकपदेन नाश-  
माशा सहार्थेन यथा महेहा ॥ 3.120.22 ॥  
मृतेश्वराश्वस्तनिजात्मजास्मि  
दुर्देशयातास्मि च दुर्गताऽस्मि ।  
दुर्जातिजातास्मि महापदेऽस्मि  
साक्षाद्भयं भोऽस्मि महापदस्मि ॥ 3.120.23 ॥  
नीचावमानप्रभवसल्य मन्योः  
क्षुधाप्रपन्नस्य कलत्रकस्य ।  
शोकस्य वृत्तावनिवार्यवृत्ते-  
र्नार्यस्म्यनेकायतनं विनाथा ॥ 3.120.24 ॥  
दैवोपतप्तस्य विबान्धवस्य  
मूढस्य रूढस्य महाधिभूमौ ।  
यत्प्राणनं यन्मरणं महाप-  
द्यस्यात्मनिर्जीवितमुत्तमं तत् ॥ 3.120.25 ॥  
जनैर्विहीनस्य कुदेशवृत्ते-  
र्दुः खान्यनन्तानि समुल्लसन्ति ।  
सहस्रशाखारससंकुलानि  
तृणानि वर्षास्विव पर्वतस्य ॥ 3.120.26 ॥  
एवं लपन्तीं स्वकलत्रवृद्धां  
दासीभिराश्वास्य नृपः स्त्रियं ताम् ।  
पप्रच्छ किंवृत्तमिहैव का च  
का ते सुता कश्च सुतस्तवेति ॥ 3.120.27 ॥  
उवाच सा वाष्पविलोचनाथ  
ग्रामस्त्वयं पुष्पसघोषनामा ।  
इहाभवत्पुष्कसकः पतिर्मे  
बभूव तस्येन्दुसमा सुतैका ॥ 3.120.28 ॥  
सा दैवयोगात्पतिमिन्द्रतुल्य-  
मिहागतं दैववशेन भूपम् ।  
अयं विशीर्णं मधुकुम्भिमाप  
वने वराकी करभी यथैका ॥ 3.120.29 ॥  
सा तेन सार्धं सुचिरं सुखानि  
भुक्त्वा प्रसूता तनयाः सुतांश्च ।  
वृद्धिं गता काननकोटरेऽस्मिं-  
स्तुम्बीलता पादपसंश्रितेव ॥ 3.120.30 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषूत्पत्तिप्रकरणे चण्डालीशोचनं नाम विंशत्युत्तरशततमः सर्गः ॥ 120 ॥



  एकविंशत्युत्तरशततमः सर्गः 121

चण्डाल्युवाच ।  
केनचित्त्वथ कालेन ग्रामकेऽस्मिञ्जनेश्वर ।  
अवृष्टिदुः खमभवद्भीषणं भग्नमानवम् ॥ 3.121.1 ॥  
महतानेन दुः खेन सर्वे ते ग्रामका जनाः ।  
विनिर्गत्य गता दूरं सर्वे पञ्चत्वमागताः ॥ 3.121.2 ॥  
तेनेमा दुः खभागिन्यः शून्या वयमिह प्रभो ।  
सौम्य शोचाम सद्बाष्पमाचान्तेक्षणधारया ॥ 3.121.3 ॥  
इत्याकर्ण्याङ्गनावक्राद्राजा विस्मयमागतः ।  
मन्त्रिणां मुखमालोक्य चित्रार्पित इवाभवत् ॥ 3.121.4 ॥  
बूयो विचारयामास तदाश्चर्यमनुत्तमम् ।  
भूयो भूयोऽथ पप्रच्छ बभूवाश्चर्यवानिति ॥ 3.121.5 ॥  
तेषां समुचितैर्दानसन्मानैर्दुः खसंक्षयम् ।  
कृत्वा करुणयाविष्टो इष्टलोकपरावरः ॥ 3.121.6 ॥  
स्थित्वा तत्र चिरं कालं विमृश्य नियतेक्गतीः ।  
आजगाम गृहं पौरैर्वन्दितः प्रविवेश ह ॥ 3.121.7 ॥  
प्रातस्तत्र सभास्थाने मामपृच्छदसौ नृपः ।  
कथमेवं मुने स्वप्नः प्रत्यक्षमिति विस्मितः ॥ 3.121.8 ॥  
यथावस्तुतया तस्य तत उक्तः स तादृशः ।  
संशयो हृदयान्नुन्नो वातेनेवाम्बुदो दिवः ॥ 3.121.9 ॥  
इत्येवं राघवाविद्या महती भ्रमदायिनी ।  
असत्सत्तां नयत्याशु सच्चासत्तां नयत्यलम् ॥ 3.121.10 ॥  
श्रीराम उवाच ।  
कथमेवं वद ब्रह्मन्स्वप्नः सत्यत्वमागतः ।  
भ्रमोदार इवैषोऽर्थो न मे गलति चेतसि ॥ 3.121.11 ॥  
श्रीवसिष्ठ उवाच ।  
सर्वमेतदविद्यायां संभवत्येव राघव ।  
घटेषु पटता दृष्टा स्वप्नसंभ्रमितादिषु ॥ 3.121.12 ॥  
दूरं निकटवद्भाति मुकुरेऽन्तरिवाचलः ।  
चिरं शीघ्रत्वमायाति पुनः श्रेष्ठेव यामिनी ॥ 3.121.13 ॥  
असंभवच्च भवति स्वप्ने स्वमरणं यथा ।  
असच्च सदिवाभाति (1) स्वप्नेष्विव नभोगतिः ॥ 3.121.14 ॥  
(1. सदिवोदेतीति इति पाठः.)  
सुस्थितं सुष्ठु चलति भ्रमे भूपरिवर्तवत् ।  
अचलं चलतामेति मदविक्षुब्धचित्तवत् ॥ 3.121.15 ॥  
वासनावलितं चेतो यद्यथा भावयत्यलम् ।  
तत्तथानुभवत्याशु न तदस्ति न वाप्यसत् ॥ 3.121.16 ॥  
यदैवाभ्युदिता विद्या त्वहंत्वादिमयी मुधा ।  
तदैवानादिमध्यान्ता भ्रमस्यानन्ततोदिता ॥ 3.121.17 ॥  
प्रतिभासवशादेव सर्वो विपरिवर्तते ।  
क्षणः कल्पत्वमायाति कल्पश्च भवति क्षणः ॥ 3.121.18 ॥  
विपर्यस्तमतिर्जन्तुः पश्यत्यात्मानमेडकम् ।  
बिभर्ति सिंहतामेडो वासनावशतः स्वयम् ॥ 3.121.19 ॥  
विषमभ्रमदाविद्यामोहाहन्तादयः समाः ।  
सर्वे चित्तविपर्यासफलसंपत्तिहेतुतः ॥ 3.121.20 ॥  
काकतालीयवच्चेतोवासनावशतः स्वतः ।  
संवदन्ति महारम्भा व्यवहाराः परस्परम् ॥ 3.121.21 ॥  
वृत्तं प्राक्पक्कणे राज्ञः कस्यचिल्लवणस्य यत् ।  
प्रतिभातं तदेतस्य सद्वासद्वा मनोगतम् ॥ 3.121.22 ॥  
विस्मरत्यपि विस्तीर्णां कृतां चेतः क्रियां यथा ।  
तथा कृतामप्यकृतामिति स्मरति निश्चितम् ॥ 3.121.23 ॥  
तथा न भुक्तवानस्मि भुक्तवानिति चेतसि ।  
स्वप्ने देशान्तरगमे प्राकृतोऽप्यवबुद्ध्यते ॥ 3.121.24 ॥  
विन्ध्यपुष्कससुग्रामे व्यवहारोऽयमीदृशः ।  
प्रतिभासागतस्तस्य स्वप्ने पूर्वकथा यथा ॥ 3.121.25 ॥  
अथवा लवणेनाशु दृष्टो यः स्वप्नविभ्रमः ।  
स एव संविदं प्राप्तो विन्ध्यपुष्कसचेतसि ॥ 3.121.26 ॥  
लावणी प्रतिभाऽऽरूढा विन्ध्यापुष्कसचेतसि ।  
विन्ध्यपुष्कससंविद्वाऽऽरूढा पार्थिवचेतसि ॥ 3.121.27 ॥  
यथा बहूनां सदृशं वचनं नाम मानसम् ।  
तथा स्वप्नेऽपि भवति कालो देशः क्रियापि च ॥ 3.121.28 ॥  
व्यवहारगतेस्तस्याः सत्तास्ति प्रतिभासतः ।  
सत्ता सर्वपदार्थानां नान्या संवेदनादृते ॥ 3.121.29 ॥  
संवेदनेतरा भाति वीचिर्वा जलसंगतिः (1) ।  
(1. संगत इति पाठः.)  
भूतभव्यभविष्यस्था तरुबीजे तरुर्यथा ॥ 3.121.30 ॥  
तस्याः सत्त्वमसत्त्वं च न सन्नासदिति स्थितम् ।  
सत्सदेव हि संवित्तेरसंवित्तेरसन्मयम् ॥ 3.121.31 ॥  
नाविद्या विद्यते किंचित्तैलादि सिकतास्विव ।  
हेम्नः किं कटकादन्यत्पदं स्याद्धेमतां विना ॥ 3.121.32 ॥  
अविद्ययात्मतत्त्वस्य संबन्धो नोपपद्यते ।  
संबन्धः सदृशानां च यः स्फुटः स्वानुभूतितः ॥ 3.121.33 ॥  
जतुकाष्ठादिसंबन्धो यः समासमयोगतः ।  
नान्योन्यानुभवायासौ तदेकस्पन्दमात्रकम् ॥ 3.121.34 ॥  
परमार्थमयं सर्वं यथा तेनोपलादयः ।  
चिता समभिचेत्यन्ते संबन्धवशतः समाः ॥ 3.121.35 ॥  
यदा चिन्मात्रसन्मात्रमयाः सर्वे जगद्गताः ।  
भावास्तदा विभान्त्येते मिथः स्वानुभवस्थितेः ॥ 3.121.36 ॥  
न संभवति संबन्धो विषमाणां निरन्तरः ।  
न परस्परसंबन्धाद्विनानुभवनं मिथः ॥ 3.121.37 ॥  
(2) सदृशे सदृशं वस्तु क्षणाद्गत्वैकतामलम् ।  
(2. सदंशे इति पाठः.)  
रूपमास्फारयत्येकमेकत्वादेव नान्यथा ॥ 3.121.38 ॥  
(1)चिच्चेत्यमिलिता दृश्यरूपयोदेति चेतनः ।  
(1. चिच्चेत्यचितितारूपदृश्ययोदेति चेतन इति पाठष्टीकानुगुणः.)  
(जडं (2) जडेन मिलितं घनं संपद्यते जडम् ।)  
(2. जडं जडेन इति श्लोकार्ध क्वचिन्न पठ्यते.)  
न च चिज्जडयोरैक्यं वैलक्षण्यात्क्वचिद्भवेत् ॥ 3.121.39 ॥  
चिज्जडौ चित्र एकत्र न तौ संमिलतः क्वचित् ।  
चिन्मयत्वाच्चिदालम्भश्चिदालम्भेन वेदनम् ॥ 3.121.40 ॥  
दारुपाषाणभेदानां नतु ह्येते चिदात्मकाः ।  
पदार्थो हि पदार्थेन परिणाम्यनुभूयते ॥ 3.121.41 ॥  
जिह्वयैव रसास्वादः सजातीयामलोदयः ।  
ऐक्यं च विद्धि संबन्धं नास्त्यसावसमानयोः ॥ 3.121.42 ॥  
जडचेतनयोस्तेन नोपलादि जडं मतम् ।  
चिदेवोपलकुड्यादिरूपिणीति मिता चिता ॥ 3.121.43 ॥  
एकीभावं गता द्रष्टृदृश्यादि कुरुते भ्रमम् ।  
काष्ठोपलाद्यशेषं हि परमार्थमयं यतः ॥ 3.121.44 ॥  
तदात्मना (3) तत्संबन्धं दृश्यत्वेनोपलभ्यते ।  
(3. तत्संबन्ध इति पाठः सादुः.)  
सर्वं सर्वप्रकाराढ्यमनन्तमिव यत्नतः ॥ 3.121.45 ॥  
विश्वं सन्मात्रमेवैतद्विद्धि तत्त्वविदां वर ।  
असत्तात्यागनिष्ठेन विश्वं लक्षशतभ्रमैः ॥ 3.121.46 ॥  
पूरितं चिच्चमत्कारो नच किंचन पूरितम् ।  
संकल्पनागरा नॄणां मिथः स्पन्दन्ति नो यथा ॥ 3.121.47 ॥  
न देशकालरोधाय तथा सर्गेष्विति स्थितिः ।  
भेदबोधे हि सर्गत्वमहंत्वादिभ्रमोदयः ॥ 3.121.48 ॥  
हेमसंवित्परित्यागे कटकादिभ्रमो यथा ।  
कटकादिभ्रमो हेम्नि देशाद्देशं भवाद्भवम् ॥ 3.121.49 ॥  
दृग्दर्शनपरित्यागे नाविद्यास्ति पृथक्सदा ।  
कटकादिमहाभेदमेकं हेम यथामलम् ॥ 3.121.50 ॥  
बोधैकत्वादयं सर्गस्तदेवासन्नयत्यलम् ।  
सेना मृत्संविदा चित्रा मृन्मात्रमिव मृन्मयी ॥ 3.121.51 ॥  
जलमेकं तरङ्गादि दार्वेकं शालभञ्जिका ।  
मृन्मात्रमेकं कुम्भादि ब्रह्मैकं तत्रिजगद्भ्रमः ॥ 3.121.52 ॥  
संबन्धे दृश्यदृष्टीनां मध्ये द्रष्टुर्हि यद्वपुः ।  
द्रष्टृदर्शनदृश्यादिवर्जितं तदिदं परम् ॥ 3.121.53 ॥  
देशाद्देशं गते चित्ते मध्ये यच्चेतसो वपुः ।  
अजाड्यसंविन्मननं तन्मयो भव सर्वदा ॥ 3.121.54 ॥  
अजाग्रत्स्वप्ननिद्रस्य यत्ते रूपं सनातनम् ।  
अचेतनं चाजडं च तन्मयो भव सर्वदा ॥ 3.121.55 ॥  
जडतां वर्जयित्वैकां शिलाया हृदयं हि तत् ।  
अक्षुब्धो वाथवा क्षुब्धस्तन्मयो भव सर्वदा ॥ 3.121.56 ॥  
कस्यचित्किंचनापीह नोदेति न विलीयते ।  
अक्षुब्धो वाथवा क्षुब्धः स्वस्थस्तिष्ठ यथासुखम् ॥ 3.121.57 ॥  
नाभिवाञ्छति नो द्वेष्टि देहे किंचित्क्वचित्पुमान् ।  
स्वस्थस्तिष्ठ निराशङ्कं देहवृत्तिषु मा पत ॥ 3.121.58 ॥  
भविष्यद्ग्रामकग्राम्यकार्यव्यवसितो यथा ।  
चित्तवृत्तिषु मा तिष्ठ तथा सत्यात्मतां गतः ॥ 3.121.59 ॥  
यथा देशान्तरनरो यथा काष्ठं यथोपलः ।  
तथैव पश्य चित्तं त्वमचित्तैव यदात्मना ॥ 3.121.60 ॥  
यथा दृषदि नास्त्यम्बु यथाम्भस्यनलस्तथा ।  
स्वात्मन्येवास्ति नो चित्तं परमात्मनि तत्कुतः ॥ 3.121.61 ॥  
प्रेक्ष्यमाणं न यत्किंचित्तेन यत्क्रियते क्वचित् ।  
कृतं भवति तन्नेति मत्वा चित्तातिगो भवेत् ॥ 3.121.62 ॥  
अत्यन्तानात्मभूतस्य यश्चित्तस्यानुवर्तते ।  
पर्यन्तवासिनः कस्मान्न म्लेच्छस्यानुवर्तते ॥ 3.121.63 ॥  
निरन्तरमनादृत्य त्वमाराच्चित्तपुष्कसम् ।  
स्वस्थमास्स्व निराशङ्कं पङ्केनेव कृतो जडः ॥ 3.121.64 ॥  
चित्तं नास्त्येव मे भूतं मृतमेवाद्य वेत्ति वा ।  
भव निश्चयवान्भूत्वा शिलापुरुषनिश्चलः ॥ 3.121.65 ॥  
प्रेक्षायामस्ति नो चित्तं तद्विहीनोऽसि तत्त्वतः ।  
स किमर्थमनर्थेन तद्व्यर्थेन कदर्थ्यसे ॥ 3.121.66 ॥  
असता चित्तयक्षेण ये मुधा स्ववशे कृताः ।  
तेषां पेलवबुद्धीनां चन्द्रादशनिरुत्थितः ॥ 3.121.67 ॥  
चित्तं दूरे परित्यज्य योऽसि सोऽसि स्थिरो भव ।  
भव भावनया मुक्तो युक्त्या परमयान्वितः ॥ 3.121.68 ॥  
असतो येऽनुवर्तन्ते चेतसोऽसत्यरूपिणः ।  
व्योममारणकर्मैकनीतकालान्धिगस्तु तान् ॥ 3.121.69 ॥  
व्यपगलितमना महानुभावो  
भव भवपारगतो भवामलात्मा ।  
सुचिरमपि विचारितं न लब्धं  
मलममलात्मनि मानसात्म किंचित् ॥ 3.121.70 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषूत्पत्तिप्रकरणे चित्ताभावप्रतिपादनं नामैकविंशत्युत्तरशततमः सर्गः ॥ 121 ॥



  द्वाविंशत्युत्तरशततमः सर्गः 122

श्रीवसिष्ठ उवाच ।  
प्रथमं जातमात्रेण पुंसा किंचिद्विकसितबुद्धिनैवं सत्संगमपरेण भवितव्यम् ॥ 3.122.1 ॥  
अनवरतप्रवाहपतितोऽयमविद्यानदीनिवहः  
शास्त्रसज्जनसंपर्कादृते न तरितुं शक्यते ॥ 3.122.2 ॥  
तेन विवेकतः पुरुषस्य हेयोपादेयविचार उपजायते ॥ 3.122.3 ॥  
तदासौ शुभेच्छाभिधां विवेकभुवमापतितो (1) भवति ॥ 3.122.4 ॥  
(1. मवतीर्णो भवतीति पाठः.)  
ततो विवेकवशतो विचारणायाम् ॥ 3.122.5 ॥  
तम्यग्ज्ञानेनासम्यग्वासनां त्यजतः संसारभावनातो मनस्तनुतामेति ॥ 3.122.6 ॥  
तेन तनुमानसां नाम विवेकभूमिमवतीर्णो भवति ॥ 3.122.7 ॥  
यदैव योगिनः सम्यग्ज्ञानोदयस्तदैव सत्त्वापत्तिः ॥ 3.122.8 ॥  
तद्वशाद्वासना तनुतां गता यदा तदैवासावसं-  
सक्त इत्युच्यते कर्मफलेन न बध्यत इति ॥ 3.122.9 ॥  
अथतानववशादसत्ये भावनातानवमभ्यस्यति ॥ 3.122.10 ॥  
यावन्न कुर्वन्नपि व्यवहरन्नप्यसत्येषु संसारवस्तुषु स्थितोऽपि (1) स्वात्मन्येव (1. स्वात्मन्यवक्षीण इति पाठः.) क्षीणमनस्त्वादभ्यासवशाब्दाह्यं वस्तु कुर्वन्नपि न पश्यति नालम्बनेन सेवते नाभिध्यायति तनुवासनत्वाच्च केवलं मूढः सुप्तप्रबुद्ध इव कर्तव्यं करोति ॥ 3.122.11 ॥  
तनुभावितमनस्कस्तेन योगभूमिकां भावनामधिरूढः ॥ 3.122.12 ॥  
इत्यन्तर्लीनचित्तः कतिचित्संवत्सरानभ्यस्य सर्वथैव कुर्वन्नपि बाह्यपदार्थान्भावनां त्यजति तुर्यात्मा भवति ततो जीवन्मुक्त इत्युच्यते ॥ 3.122.13 ॥  
नाभिनन्दति संप्राप्तं नाप्राप्तमभिशोचति ।  
केवलं विगताशङ्कं संप्राप्तमनुवर्तते ॥ 3.122.14 ॥  
त्वयापि राघव ज्ञातं ज्ञातव्यमखिलान्तरम् ।  
ननु ते सर्वकार्येभ्यो वासना तनुतां गता ॥ 3.122.15 ॥  
शरीरातीतबृत्तिस्त्वं शरीरस्थोऽथवा भव ।  
मागाः शोकं च हर्षं त्वं त्वमात्मा विगतामयः ॥ 3.122.16 ॥  
त्वय्यात्मनि सिते स्वच्छे सर्वगे सर्वदोदिते ।  
कुतो दुः खसुखे राम कुतो मरणजन्मनी ॥ 3.122.17 ॥  
अबन्धुरपि कस्मात्त्वं बन्धुदुः खानि शोचसि ।  
अद्वितीये स्थिते ह्यस्मिन्बान्धवाः क इवात्मनि ॥ 3.122.18 ॥  
दृश्यते केवले देहे परमाणुचयः (3) परम् ।  
(3. पर इति पाठः.)  
देशकालान्यतापत्तेर्नात्मोदेति न लीयते ॥ 3.122.19 ॥  
अविनाशोऽपि कस्मात्त्वं विनश्यामीति शोचसि ।  
अमृत्युवसतौ स्वच्छे विनाशः क इवात्मनि ॥ 3.122.20 ॥  
घटे कपालतां याते घटाकाशो न नश्यति ।  
यथा तथा शरीरेऽस्मिन्नष्टेऽपि न विनश्यति ॥ 3.122.21 ॥  
मृगतृष्णातरङ्गिण्यां क्षीणायामातपो यथा ।  
न नश्यति तथा देहे नष्टे नात्मा विनश्यति ॥ 3.122.22 ॥  
वाञअछैवोदेति ते कस्माद्भ्रान्तिरन्तर्निरर्थिका ।  
अद्वितीयो द्वितीयं किं यद्वस्त्वात्माभिवाञ्छतु ॥ 3.122.23 ॥  
श्रव्यं स्पृश्यं तथा दृश्यं रस्यं घ्रेयं च राघव ।  
न किंचिदस्ति जगति व्यतिरिक्तं यदात्मनः ॥ 3.122.24 ॥  
सर्वशक्ताविमास्तस्मिन्नात्मन्येवाखिलाः स्थिताः ।  
शक्तयो वितते व्यक्ते आकाश इव शून्यता ॥ 3.122.25 ॥  
चित्ताद्राघव रूढेयं त्रिलोकीललनोदिता ।  
त्रिविधेन क्रमेणेह जन्मना जनितभ्रमा ॥ 3.122.26 ॥  
मनः प्रशमने सिद्धे वासनाक्षयनामनि ।  
कर्मक्षयाभिधानैव मायेयं प्रविनश्यति ॥ 3.122.27 ॥  
संसारोग्रारघट्टेऽस्मिन्नारूढा यन्त्रवाहिनी ।  
रज्जुस्तां वासनामेतां छिन्धि राघव यत्नतः ॥ 3.122.28 ॥  
अपरिज्ञायमानैषा महामोहप्रदायिनी ।  
परिज्ञाता त्वनन्ताख्या सुखदा ब्रह्मदायिनी ॥ 3.122.29 ॥  
आगता ब्रह्मणो भुक्त्वा संसारमिह लीलया ।  
पुनर्ब्रह्मैव संस्मृत्य ब्रह्मण्येव विलीयते ॥ 3.122.30 ॥  
शिवाद्राघव नीरूपादप्रमेयान्निरामयात् ।  
सर्वभूतानि जातानि प्रकाशा इव तेजसः ॥ 3.122.31 ॥  
रेखावृन्दं यथा पर्णे वीचिजालं यथा जले ।  
कटकादि यथा हेम्नि तथोष्णादि यथाऽनले ॥ 3.122.32 ॥  
तदेतद्भावनारूपे तथेदं भुवनत्रयम् ।  
तस्मिन्नेव स्थितं जातं तस्मादेव तदेव च ॥ 3.122.33 ॥  
स एव सर्वभूतानामात्मा ब्रह्मेति कथ्यते ।  
तस्मिञ्ज्ञाते जगज्ज्ञातं स ज्ञाता भुवनत्रये ॥ 3.122.34 ॥  
शास्त्रसंव्यवहारार्थं तस्यास्य वितताकृतेः ।  
चिद्ब्रह्मात्मेति नामानि कल्पितानि कृतात्मभिः ॥ 3.122.35 ॥  
विषयेन्द्रियसंयोगे हर्षामर्षविवर्जिता ।  
सैषा शुद्धानुभूतिर्हि सोऽयमात्मा चिदव्ययः ॥ 3.122.36 ॥  
आकाशातितराच्छाच्छ इदं तस्मिंश्चिदात्मनि ।  
स्वाभोग एव हि जगत्पृथग्वत्प्रतिबिम्बति ॥ 3.122.37 ॥  
बुद्धिस्तद्व्यतिरेकेण लोभमोहादयो हि तान् ।  
पात्यसद्व्यतिरेकेण ते च तस्मिंस्तदेव ते ॥ 3.122.38 ॥  
अदेहस्यैव ते राम निर्विकल्पचिदाकृतेः ।  
लज्जाभयविषादेभ्यः कुतो मोहः समुत्थितः ॥ 3.122.39 ॥  
अदेहो देहजैरेभिर्लज्जादिभिरसन्मयैः ।  
किं मूर्ख इव दुर्बुद्धिर्विकल्पैरभिभूयसे ॥ 3.122.40 ॥  
अखण्डचितिरूपस्य देहे खण्डनमागते ।  
असम्यग्दर्शिनोऽप्यस्ति न नाशः किमु सन्मतेः ॥ 3.122.41 ॥  
आपतेदर्कमार्गेऽपि न निरुद्धगमागमम् ।  
चित्तं नाम स विज्ञेयः पुरुषो न शरीरकम् ॥ 3.122.42 ॥  
शरीरे सत्यसति वा पुमानेव जगत्त्रये ।  
ज्ञोऽप्यज्ञोऽपि स्थितो राम नष्टे देहे न नश्यति ॥ 3.122.43 ॥  
यानीमानि विचित्राणि दुः खानि परिपश्यसि ।  
तानि देहस्य सर्वाणि नाग्राह्यस्य चिदात्मनः ॥ 3.122.44 ॥  
मनोमार्गादतीतत्वाद्यासौ शून्यमिव स्थिता ।  
चित्कथं नाम दुः खैर्वा सुखैर्वा परिगृह्यते ॥ 3.122.45 ॥  
स्वास्पदात्मानमेवासौ विनष्टाद्देहपञ्जरात् ।  
अभ्यस्तां वासनां यातः षट्‌पदः खमिवाम्बुजात् ॥ 3.122.46 ॥  
असच्चेदात्मतत्त्वं तदस्मिंस्ते देहपञ्जरे ।  
नष्टे किं नाम नष्टं स्याद्राम केनानुशोचसि ॥ 3.122.47 ॥  
सत्यं भावय तेन त्वं मा मोहमनुभावय ।  
निरिच्छस्यात्मनो नेच्छा काचिदप्यनघाकृतेः ॥ 3.122.48 ॥  
साक्षिभूते समे स्वच्छे निर्विकल्पे चिदात्मनि ।  
निरिच्छं प्रतिबिम्बन्ति जगन्ति मुकुरे यथा ॥ 3.122.49 ॥  
साक्षिभूते समे स्वच्छे निर्विकल्पे चिदात्मनि ।  
स्वयं जगन्ति दृश्यन्ते सन्मणाविव रश्यमयः ॥ 3.122.50 ॥  
अनिच्छमपि संबन्धो यथा दर्पणबिम्बयोः ।  
तथैवेहात्मजगतोर्भेदाभेदौ व्यवस्थितौ ॥ 3.122.51 ॥  
सूर्यसंनिधिमात्रेण यतोदेति जगत्क्रिया ।  
चित्सत्तामात्रकेणेदं जगन्निष्पद्यते तथा ॥ 3.122.52 ॥  
पिण्डग्रहो निवृत्तोऽस्या एवं राम जगत्स्थितेः ।  
आकाशमेषा संपन्ना भवतामपि चेतसि ॥ 3.122.53 ॥  
सत्तामात्रेण दीपस्य यथालोकः स्वभावतः ।  
चित्तत्त्वस्य स्वभावात्तु तथेयं जागती स्थितिः ॥ 3.122.54 ॥  
पूर्वं मनः समुदितं परमात्मतत्त्वा-  
त्तेनाततं जगदिदं स्वविकल्पजालैः ।  
शून्येन शून्यमपि तेन यथाम्बरेण  
नीलत्वमुल्लसितचारुतराभिधानम् ॥ 3.122.55 ॥  
संकल्पसंक्षयवशाद्गलिते तु चित्ते  
संसारमोहमिहिका गलिता भवन्ति ।  
स्वच्छं विभाति शरदीव खमागतायां  
चिन्मात्रमेकमजमाद्यमनन्तमन्तः ॥ 3.122.56 ॥  
कर्मात्मकं प्रथममेव मनोऽभ्युदेति  
संकल्पतः कमलजप्रकृतीस्तदेत्य ।  
नानाभिधं जगदिदं हि मुधा तनोति  
वेतालदेहकलनामिव मुग्धबालः ॥ 3.122.57 ॥  
असन्मयं सदिव पुरो विलक्ष्यते  
पुनर्भवत्यथ परिलीयते पुनः ।  
स्वयं मनश्चिति चितसंस्फुरद्वपु-  
र्महार्णवे जलवलयावली यथा ॥ 3.122.58 ॥

इत्यार्षे श्रीवासिष्ठमहारामायणे वाल्मीकीये देवदूतोक्ते मोक्षोपायेषूत्पत्तिप्रकरणे स्वरूपनिरूपणं नाम द्वाविंशत्युत्तरशततमः सर्गः ॥ 122 ॥  
समाप्तमिदमुत्पत्तिप्रकरणम् ॥



  श्रीः ।  
  योगवासिष्ठः ।  
श्रीवासिष्ठमहारामायणतात्पर्यप्रकाशाख्यव्याख्यासंवलितः ।  
स्थितिप्रकरणं चतुर्थम् ।  
प्रथमः सर्गः 1  
अथोत्पत्तिप्रकरणादनन्तरमिदं श्रृणु ।  
स्थितिप्रकरणं राम ज्ञातं निर्वाणकारि यत् ॥ 4.1.1 ॥  
एवं तावदिदं विद्धि दृश्यं जगदिति स्थितम् ।  
अहं चेत्याद्यनाकारं भ्रान्तिमात्रमसन्मयत् ॥ 4.1.2 ॥  
अकर्तृकमरङ्गं च गगने चित्रमुत्थितम् ।  
अद्रष्टृकं चानुभवमनिद्रं स्वप्नदर्शनम् ॥ 4.1.3 ॥  
भविष्यत्पुरनिर्माणं चित्तसंस्थमिवोदितम् ।  
मर्कटानलतापान्तमसदेवार्थसाधकम् ॥ 4.1.4 ॥  
ब्रह्मण्यनन्यदन्याभमम्ब्वावर्तवदास्थितम् ।  
(1) सद्रूपमपि निः शून्यं तेजः सौरमिवाम्बरे ॥ 4.1.5 ॥  
(1. तद्रूपम् इति पाठः.)  
रत्नाभापुञ्जमिव खे दृश्यमानमभित्तिमत् ।  
गन्धर्वाणां पुरमिव (2) दृश्यं नित्यमभित्तिमत् ॥ 4.1.6 ॥  
(2. दृश्यमानं इति पाठः.)  
मृगतृष्णाम्ब्ववासत्यं सत्यवत्प्रत्ययप्रदम् ।  
संकल्पपुरवत्प्रौढमनुभूतमसन्मयम् ॥ 4.1.7 ॥  
कथार्थप्रतिभानात्म न क्वचित्स्थितमस्थितम् ।  
निः सारमप्यतीवान्तः सारं स्वप्नाचलोपमम् ॥ 4.1.8 ॥  
भूताकाशमिवाकारभासुरं शून्यमात्रकम् ।  
शरदभ्रमिवाग्रस्थमलमक्षयमक्षतम् ॥ 4.1.9 ॥  
वर्णो व्योममलस्येव दृश्यमानमवस्तुकम् ।  
स्वप्नाङ्गनारताकारमर्थनिष्ठमनर्थकम् ॥ 4.1.10 ॥  
चित्रोद्यानमिवोत्फुल्लमरसं सरसाकृति ।  
प्रकाशमपि निस्तेजश्चित्रार्कानलवत्स्थितम् ॥ 4.1.11 ॥  
अनुभूतं मनोराज्यमिवासत्यमवास्तवम् ।  
चित्रपद्माकर इव सारसौगन्ध्यवर्जितम् ॥ 4.1.12 ॥  
शून्ये प्रकचितं नानावर्णमाकारितात्मकम् ।  
अपिण्डग्रहमाशून्यमिन्द्रचापमिवोत्थितम् ॥ 4.1.13 ॥  
परामर्शेन शुष्यद्भिर्भूतपेलवपल्लवैः ।  
कृतं जडमसारात्म कदलीस्तम्भभासुरम् ॥ 4.1.14 ॥  
स्फुरितेक्षणदृष्टान्धकारचक्रकवर्तनम् ।  
अत्यन्तमभवद्रूपमपि प्रत्यक्षवत्स्थितम् ॥ 4.1.15 ॥  
वार्बुद्बुदमिवाभोगि शून्यमन्तः स्फुरद्वपुः ।  
रसात्मकं चाप्यरसमविच्छिन्नक्षयोदयम् ॥ 4.1.16 ॥  
नीहार इव विस्तारि गृहीतं सन्न किंचन ।  
जडशून्यास्पदं शून्यं केषांचित्परमाणुवत् ॥ 4.1.17 ॥  
किंचिद्भूतमयोऽस्मीति स्थितं शून्यमभूतकम् ।  
गृह्यमाणोऽप्यसद्रूपो निशाचर इवास्थितम् ॥ 4.1.18 ॥  
श्रीराम उवाच ।  
महाकल्पक्षये दृश्यमास्ते बीज इवाङ्कुरः ।  
परे भूय उदेत्येतत्तत एवेति किं वद ॥ 4.1.19 ॥  
एवंबोधाः किमज्ञाः स्युरुत ज्ञा इति च स्फुटम् ।  
यथावद्भगवन्ब्रूहि सर्वसंशयशान्तये ॥ 4.1.20 ॥  
श्रीवसिष्ठ उवाच ।  
इदं बीजेऽङ्कुर इव दृश्यमास्ते महाशये ।  
ब्रूते य एवमज्ञत्वमेतत्तस्यास्ति शैशवम् ॥ 4.1.21 ॥  
श्रृण्वेतत्किमसंबन्धं कथमेतदवास्तवम् ।  
विपरीतो बोध एष वक्तुः श्रोतुश्च मोहकृत् ॥ 4.1.22 ॥  
बीजे किलाङ्कुर इव जगदास्त इतीह या ।  
बुद्धिः सा सत्प्रलापार्थं मूढा श्रृणु कथं किल ॥ 4.1.23 ॥  
बीजं भवेत्स्वयं दृश्यं चित्तादीन्द्रियगोचरम् ।  
यवधानादिधान्यानि युक्तः (1) पत्राङ्कुरोद्भवः ॥ 4.1.24 ॥  
(1. युक्तस्तत्राङ्कुरोद्भव इति पाठः.)  
मनः षष्ठेन्द्रियातीतं यत्स्यादतितरामणु ।  
बीजं तद्भवितुं (2) शक्तं स्वयंभूर्जगतां कथम् ॥ 4.1.25 ॥  
(2. शक्य इति पाठः.)  
आकाशादपि सूक्ष्मस्य परस्य परमात्मनः ।  
सर्वाख्यानुपलम्भस्य कीदृशी बीजता कथम् ॥ 4.1.26 ॥  
तत्सूक्ष्ममसदाभासमसदेव ह्यतादृशम् ।  
कीदृशी बीजता तत्र बीजाभावे कुतोऽङ्कुरेः ॥ 4.1.27 ॥  
गगनाङ्गादपि स्वच्छे शून्ये तत्र परे पदे ।  
कथं सन्ति जगन्मेरुसमुद्रगगनादयः ॥ 4.1.28 ॥  
न किंचिद्यत्कथं किंचित्रास्ते वस्तु वस्तुनि ।  
अस्ति चेत्तत्कथं तत्र विद्यमानं न दृश्यते ॥ 4.1.29 ॥  
न किंचिदात्मनः किंचित्कथमेति कुतोऽथवा ।  
शून्यरूपाद्धटाकाशाज्जातोऽद्रिः क्व कुतः कदा ॥ 4.1.30 ॥  
प्रतिपक्षे कथं किंचिदास्ते च्छायातपे यथा ।  
कथमास्ते तमो भानौ कथमास्ते हिमोऽनले ॥ 4.1.31 ॥  
मेरुरास्ते कथमणौ कुतः किंचिदनाकृतौ ।  
तदतद्रूपयोरैक्यं क्व च्छायातपयोरिव ॥ 4.1.32 ॥  
साकारवटधानादावङ्कुराः सन्ति युक्तिमत् ।  
नाकारे तन्महाकारं जगदस्तीत्ययुक्तिकम् ॥ 4.1.33 ॥  
देशान्तरे यच्च नरान्तरे च  
बुद्ध्यादिसर्वेन्द्रियशक्ति दृश्यम् ।  
नास्त्येव तत्तद्विधबुद्धिबोधे  
न किंचिदित्येव तदुच्यते च ॥ 4.1.34 ॥  
कार्यस्य तत्कारणतां प्रयातं  
वक्तीति यस्तस्य विमूढबोधः ।  
कैर्नाम तत्कार्यमुदेति तस्मा-  
त्स्वैः कारमाद्यैः सहकारिरूपैः ॥ 4.1.35 ॥  
दुर्बुद्धिभिः कारणकार्यभावं  
संकल्पितं दूरतरे व्युदस्य ।  
तदेव तत्सत्यमनादिमध्यं  
जगत्तदेतत्स्थितमित्यवेहि ॥ 4.1.36 ॥

इत्यार्षे श्रीवासिष्ठमहारामायणे वाल्मीकीये देवदूतोक्ते मोक्षोपायेषु स्थितिप्रकरणे जन्यजनिनिराकरणं नाम प्रथमः सर्गः ॥ 1 ॥

  द्वितीयः सर्गः 2

श्रीवसिष्ठ उवाच ।  
अथैतदभ्युपगमे वच्मि वेद्यविदां वर ।  
समस्तकलनातीते महाचिद्व्योम्नि निर्मले ॥ 4.2.1 ॥  
जगदाद्यङ्कुरस्तत्र यद्यस्ति तदसौ तदा ।  
कैरिवोदेति कथय कारणैः सहकारिभिः ॥ 4.2.2 ॥  
सहकारिकारणानामभावे त्वङ्कुरोद्गतिः ।  
वन्ध्याकन्येव दृष्टेह न कदाचन केनचित् ॥ 4.2.3 ॥  
सहकारिकारणानामभावे यद्यवोदितम् ।  
मूलकारणमेवाङ्ग तत्स्वभावस्थितिं गतम् ॥ 4.2.4 ॥  
सर्गादौ सर्गरूपेण ब्रह्मैवात्मनि तिष्ठति ।  
यतास्थितमनाकारं क्व जन्यजनकक्रमः ॥ 4.2.5 ॥  
अथ पृथ्व्यादयोऽन्ये वा केचिदत्रोपकुर्वते ।  
सहकारिकारणत्वं तत्पूर्वं चात्र दूषणम् ॥ 4.2.6 ॥  
तस्मात्पदे जगच्छान्तमास्ते तत्सहकारिभिः ।  
चित्तात्प्रसरतीत्युक्तिर्बालस्य न विपश्चितः ॥ 4.2.7 ॥  
तस्माद्राम जगन्नासीन्न चास्ति न भविष्यति ।  
चेतनाकाशमेवाशु कचतीत्थमिवात्मनि ॥ 4.2.8 ॥  
अत्यन्ताभाव एवास्य जगतो विद्यते यदा ।  
तदा ब्रह्मेदमखिलमिति तद्राम नान्यथा ॥ 4.2.9 ॥  
पूर्वं प्रध्वंसनान्योन्याभावैर्यदुपशाम्यति ।  
न शाम्यत्येव तच्चित्ते शाम्यत्येव तु दृश्यते ॥ 4.2.10 ॥  
अत्यन्ताभाव एवास्य भावैर्यदुपशाम्यति ।  
न शाम्यत्येव सच्चित्ते क्व शाम्यत्येव दृश्यता ॥ 4.2.11 ॥  
अत्यन्ताभाव एवातो जगद्दृश्यस्य सर्वथा ।  
वर्जयित्वेतरा युक्तिर्नास्त्येवानर्थसंक्षये ॥ 4.2.12 ॥  
चिदाकाशस्य बोधोऽयं जगद्भातीति यत्स्थितम् ।  
अयं सोऽहमिदं नाहं लोके चित्रकथा यथा ॥ 4.2.13 ॥  
इदमद्र्यादि पृथ्व्यादि तथेदं वत्सरादि च ।  
अयं कल्पः क्षणश्चायमिमे मरणजन्मनी ॥ 4.2.14 ॥  
अयं कल्पान्तसंरम्भो महाकल्पान्त एष सः ।  
अयं स सर्गप्रारम्भो भाव्यभावक्रमस्त्वसौ ॥ 4.2.15 ॥  
लक्ष्माणीमानि कल्पानामिमा ब्रह्माण्डिकोटयः ।  
एते चेमे परिगता इमे भूय उपागताः ॥ 4.2.16 ॥  
इमानि धिष्ण्यजालानि देशकालकला इमाः ।  
महाचित्परमाकाशमनावृतमनन्तकम् ॥ 4.2.17 ॥  
यथापूर्वं स्थितं शान्तमित्येवं कचति स्वयम् ।  
परमाणुसहस्रांशुभास एता महाचितेः ॥ 4.2.18 ॥  
स्वयमन्तश्चमत्कारो यः समुद्गीर्यते चिता ।  
तत्सर्गभानं भातीदमरूपं नतु भित्तिमत् ॥ 4.2.19 ॥  
नोद्यन्ति नच नश्यन्ति नायान्ति नच यान्ति च ।  
महाशिलासु लेखानां सन्निवेशा इवाचलाः ॥ 4.2.20 ॥  
इमे सर्गाः प्रस्फुरन्ति स्वात्मनात्मनि निर्मले ।  
नभसीव नभोभाग निराकारा निराकृतौ ॥ 4.2.21 ॥  
द्रवत्वानीव तोयस्य स्पन्दा इव सदागतौ ।  
आवर्ता इव चाम्भोधेर्गुणिनो वा यथा गुणाः ॥ 4.2.22 ॥  
विज्ञानघनमेवैकमिदमेवमवस्थितम् ।  
सोदयास्तमयारम्भमनन्तं (1) शान्तमाततम् ॥ 4.2.23 ॥  
(1. मनारंभं इति पाठः.)  
सहकार्यादिहेतूनामभावे शून्यतो जगत् ।  
स्वयंभूर्जायते चेति किलोन्मत्तकफूत्कृतम् ॥ 4.2.24 ॥  
प्रशान्तसर्वार्थकलाकलङ्को  
निरस्तनिः शेषविकल्पतल्पः ।  
चिराय विद्रावितदीर्घनिद्रो  
भवाभयो भूषितभूः प्रबुद्धः ॥ 4.2.25 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषु स्थितिप्रकरणे स्थितिबीजोपन्यासो नाम द्वितीयः सर्गः ॥ 2 ॥

  तृतीयः सर्गः 3

श्रीराम उवाच ।  
महाकल्पान्तसर्गादौ प्रथमोऽसौ प्रजापतिः ।  
स्मृत्यात्मा जायते मन्ये स्मृत्यात्मैव ततो जगत् ॥ 4.3.1 ॥  
श्रीवसिष्ठ उवाच ।  
महाप्रलयसर्गादावेवमेतद्रघूद्वह ।  
स्मृत्यात्मैव भवत्यादौ प्रथमोऽसौ प्रजापतिः ॥ 4.3.2 ॥  
तत्संकल्पात्मकजगत्स्मृत्यात्मैवमिदं ततः ।  
भाति संकल्पनगरं स्थितं पूर्वं प्रजापतेः ॥ 4.3.3 ॥  
स्मृतिर्न संभवत्येव सर्गादौ परमात्मनः ।  
जन्माभावात्कथं कुत्र नभसीव महाद्रुमः ॥ 4.3.4 ॥  
श्रीराम उवाच ।  
न संभवति किं ब्रह्मन्सर्गादौ प्राक्तनी स्मृतिः ।  
महाप्रलयसंमोहैर्नश्यति प्राक्स्मृतिः कथम् ॥ 4.3.5 ॥  
श्रीवसिष्ठ उवाच ।  
ये महाप्रलये प्राज्ञाः सर्वे ब्रह्मादयः पुरा ।  
किल निर्वाणमायातास्तेऽवश्यं ब्रह्मतां गताः ॥ 4.3.6 ॥  
प्राक्तनः कः स्मृतेः कर्ता तस्मात्कथय सुव्रत ।  
स्मृतिर्निर्मूलतां याता स्मर्तुर्मुक्ततया यतः ॥ 4.3.7 ॥  
अतः स्मर्तुरभावेन स्मृतिर्वोदेति किं कथम् ।  
अवश्यं हि महाकल्पे सर्वे मोक्षैकभागिनः ॥ 4.3.8 ॥  
नानुभूतेऽनुभूते च स्वतश्चिद्व्योम्नि या स्मृतिः ।  
सा जगद्भूरिति प्रौढा दृश्या सास्त्येव चित्प्रभा ॥ 4.3.9 ॥  
भाति संवित्प्रभैवेयमनाद्यन्तावबासिनी ।  
यत्तदेतज्जगदिति स्वयंभूरिति च स्थितम् (1) ॥ 4.3.10 ॥  
(1. स्फुटं इति पाठः.)  
अनादिकालसंसिद्धं यद्भानं ब्रह्मणो निजम् ।  
स आतिवाहिको देहो विराजो जगदाकृतिः ॥ 4.3.11 ॥  
परमाणाविदं भाति त्रिजगत्सवनाभ्रखम् ।  
देशकालक्रियाद्रव्यदिनरात्रिक्रमान्वितम् ॥ 4.3.12 ॥  
परमाणुः प्रवततस्तस्यास्ते तादृगेव च ।  
भाति भासुरताकारि तादृग्गिरिकुलं पुनः ॥ 4.3.13 ॥  
तत्रापि तादृगाकारमेव प्रत्यनुसंततम् ।  
दृश्यमाभाति भारूपमेतदङ्ग न वास्तवम् ॥ 4.3.14 ॥  
इत्यस्त्यन्तो न सद्दृष्टेरसद्दृष्टेश्च वा क्वचित् ।  
अस्यास्त्वभ्युदितं बुद्धं नाबुद्धं प्रति वानघ ॥ 4.3.15 ॥  
बुद्धं प्रतीदं ब्रह्मैव केवलं शान्तमव्ययम् ।  
अबुद्धं प्रति बुद्ध्यैतद्भासुरं भुवनान्वितम् ॥ 4.3.16 ॥  
यथेदं भासुरं भाति जगदण्डकजृम्भितम् ।  
यथा कोटिसहस्राणि भान्त्यन्यान्यप्यणावणौ ॥ 4.3.17 ॥  
यथा स्तम्भे पुत्रिकान्तस्तस्याः स्वाङ्गेषु पुत्रिका ।  
तस्याश्च पुत्रिकास्त्यङ्गे तथा त्रैलोक्यपुत्रिका ॥ 4.3.18 ॥  
नाभिन्ना नापि संख्येया यथाद्रौ परमाणुकाः ।  
तथा ब्रह्म बृहन्मेरौ त्रैलोक्यपरमाणवः ॥ 4.3.19 ॥  
सूर्याद्यंशुषु संख्यातुं शक्यन्ते लघवोऽणवः ।  
उत्पद्यन्ते चिदादित्ये त्रैलोक्यपरमाणवः ॥ 4.3.20 ॥  
यथाणवो वहन्त्यर्कदीप्तिष्वप्सु रजः सु च ।  
तथा वहन्ति चिद्व्योम्नि त्रैलोक्यपरमाणवः ॥ 4.3.21 ॥  
शून्यानुभवमात्रात्म भूताकाशमिदं यथा ।  
सर्गानुभवमात्रात्म चिदाकाशमिदं तथा ॥ 4.3.22 ॥  
सर्गस्तु सर्गशब्दार्थतया बुद्धो नयत्यधः ।  
स ब्रह्मशब्दार्थतया बुद्धः श्रेयो भवत्यलम् ॥ 4.3.23 ॥  
विज्ञानात्मा शासिता विश्वबीजं  
ब्रह्मैवालं स्वं चिदाकाशमात्रम् ।  
यस्माज्जातं यत्तदेवेति विद्या-  
द्वेद्यं स्वान्तर्बोधसंबोधमात्रम् ॥ 4.3.24 ॥

इत्यार्षे श्रीवासिष्ठमहारामायणे वाल्मीकीये देo मोo स्थितिप्रकरणे जगदानन्त्यवर्णनं नाम तृतीयः सर्गः ॥ 3 ॥

  चतुर्थः सर्गः 4

श्रीवसिष्ठ उवाच ।  
इन्द्रियग्रामसंग्रामसेतुना भवसागरः ।  
तीर्यते नेतरेणेह केनचिन्नाम कर्मणा ॥ 4.4.1 ॥  
शास्त्रसत्संगमाभ्यासात्सविवेको जितेन्द्रियाः ।  
अत्यन्ताभावमेतस्य दृश्यस्याप्यवगच्छति ॥ 4.4.2 ॥  
एतत्ते कथितं सर्वं स्वरूपं रूपिणां वर ।  
संसारसागरश्रेण्यो यथा यान्ति प्रयान्ति च ॥ 4.4.3 ॥  
बहुनात्र किमुक्तेन मनः कर्मद्रुमाङ्कुरः ।  
तस्मिंश्छिन्ने जगच्छाखी छिन्नः कर्मतनुर्भवेत् ॥ 4.4.4 ॥  
मनः सर्वमिदं राम तस्मिन्नन्तश्चिकित्सते ।  
चिकित्सितो वै सकलो जगज्जालामयो भवेत् ॥ 4.4.5 ॥  
तदेतज्जायते लोके मनोमननमाकुलम् ।  
मनसो व्यतिरेकेण देहः क्वि किल दृश्यते ॥ 4.4.6 ॥  
दृश्यात्यन्तासंभवेन ऋते नान्येन हेतुना ।  
मनः पिशाचः प्रशमं याति (1) कल्पशतैरपि ॥ 4.4.7 ॥  
(1. कल्पशतैरति इति पाठः.)  
एतच्च संभवत्येव मनोव्याधिचिकित्सिते ।  
दृश्यात्यन्तासंभवात्म परमौषधमुत्तमम् ॥ 4.4.8 ॥  
मनो मोहमुपादत्ते म्रियते जायते मनः ।  
तत्स्वचिन्ताप्रसादेन बध्यते मुच्यते पुनः ॥ 4.4.9 ॥  
स्फुरतीदं जगत्सर्वं चित्ते मननमूर्च्छिते ।  
शून्यमेवाम्बरे स्फारे गन्धर्वाणां पुंर यथा ॥ 4.4.10 ॥  
मनसीदं जगत्कृत्स्नं स्फारं स्फुरति चास्ति च ।  
पुष्पगुच्छ इवामोदस्तत्स्थं तस्मादिवेतरत् ॥ 4.4.11 ॥  
यथा तिलकणे तैलं गुणो गुणिनि वा यथा ।  
यथा धर्मिणि वा धर्मस्तथेदं चित्तके जगत् ॥ 4.4.12 ॥  
रश्मिजालं यथा सूर्ये यथालोकस्तु तेजसि ।  
यथौष्ण्यं चित्रभानौ च मनसीदं तथा जगत् ॥ 4.4.13 ॥  
शैत्यं यथैव तुहिने यथा नभसि शून्यता ।  
यथा चञ्चलता वायौ मनसीदं तथा जगत् ॥ 4.4.14 ॥  
मनो जगज्जगदखिलं तथा मनः  
परस्परं त्वविरहिते सदैव हि ।  
तयोर्द्वयोर्मनसि निरन्तरं क्षिते  
क्षितं जगन्नतु जगति क्षिते मनः ॥ 4.4.15 ॥

इत्यार्षे श्रीवासिष्ठमहारामायणे वाल्मीo देo मोo स्थितिप्रकरणे स्थित्यङ्कुरकलनं नाम चतुर्थः सर्गः ॥ 4 ॥

  पञ्चमः सर्गः 5

श्रीराम उवाच ।  
भगवन्सर्वधर्मज्ञ पूर्वापरविदां वर ।  
अयं मनसि संसारः स्फारः कथमिव स्थितः ॥ 4.5.1 ॥  
यथायं मनसि स्फारः संसारः स्फुरति स्फुरन् ।  
दृष्टान्तदृष्ट्या स्फुटया तथा कथय मेऽनघ ॥ 4.5.2 ॥  
श्रीवसिष्ठ उवाच ।  
यथैन्दवानां विप्राणां जगन्त्यवपुषामपि ।  
स्थितानि जातदार्ढ्यानि मनसीदं तथा स्थितम् ॥ 4.5.3 ॥  
लवणस्य यथा राज्ञश्चेन्द्रजालाकुलाकृतेः ।  
चण्डालत्वमनुप्राप्तं तथेदं मनसि स्थितम् ॥ 4.5.4 ॥  
भार्गवस्य चिरं कालं स्वर्गभोगबुभुक्षया ।  
यथा भोगाधिनाथत्वं संसारित्वं बभूव च ॥ 4.5.5 ॥  
भोगेश्वरत्वं च (1) यथा तथेदं मनसि स्थितम् ।  
(1. तथा इति पाठः.)  
श्रीराम उवाच ।  
भगवन्भृगुपुत्रस्य स्वर्गभोगबुभुक्षया ॥ 4.5.6 ॥  
कथं भोगाधिनाथत्वं संसारित्वं बभूव च ।  
श्रीवसिष्ठ उवाच ।  
श्रृणु राम पुरा वृत्तं संवादं भृगुकालयोः ॥ 4.5.7 ॥  
सानौ मन्दरशैलस्य तमालविटपाकुले ।  
पुरा मन्दरशैलस्य सानौ कुसुमसंकुले ॥ 4.5.8 ॥  
अतप्यत तपो घोरं कस्मिंश्चिद्भगवान्भृगुः ।  
तमुपास्ते स्म तेजस्वी बालः पुत्रो महामतिः ॥ 4.5.9 ॥  
शुक्रः सकलचन्द्राभः प्रकाश इव भासुरः ।  
भृगुर्वनवरे तस्मिन्समाधावेव संस्थितः ॥ 4.5.10 ॥  
सर्वकालं समुत्कीर्णो वनोपलतलादिव ।  
शुक्रः कुसुमशय्यासु कलधौताजिरेषु च ॥ 4.5.11 ॥  
मन्दरोद्दामदोलासु बालो रमणलीलया ।  
विद्याविद्यादृशोर्मध्ये शुक्रः प्राप्तमहापदः ॥ 4.5.12 ॥  
त्रिशङ्कुरिव रोदोन्तरवर्तत तदाकुलः ।  
निर्विकल्पसमाधिस्थे स कदाचित्पितर्यथ ॥ 4.5.13 ॥  
अव्यग्रोऽभवदेकान्ते जितारिरिव भूमिपः ।  
ददर्शाप्सरसं तत्र गच्छन्तीं नभसः पथा ॥ 4.5.14 ॥  
क्षीरोदमध्यलुलितां लक्ष्मीमिव जनर्दनः ।  
मन्दारमालावलितां मन्दानिलचलालकाम् ॥ 4.5.15 ॥  
हारझाङ्कारिगमनां सुगन्धितनभोनिलाम् ।  
लावण्यपादपलतां मदघूर्णितलोचनाम् ॥ 4.5.16 ॥  
अमृतीकृततद्देशां देहन्दूदयदीप्तिभिः ।  
कान्तामालोक्य तस्याभूदुल्लसत्तरलं मनः ॥ 4.5.17 ॥  
दृष्टनिर्मलपूर्णेन्दुवपुरम्बुनिधेरिव ।  
साप्यालोक्य शुक्रमुखं तथा परवशा ह्यभूत् ॥ 4.5.18 ॥  
मनसिजेषु पराहतमाशयं  
स परिबोध्य मनस्तदनूशना ।  
विगलितेतरवृत्तितयात्मना  
स च वधूमय एव बभूव ह ॥ 4.5.19 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे भार्गवोपाख्याने भार्गवस्खलनं नाम पञ्चमः सर्गः ॥ 5 ॥

  षष्ठः सर्गः 6

श्रीवसिष्ठ उवाच ।  
अथ तां मनसा ध्यायंस्तत्रैवामीलितेक्षणः ।  
आरब्धवान्मनोराज्यमिदमेकः किलोशना ॥ 4.6.1 ॥  
एषा हि ललना व्योम्नि सहस्रनयनालये ।  
संप्राप्तोऽयमहं स्वर्गमालोलसुरसुन्दरम् ॥ 4.6.2 ॥  
इमे ते मृदुमन्दारकुसुमोत्तंससुन्दराः ।  
द्रवत्कनकनिष्यन्दविलासिवपुषः सुराः ॥ 4.6.3 ॥  
इमास्ता लोचनोल्लासदृष्टनीलाब्जदृष्टयः ।  
मुग्धहासविलासिन्यः कान्ता हरिणदृष्टयः ॥ 4.6.4 ॥  
इमे ते कौसुमोद्द्योता अन्योन्यप्रतिबिम्बिताः ।  
विश्वरूपोपमाकारा मरुतो मत्तकाशिनः ॥ 4.6.5 ॥  
ऐरावणकटामोदविरक्तमधुपश्रुताः ।  
इमास्ताः काकलीगीता गीर्वाणगणगीतायः ॥ 4.6.6 ॥  
इयं सा कनकाम्भोजचलद्वैरिञ्चसारसा ।  
मन्दाकिनीतयटोद्यानविश्रान्तसुरनायका ॥ 4.6.7 ॥  
एते ते यमचन्द्रेन्द्रसूर्यानलजलानिलाः ।  
लोकपालास्तनुद्योतंकीर्णदीप्तानलार्चिषः ॥ 4.6.8 ॥  
अयं स रणवृत्तान्तहेतिकण्डूयिताननः ।  
ऐरावणो रणे दन्तप्रोतदैत्येन्द्रमण्डलः ॥ 4.6.9 ॥  
इमे ते भूतलस्थानाद्व्योम्नि तारकतां गताः ।  
वैमानिकाश्चरच्चारुचामीकरमयातपाः ॥ 4.6.10 ॥  
मेरूपलतलास्फालसीकराकीर्णदेवताः ।  
एतास्ताः कीर्णमन्दारा गङ्गासलिलवीचयः ॥ 4.6.11 ॥  
एताः प्रसृतमन्दारमञ्जरीपुञ्जपिञ्जराः ।  
दोलालोलाप्सरः श्रेण्यः शक्रोपवनवीथयः ॥ 4.6.12 ॥  
इमे ते कुन्दमन्दारमकरन्दसुगन्धयः ।  
चन्द्रांशुनिकराकाराः पारिजातसमीरणाः ॥ 4.6.13 ॥  
पुष्पकेसरनीहारपटवासरणोत्सुकैः ।  
लताङ्गनागणैर्व्याप्तमिदं तन्नन्दनं वनम् ॥ 4.6.14 ॥  
कान्तगीतरवानन्दप्रनर्तितसुराङ्गनौ ।  
इमौ तौ वल्लकीस्निग्धस्वरौ नारदतुम्बुरू ॥ 4.6.15 ॥  
इमे ते पुण्यकर्तारो भूरिभूषणभूषिताः ।  
व्योमन्युड्डीयमानेषु विमानेषु च संस्थिताः ॥ 4.6.16 ॥  
मदमन्मथमत्ताड्ग्य इमास्ताः सुरयोषितः ।  
देवेश्वरं निषेवन्ते वनं वनलता इव ॥ 4.6.17 ॥  
इन्द्राश्मजालकुसुमाश्चिन्ताममिगुल्लच्छकाः ।  
अल्पवृक्षा इमे पक्वफलस्तबकदन्तुराः ॥ 4.6.18 ॥  
इह तावदिमं शक्रमहमासनसंस्थितम् ।  
द्वितीयमिव त्रैलोक्यस्रष्टारमभिवादये ॥ 4.6.19 ॥  
इति संचिन्त्य शुक्रेण मनसैव शचीपतिः ।  
तेनाभिवादितस्तत्र द्वितीय इव खे भृगुः ॥ 4.6.20 ॥  
अथ सादरमुत्थाय शुक्रः शक्रेण पूजितः ।  
गृहीतहस्त आनीय समीपमुपवेशितः ॥ 4.6.21 ॥  
धन्यस्त्वदागमे नाथ स्वर्गोऽयं शुक्र शोभते ।  
उष्यतां चिरमेवेह शक्र इत्थमुवाच तम् ॥ 4.6.22 ॥  
अथ तत्रोपविश्यासौ भार्गवः शोभिताननः ।  
श्रियं जहार शशिनः सकलस्यामलस्य च ॥ 4.6.23 ॥  
सकलसुरगणाभिवन्दितोऽसौ  
भृगुतनयः शतमन्युपार्श्वसंस्थः ।  
चिरतरमतुलामवाप तुष्टिं  
नरपतिसत्तमलालनं बभूव ॥ 4.6.24 ॥

इत्यार्षे श्रीवासिष्ठमहारामायणे वाo मोo स्थितिप्रकरणे भार्गवोपाख्याने भार्गवमनोराज्यं नाम षष्ठः सर्गः ॥ 6 ॥

  सप्तमः सर्गः 7

श्रीवसिष्ठ उवाच ।  
इति शुक्रः पुरं प्राप्य वैबुधं स्वेन तेजसा ।  
विसस्मार निजं भावं प्राक्तनं व्यसनं विना ॥ 4.7.1 ॥  
मुहूर्तमिव विश्रम्य तस्य पार्श्वे शचीपतेः ।  
स्वर्गं विहर्तुमुत्तस्थौ स्वर्गाभिपरिमोदितः ॥ 4.7.2 ॥  
स्वः श्रियं स समालोक्य लोललोचनवाञ्छिताम् ।  
स्त्रैणं द्रष्टुं जगामासौ नलिनीमिव सारसः ॥ 4.7.3 ॥  
तत्र तां मृगशावाक्षीं कान्तामध्यगतामसौ ।  
ददर्श विपिनान्तस्थां भृगुश्चूतलतामिव ॥ 4.7.4 ॥  
सापि तं भार्गवं राम दृष्ट्वा परवशाभवत् ।  
तामालोक्य लसल्लोलविलासवलिताकृतिम् ॥ 4.7.5 ॥  
आसीद्विलीयमानाङ्गो ज्योत्स्नामिन्दुमणिर्यथा ।  
विलीयमानसर्वाङ्गस्तामवैक्षत कामिनीम् ॥ 4.7.6 ॥  
चन्द्रकान्त इव ज्योत्स्नां शीतलां खे विलासिनीम् ।  
तेनावलोकिता सापि तत्परायणतां गता ॥ 4.7.7 ॥  
निशान्ते चक्रवाकेन कान्तेव परिकूजिता ।  
रसाद्विकसिता नूनमन्योन्यमनुरक्तयोः ॥ 4.7.8 ॥  
प्रातरर्कनलिन्योर्या शोभा सैव तयोरभूत् ।  
संकल्पितार्थदायित्वाद्देशस्याभूच्च तेन सा ॥ 4.7.9 ॥  
सर्वाङ्गं विवशीकृत्य कामायैव समर्पिता ।  
पेतुः स्मरशरास्तस्या मृदुष्वङ्गेषु भूरिशः ॥ 4.7.10 ॥  
पलाशेष्विव पद्मिन्या धारा इव पयोमुचः ।  
सा बभूव स्मरोद्धूता लोलालिवलयाकुला ॥ 4.7.11 ॥  
मन्दिवाताभिनुन्नाया मञ्जर्याः सहधर्मिणी ।  
नीलनीरजनेत्रान्तां हंससारसगामिनीम् ॥ 4.7.12 ॥  
मदनः क्षोभयामास गजः कमलिनीमिव ।  
अथ तां तादृशीं दृष्ट्वा संकल्पितार्थभाक् ॥ 4.7.13 ॥  
तमः संकल्पयामास संहार इव भूतभुक् ।  
त्रिविष्टपस्य देशोऽसौ बभूव तिमिराकुलः ॥ 4.7.14 ॥  
बूलोकस्यान्धतमसा लोकालोकतटो यथा ।  
लज्जान्धकारतीक्ष्णांशौ तस्मिंस्तिमिरमण्डले ॥ 4.7.15 ॥  
प्रतिष्ठामागते तस्य मिथुनस्येव मण्डले ।  
तेषु सर्वेषु भूतेषु गतेष्वभिमतां दिशम् ॥ 4.7.16 ॥  
तस्मात्प्रदेशाद्भूलोके दिनान्ते विहगेष्विव ।  
सा दीर्घचञ्चलापाङ्गी प्रवृद्धमदनव्यथा ॥ 4.7.17 ॥  
आजगाम भृगोः पुत्रं मयूरी वारिदं यथा ।  
धवलागारमध्यस्थे पर्यङ्के परिकल्पिते ॥ 4.7.18 ॥  
विवेश भार्गवस्तत्र क्षीरोद इव माधवः ।  
सा कराववलम्ब्यास्य विवेशावनतानना ॥ 4.7.19 ॥  
रराज च सुरेभस्य हृदि लग्नेव पद्मिनि ।  
उवाच चेदं मधुरं रसस्नेहाक्तया गिरा ॥ 4.7.20 ॥  
वचो मधुरमानन्दविलासवलिताक्षरम् ।  
पश्यामलेन्दुवदमण्डलीकृतकार्मुकः ॥ 4.7.21 ॥  
अबलामनुबन्धाति मामेष किल नाङ्गकः ।  
पाहि मामबलां नाथ दीनां त्वच्छरणामिह ॥ 4.7.22 ॥  
कृपणाश्वासनं साधो विद्धि सच्चरितव्रतम् ।  
स्नेहदृष्टिमजानद्भिर्मूढैरेव महामते ॥ 4.7.23 ॥  
प्रणया अवगण्यन्ते न रसज्ञैः कदाचन ।  
अशङ्कितोपसंपन्नः प्रणयोऽन्योन्यरक्तयोः ॥ 4.7.24 ॥  
अधः करोति निष्यन्दं चन्द्रमाह्लादनं प्रिय ।  
न तथा सुखयत्येषा चेतस्त्रिभुवनेशिता ॥ 4.7.25 ॥  
यथा परस्परानन्दः स्नेहः प्रथमरक्तयोः ।  
त्वत्पादस्पर्शनेनेयं समाश्वस्तास्मि मानद ॥ 4.7.26 ॥  
चन्द्रपादपरामृष्टा यथा निशि कुमुद्वती ।  
संस्पर्शामृतपानेन तव जीवामि सुन्दर ॥ 4.7.27 ॥  
चन्द्रांशुरसपानेन चकोरी चपला यथा ।  
मामिमां चरणालीनां भ्रमरीं करपल्लवैः ॥ 4.7.28 ॥  
आलिड्ग्यामृतसंपूर्णे स्वपद्महृदये कुरु ।  
इत्युक्त्वा पुष्पमृद्वङ्गी सा तस्य पतितोरसि ।  
व्याघूर्णितालिनयना सुतरोरिव मञ्जरी ॥ 4.7.29 ॥  
तौ दम्पती तत्र विलासकान्ती  
विवेशतुस्तासु वनस्थलीषु ।  
किञ्जल्कगौरानिलघूर्णितासु  
रक्तौ द्विरेफाविव पद्मिनीषु ॥ 4.7.30 ॥

इत्यार्षे श्रीवासिष्ठमहारामायणे वाo मोo स्थितिप्रकरणे भार्गवोपाख्याने नवसंगमो नाम सप्तमः सर्गः ॥ 7 ॥

  अष्टमः सर्गः 8

श्रीवसिष्ठ उवाच ।  
इति चित्तविलासेन चिरमुत्प्रेक्षितैः प्रियैः ।  
प्रणयैर्भार्गवस्यासीत्तुष्टये सुसमागमः ॥ 4.8.1 ॥  
मन्दारमालाकलया विबुधासवमत्तया ।  
तदा तेन तया सार्धं द्वितीयेनामलेन्दुना ॥ 4.8.2 ॥  
विहृतं मत्तहंसासु हेमपङ्कजिनीषु च ।  
तटीष्वमरवाहिन्याः सह चारणकिंनरैः ॥ 4.8.3 ॥  
पीतमिन्दुदलस्यन्दैर्देवैः सह रसायनम् ।  
पारिजातलताजालनिलयेषु विलासिना ॥ 4.8.4 ॥  
चारुचैत्ररथोद्यानलतालोलासुदोलया ।  
चिरं विलसितं व्यग्रैः सह विद्याधरीगणैः ॥ 4.8.5 ॥  
नन्दनोपवनाभोगो मन्दरेणेव वारिधिः ।  
भृशमालोड्यतां नीतः प्रथमैः सह शाम्भवैः ॥ 4.8.6 ॥  
बालहेमलताजालजटालासु नदीषु च ।  
भ्रान्तमुन्मत्तनागेन मैरवीष्वब्जिनीष्विव ॥ 4.8.7 ॥  
कैलासवनकुञ्जेषु तया सह विलासिना ।  
हरेन्दुधवला रात्र्यः क्षिपिता गणगीतिभिः ॥ 4.8.8 ॥  
गन्धमादनशैलस्य विश्रम्योपरि सानुषु ।  
सा तेन कनकाम्भोजैरापादमभिमण्डिता ॥ 4.8.9 ॥  
लोकालोकतटान्तेषु विचित्राश्चर्यहारिषु ।  
क्रीडितं कृतहासेन राम तेन तया सह ॥ 4.8.10 ॥  
मन्दरान्तरकच्छेषु सार्धं हरिणशावकैः ।  
अवसत्स समाः षष्टिं कल्पितामरमन्दिरे ॥ 4.8.11 ॥  
क्षीरार्णवतटीष्वस्य वनितासहचारिणः ।  
क्षीणं कृतयुगादर्धं श्वेतद्वीपजनैः सह ॥ 4.8.12 ॥  
गन्धर्वनगरोद्यानलीलाविरचनैरसौ ।  
स्रष्टानन्तजगत्सृष्टेः कालस्यानुकृतिं गतः ॥ 4.8.13 ॥  
अथावसदसौ शुक्रः पुरन्दरपुरे पुनः ।  
सुखं चतुर्युगान्यष्टौ हरिणेक्षणया सह ॥ 4.8.14 ॥  
पुण्यक्षयानुसंधानात्ततश्चावनिमण्डले ।  
तयैव सह मानिन्या पपातोपहताकृतिः ॥ 4.8.15 ॥  
परालूनसमस्ताङ्गो हृतस्यन्दननन्दनः ।  
चिन्तापरवशो ध्वस्तः समितीव हतो भटः ॥ 4.8.16 ॥  
पतितस्यावनौ तस्य चिन्तया सह दीर्घया ।  
शरीरं शतधा जातं शिलापातीव निर्झरः ॥ 4.8.17 ॥  
संशीर्णयोर्देहकयोश्चित्तके व्यसनाविले ।  
विचेरतुस्तयोर्व्योम्नि निर्नीडौ विहगौ यथा ॥ 4.8.18 ॥  
तत्राविविशतुश्चान्द्रं ते चित्ते रश्मिजालकम् ।  
प्रालेयतामुपेत्याशु शालितामथ जग्मतुः ॥ 4.8.19 ॥  
शालींस्तान्भुक्तवान्पक्वान्दशार्णेषु द्विजोत्तमः ।  
स शुक्रः शुक्रतामेत्य तद्भार्यातनयोऽभवत् ॥ 4.8.20 ॥  
ततो मुनीनां संसर्गात्तपस्युग्रे व्यवस्थितः ।  
अवसन्मेरुगहने मन्वन्तरमनिन्दितः ॥ 4.8.21 ॥  
तत्र तस्य समुत्पन्नो मृग्याः पुत्रो नराकृतिः ।  
तत्स्नोहेन परं मोहं पुनरप्याययौ क्षणात् ॥ 4.8.22 ॥  
पुत्रस्यास्य धनं मेऽस्तु गुणाश्चायुश्च शाश्वतम् ।  
इत्यनारतचिन्ताभिर्जहौ सत्यामवस्थितिम् ॥ 4.8.23 ॥  
धर्मचिन्तापरिभ्रंशात्पुत्रार्थं भोगचिन्तया ।  
क्षीणायुषं तमहरन्मृत्युः सर्प इवानिलम् ॥ 4.8.24 ॥  
बोगैकचिन्तया सार्धं सममुत्क्रान्तचेतनः ।  
प्राप्य मद्रेशपुत्रत्वमासीन्मद्रमहीपतिः ॥ 4.8.25 ॥  
मद्रदेशे चिरं कृत्वा राज्यमुत्सन्नशात्रवम् ।  
जरामभ्याजगामात्र हिमाशनिरिवाम्बुजम् ॥ 4.8.26 ॥  
मद्रराजतनुं चारुं तपोवासनया सह ।  
तत्याज तेन जातोऽसौ तपस्वी तापसात्मजः ॥ 4.8.27 ॥  
समङ्गाया महानद्यास्तटमासाद्य तापसः ।  
तपस्तेपे महाबुद्धिः स राम विगतज्वरः ॥ 4.8.28 ॥  
विविधजन्मदशां विविधाशयः  
समनुभूय शरीरपरम्पराः ।  
सुखमतिष्ठदसौ भृगुनन्दनो  
वरनदीसुतटे दृढवृक्षवत् ॥ 4.8.29 ॥

इत्यार्षे श्रीवासिष्ठमहारामायणे वाo मोo स्थितिप्रकरणे भार्गवोपाख्याने शुक्रविविधजन्मानुभवो नामाष्टमः सर्गः ॥ 8 ॥

  नवमः सर्गः 9

श्रीवसिष्ठ उवाच ।  
इति चिन्तयतस्तस्य शुक्रस्य पितुरग्रतः ।  
जगामातितरां कालो बहुसंवत्सरात्मकः ॥ 4.9.1 ॥  
अथ कालेन महता पवनातपजर्जरः ।  
कायस्तस्य पपातोर्व्यां छिन्नमूल इव द्रुमः ॥ 4.9.2 ॥  
मनस्तु चञ्चलाभोगं तासु तासु दशासु च ।  
बभ्रामातिविचित्रासु वनराजिष्विवैणकः ॥ 4.9.3 ॥  
भ्रान्तमुद्भ्रान्तमबितश्चक्रार्पितमिवाकुलम् ।  
मनस्तस्य विशश्राम समङ्गासरितस्तटे ॥ 4.9.4 ॥  
अनन्तवृत्तान्तघनां पेलवां सुदृढामपि ।  
तां संसृतिदशां शुक्रो विदेहोऽनुभवन्स्थितः ॥ 4.9.5 ॥  
मन्दराचलसानुस्था सा तनुस्तस्य धीमतः ।  
तापप्रसरसंशुष्का चर्मशेषा बभूव ह ॥ 4.9.6 ॥  
शरीररन्ध्रप्रवहद्वातसीत्काररूपया ।  
चेष्टा दुः खक्षयानन्दात्काकल्येव प्रगायति ॥ 4.9.7 ॥  
मनोवराकमवटे लुठितं भवभूमिषु ।  
हसतीवेति शुभ्राभ्रसितया दन्तमालया ॥ 4.9.8 ॥  
दर्शयन्ती जगच्छून्यं वपुरक्ष्णोरकृत्रिकम् ।  
मुखारण्यजरत्कूपरूपया गर्तशोभया ॥ 4.9.9 ॥  
तापोपतप्ता संसिक्ता वर्षाजलभरेण सा ।  
प्रागनुस्मरणोल्लासमिव बाष्पं विमुञ्चति ॥ 4.9.10 ॥  
चन्द्रानिलविलासेन लुलिता वनभूमिषु ।  
धारानिकरपातेन विनुन्ना जलदागमे ॥ 4.9.11 ॥  
प्रावृण्निर्झररूपेण प्लुता गिरिनदीतटे ।  
पांशुना पवनोत्थेन दुष्कृतेनेव रूषिता ॥ 4.9.12 ॥  
शुष्ककाष्ठवदालोला वातेषु कृतखाकृतिः ।  
तारमारुतसीत्कारे वने तप इवास्थिता ॥ 4.9.13 ॥  
वक्रा शुष्कान्त्रतन्त्री च भूतभाङ्कारकारिणी ।  
अरण्यलक्ष्मीर्बाल्येव शून्या चर्ममयोदरी ॥ 4.9.14 ॥  
रागद्वेषविहीनत्वात्तस्य पुण्याश्रमस्य तु ।  
महातपस्त्वाच्च भृगोर्न भुक्ता मृगपक्षिभिः ॥ 4.9.15 ॥  
यमनियमकृशीकृताङ्गयष्टि-  
श्चरति तपः स्म भृगूद्वहस्य चेतः ।  
तनुरथ पवनापनीतरक्ता  
चिरमलुठन्महतीषु सा शिलासु ॥ 4.9.16 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे भाo भार्गवकलेवरवर्णनं नाम नवमः सर्गः ॥ 9 ॥

  दशमः सर्गः 10

श्रीवसिष्ठ उवाच ।  
अथ वर्षसहस्रेण दिव्येन परमेश्वरः ।  
भृगुः परमसंबोधाद्विरराम समाधितः ॥ 4.10.1 ॥  
नापश्यदग्रे तनयं विनयावनताननम् ।  
सामन्तं गुणसेनायाः पुण्यं मूर्तमिव स्थितम् ॥ 4.10.2 ॥  
अपश्यत्केवलं कायकङ्कालं पुरतो महत् ।  
देहयुक्तमिवाभाग्यं दारिद्र्यमिव मूर्तिमत् ॥ 4.10.3 ॥  
तापशुष्कवपुः कृत्तिरन्ध्रस्फुरिततित्तिरि ।  
संशुष्कान्त्रोदरगुहाछायाविश्रान्तदर्दुरम् ॥ 4.10.4 ॥  
नेत्रगर्तकसंसक्तप्रसूतनवकीटकम् ।  
पर्शुकापञ्जरप्रोतकोशकारकृमिव्रजम् ॥ 4.10.5 ॥  
प्राक्तनीमुपभोगेहामिष्टानिष्टफलप्रदाम् ।  
धाराधौतान्त्रया तद्वद्भृशं शुष्कास्थिमालया ॥ 4.10.6 ॥  
शिरोघटेन शुभ्रेण मसृणेनेन्दुवर्चसा ।  
विडम्बयच्च कर्पूराप्लुतलिङ्गशिरः श्रियम् ॥ 4.10.7 ॥  
ऋज्व्या संशुष्कशिरया स्वास्थिमात्रावशेषया ।  
ग्रीवयात्मानुसृतया दीर्घीकुर्वदिवाकृतिम् ॥ 4.10.8 ॥  
मृणालिकापाण्डुरया धारावभृतमांसया ।  
नासाग्रास्थिकया वक्त्रे कृतसीमाकृतिं दधत् ॥ 4.10.9 ॥  
दीर्घकन्धरया नूनमुन्नतीकृतवक्त्रया ।  
प्रेक्षमाणमिव प्राणानुत्क्रान्तानम्बरोदरे ॥ 4.10.10 ॥  
जङ्घोरुजानुदोर्दण्डैर्द्विगुणां दीर्घतां गतैः ।  
प्रतिष्ठानमिवाशान्तं दीर्घाध्वश्रमभीतितः ॥ 4.10.11 ॥  
उदरेणातिरिक्तेन चर्मशेषेण शोषिणा ।  
प्रदर्शयदिवाज्ञस्य हृदयस्यातिशून्यताम् ॥ 4.10.12 ॥  
प्रेक्ष्य तच्छुष्ककङ्कालमालानं दुः खदन्तिनः ।  
पूर्वापरपरामर्शमकुर्वन्भृगुरुत्थितः ॥ 4.10.13 ॥  
आलोकसमकाले हि प्रतिभानं ततो भृगोः ।  
चिरमुत्क्रान्तजीवः किं मत्पुत्रोऽयमिति क्षणात् ॥ 4.10.14 ॥  
अचिन्तयत एवास्य भविष्यं तनयं ततः ।  
कालं प्रति बभूवाशु कोपः परमदारुणः ॥ 4.10.15 ॥  
अकाल एव मत्पुत्रो नीतः किमिति कोपितः ।  
कालाय शापमुत्स्रष्टुं भगवानुपचक्रमे ॥ 4.10.16 ॥  
अथाकलितरूपोऽसौ कालः कवलितप्रजः ।  
आधिभौतिकमास्थाय वपुर्मुनिमुपाययौ ॥ 4.10.17 ॥  
खड्गपाशधरः श्रीमान्कुण्डली कवचान्वितः ।  
षड्‌भुजः षण्मुखो बह्व्या वृतः किङ्करसेनया ॥ 4.10.18 ॥  
यच्छरीरसमुत्थेन ज्वालाजालेन वल्गता ।  
फुल्लकिंशुकवृक्षस्य बभाराद्रेः श्रियं नभः ॥ 4.10.19 ॥  
यत्करस्थत्रिशूलाग्रनिः सृतैरग्निमण्डलैः ।  
विरेजुरुदितैराशाः कानकैरिव कुण्डलैः ॥ 4.10.20 ॥  
यत्परश्वसनापास्तशिखरा मेदिनीभृतः ।  
दोलामिव समारूढाश्चेलुः पेतुश्च घूर्णिताः ॥ 4.10.21 ॥  
यत्खड्गमण्डलोद्द्योतैः श्यामं बिम्बं विवस्वतः ।  
कल्पदग्धजगद्धूमपर्याकुलमिवाबभौ ॥ 4.10.22 ॥  
स उपेत्य महाबाहो कुपितं तं महामुनिम् ।  
कल्पक्षुब्धाब्धिगम्भीरं सान्त्वपूर्वमुवाच ह ॥ 4.10.23 ॥  
विज्ञातलोकस्थितयो मुने दृष्टरावराः ।  
हेतुनापि न मुह्यन्ति किं नु हेतुं विनोत्तमाः ॥ 4.10.24 ॥  
त्वमनन्ततपा विप्रो वयं नियतिपालकाः ।  
तेन संपूज्यसे पूज्यः साधो नेतरयेच्छया ॥ 4.10.25 ॥  
मा तपः क्षपयाऽबुद्धे कल्पकालमहानलैः ।  
यो न दग्धोऽस्मि मे तस्य किं त्वं शापेन धक्ष्यसि ॥ 4.10.26 ॥  
संसारावलयो ग्रस्ता निगीर्णा रुद्रकोटयः ।  
भुक्तानि विष्णुवृन्दानि क्व न शक्ता वयं मुने ॥ 4.10.27 ॥  
भोक्तारो हि वयं ब्रह्मन्भोजनं युष्मदादयः ।  
स्वयं नियतिरेषा हि नावयोरेतदीहितम् ॥ 4.10.28 ॥  
स्वयमूर्ध्वं प्रयात्यग्निः स्वयं यान्ति पयांस्यधः ।  
भोक्तारं भोजनं याति सृष्टिं चाप्यन्तकः स्वयम् ॥ 4.10.29 ॥  
इदमित्थं मुने रूपं ममेह परमात्मनः ।  
स्वात्मनि स्वयमेवात्मा स्वत एव विजृम्भते ॥ 4.10.30 ॥  
नेह कर्ता न भोक्तास्ति दृष्ट्या नष्टकलङ्कया ।  
बहवश्चेह कर्तारो दृष्ट्याऽनष्टकलङ्कया ॥ 4.10.31 ॥  
कर्तृताकर्तृते ब्रह्मन्केवलं परिकल्पिते ।  
असम्यग्दर्शनेनैव न सम्यग्दर्शनस्य ते ॥ 4.10.32 ॥  
पुष्पाणि तरुखण्डेषु भूतानि भुवनेषु च ।  
स्वयमायान्ति यान्तीह कल्पते हेतुनामभिः ॥ 4.10.33 ॥  
अब्बिम्बितस्य चन्द्रस्य चलने (3) कर्त्रकर्तृते ।  
(3. कर्तृकर्तृते इति पाठः.)  
न सत्ये नानृते यद्वत्तद्वत्कालस्य सृष्टिषु ॥ 4.10.34 ॥  
मनो मिथ्याभ्रमाभोगे कर्तृताकर्तृतामयीम् ।  
करोति कलनां रज्ज्वां भ्रान्तेक्षण इवाहिताम् ॥ 4.10.35 ॥  
तेन मागा मुने कोपमादामीदृशः क्रमः ।  
यद्यथा तत्तथैवाशु सत्यमालोकयाकुलः ॥ 4.10.36 ॥  
न वयं प्रतिभार्थेहा नाभिमानवशीकृताः ।  
स्वतो हि तात वशगाः केवलं नियतौ स्थिताः ॥ 4.10.37 ॥  
प्रकृतव्यवहारेहानियतीर्नियतेर्वशात् ।  
प्राज्ञाः समभिवर्तन्ते नाभिमानमहातमः ॥ 4.10.38 ॥  
कर्तव्यमेव नियतं केवलं कार्यकोविदैः ।  
सुषुप्तिवृत्तिमाश्रित्य कदाचित्त्वं न नाशय ॥ 4.10.39 ॥  
क्व सा ज्ञानमयी दृष्टिः क्व महत्त्वं क्व धीरता ।  
मार्गे सर्वप्रसिद्धेऽपि किमन्ध इव मुह्यसि ॥ 4.10.40 ॥  
स्वकर्मफलपाकोत्थामविचार्य दशां मुने ।  
किं मूर्ख इव सर्वज्ञ मुधा मां शप्तुमिच्छसि ॥ 4.10.41 ॥  
देहिनामिह सर्वेषां शरीरं द्विविधं मुने ।  
किं न जानासि तं देहमेकमन्यन्मनोभिधम् ॥ 4.10.42 ॥  
तत्र देहो जडोऽत्यर्थमाविनाशपरायणः ।  
मनस्तुच्छं च नियतं कदर्थीक्रियते तव ॥ 4.10.43 ॥  
चतुरेण यथा साधो रथः सारथिनोह्यते ।  
कुर्वता किंचन स्नेहाद्देहोऽयं मनसा तथा ॥ 4.10.44 ॥  
असत्संकल्पः क्रियते सच्छरीरं विनाश्यते ।  
क्षणेन मनसा पङ्कपुरुषः शिशुना यथा ॥ 4.10.45 ॥  
चित्तमेवेह पुरुषस्तत्कृतं कृतमुच्यते ।  
तद्बद्धं कलनाहेतोः कलनास्तं विमुच्यते ॥ 4.10.46 ॥  
अयं देह इवात्रस्थमिदमङ्गमिदं शिरः ।  
इदं स्फारविकारं तन्मन एवाभिधीयते ॥ 4.10.47 ॥  
मनो हि जीवाज्जीवाख्यं निश्चयैकतया नु धीः ।  
अहङ्कारोऽभिमन्तृत्वान्नानाता स्वयमेव हि ॥ 4.10.48 ॥  
देहवासनया चेतस्त्वन्यानि स्वानि चेच्छया ।  
पार्थिवानि शरीराणि ह्यसन्ति परिपश्यति ॥ 4.10.49 ॥  
आलोकयति चेत्सत्यं तदा सत्यमयीं मनः ।  
शरीरभावनां त्यक्त्वा परामायाति निर्वृतिम् ॥ 4.10.50 ॥  
तन्मनस्तव पुत्रस्य समाधौ त्वयि संस्थिते ।  
स्वमनोरथमार्गेण दूराद्दूरतरं गतम् ॥ 4.10.51 ॥  
इममौशनसं त्यक्त्वा देहं मन्दरकन्दरे ।  
प्रयातो वैबुधं सद्म नीडोड्डीनः खगो यथा ॥ 4.10.52 ॥  
तत्र मन्दरगुञ्जेषु पारिजाततलेषु च ।  
नन्दनोद्यानखण्डेषु लोकपालपुरेषु च ॥ 4.10.53 ॥  
मुने चतुर्युगान्यष्टौ विश्वाचीं देवसुन्दरीम् ।  
असेवत महातेजाः षट्‌पदः पद्मिनीमिव ॥ 4.10.54 ॥  
तीव्रसंवेगसंपन्नस्वसंकल्पोपकल्पिते ।  
अथ पुण्यक्षये जाते नीहार इव (1) शार्वरे ॥ 4.10.55 ॥  
(1.\`शाम्बरे' इति पाठः.)  
प्रम्लानकुसुमोत्तंसः खिन्नाङ्गावयवोल्लसः ।  
स पपात तया सार्धं कालपक्वं फलं यथा ॥ 4.10.56 ॥  
वैबुधं तत्परित्यज्य नभस्येव शरीरकम् ।  
भूताकाशमथासाद्य वसुधायां व्यजातय ॥ 4.10.57 ॥  
आसीद्विप्रो दशार्णेषु कोसलेषु महीपतिः ।  
धीवरोऽथ महाटव्यां हंसस्त्रिपथगातटे ॥ 4.10.58 ॥  
सूर्यवंशे नृपः पौण्ड्रः सौरशाल्वेषु देशिकः ।  
कल्पं विद्याधरः श्रीमान्धीमानथ मुनेः सुतः ॥ 4.10.59 ॥  
मद्रेष्वथ महीपालस्ततस्तापसबालकः ।  
वासुदेव इति ख्यातः समङ्गायास्तटे स्थितः ॥ 4.10.60 ॥  
अन्यास्वपि विचित्रासु वासनावशतः स्वयम् ।  
विषमास्वेव पुत्रस्ते चचारान्तरयोनिषु ॥ 4.10.61 ॥  
अभूद्विन्ध्यनगे भूयः किरातः कैकटेषु च ।  
सौवीरेष्वथ सामन्तस्त्रिगर्तेषु च गर्दभः ॥ 4.10.62 ॥  
वंशगुल्मः किरातेषु हरिणश्चीनजङ्गले ।  
सरीसृपस्तालवृक्षे तमाले वनकुक्कुटः ॥ 4.10.63 ॥  
अयं स पुत्रो भवतो भूत्वा मन्त्रविदां वरः ।  
प्रजजाप पुरा विद्यां विद्याधरपुरप्रदाम् ॥ 4.10.64 ॥  
तेनासावभवद्ब्रह्मन्व्योम्नि विद्याधरो महान् ।  
हारकुण्डलकेयूरलीलानिचयलालकः ॥ 4.10.65 ॥  
नायिकानलिनीभानुः पुष्पचाप इवापरः ।  
विद्याधरीणां दयितो गन्धर्वपुरभूषणः ॥ 4.10.66 ॥  
स कल्पावधिमासाद्य द्वादशादित्यधामनि ।  
जगाम भस्मशेषत्वं शलभः पावके यथा ॥ 4.10.67 ॥  
जगन्निर्माणरहिते स्फारे नभसि सा ततः ।  
वासना तस्य बभ्राम निर्नीडा विहगी यथा ॥ 4.10.68 ॥  
अथ कालेन संजाते विचित्रारम्भकारिणि ।  
संसाररचनारम्भे ब्राह्मे रात्रिविपर्यये ॥ 4.10.69 ॥  
सा मुने वासना तस्य वातव्याचलिता सती ।  
कृते ब्राह्मणतामेत्य जातोऽद्य वसुधातले ॥ 4.10.70 ॥  
वासुदेवाभिधानोऽसौ मुने विप्रकुमारकः ।  
जातो मतिमतां मध्ये समधीताखिलश्रुतिः ॥ 4.10.71 ॥  
कल्पं विद्याधरो भूत्वा नद्यास्त्वथ महामुने ।  
तपश्चरति ते पुत्रः समङ्गायास्तटे स्थितः ॥ 4.10.72 ॥  
विविधविषयवासनानुवृत्त्या  
खदिरकरञ्जकरालकोटरासु ।  
जगति जठरयोनिषु प्रयातो  
गहनतरासु च काननस्थलीषु ॥ 4.10.73 ॥

इत्यार्षे श्रीवासिष्ठमहारामायणे वाल्मीकीये देo मोo स्थितिप्रकरणे भार्गवोपाख्याने कालवचनं नाम दशमः सर्गः ॥ 10 ॥

  एकादशः सर्गः 11

काल उवाच ।  
अद्योद्दामतरङ्गौघभाङ्काररणितानिले ।  
तीर एव तरङ्गिण्यास्तपस्तपति ते सुतः ॥ 4.11.1 ॥  
जटावानक्षवलयी जितसर्वेन्द्रियभ्रमः ।  
तत्र वर्षशतान्यष्टौ संस्थितस्तपसि स्थिरे ॥ 4.11.2 ॥  
यदीच्छसि मुने द्रष्टुं तं स्वप्नाभं मनोभ्रमम् ।  
तत्समुन्मील्य विज्ञाननेज्ञमाशु विलोकय ॥ 4.11.3 ॥  
श्रीवसिष्ठ उवाच ।  
इत्युक्ते जगदीशेन कालेन समदृष्टिना ।  
मुनिः संचिन्तयामास ज्ञानाक्ष्ण तनयेहितम् ॥ 4.11.4 ॥  
ददर्श च मुहूर्तेन प्रतिभानवशादसौ ।  
पुत्रोदन्तमशेषेण बुद्धिदर्पणबिम्बितम् ॥ 4.11.5 ॥  
पुनर्मन्दरसानुस्थां स्वस्थां कालाग्रसंस्थिताम् ।  
समङ्गायास्तटादेत्य विवेश स्वतनुं भृगुः ॥ 4.11.6 ॥  
विस्मयस्मेरया दृष्ट्या कालमालोक्य कान्तया ।  
वीतरागमुवाचेदं वीतरागो मुनिर्वचः ॥ 4.11.7 ॥  
भगवन्भूतभव्येश बाला वयमनुज्ज्वलाः ।  
त्वादृशामेव धीर्देव त्रिकालामलदर्शिनी ॥ 4.11.8 ॥  
नानाकारविकाराढ्या सत्येवासत्यरूपिणी ।  
विभ्रमं जनयत्येषा धीरस्यापि जगत्स्थितिः ॥ 4.11.9 ॥  
त्वमेव देव जानासि त्वदभ्यन्तरवर्ति यत् ।  
रूपमस्या मनोवृत्तेरिन्द्रजालविधायकम् ॥ 4.11.10 ॥  
मत्पुत्रस्यास्य भगवन्मृत्युः किल न विद्यते ।  
तेनेमं मृतमालोक्य जातः संभ्रमवानहम् ॥ 4.11.11 ॥  
अक्षीणाजीवितं पुत्रं कालो मे नीतवानिति ।  
नियतेर्वशतो देव तुच्छापीच्छा ममोदिता ॥ 4.11.12 ॥  
ननु विज्ञातसंसारगतयो वयमापदाम् ।  
संपदां चैव गच्छामो हर्षामर्षवशं विभो ॥ 4.11.13 ॥  
अयुक्तकारिणि क्रोधः प्रसादो युक्तकारिणि ।  
कर्तव्य इति रूढेयं संसारे भगवन् स्थितिः ॥ 4.11.14 ॥  
इदं कार्यमिदं नेति यावत्कार्यं जगद्भ्रमः ।  
तस्यैतत्संपरित्यागो हेय एव जगद्गुरो ॥ 4.11.15 ॥  
केवलं तावकीं चिन्तामनालोक्य यदा वयम् ।  
भगवन्भवते क्रुद्धा याताः स्मस्तेन बाध्यताम् ॥ 4.11.16 ॥  
त्वयेदानीमहं देव स्मारितस्तनयेहितम् ।  
समङ्गायास्तटे तेन दृष्टोऽयं तनयो मया ॥ 4.11.17 ॥  
मनो जगति भूतानां द्वे शरीरेऽत्र सर्वगम् ।  
मन एव शरीरं हि येनेदं भाव्यते जगत् ॥ 4.11.18 ॥  
काल उवाच ।  
सम्यगुक्तं त्वया ब्रह्मन् शरीरं मन एव च ।  
करोति देहं संकल्पात्कुम्भकारो घटं यथा ॥ 4.11.19 ॥  
करोत्यकृतमाकारं कृतं नाशयति क्षणात् ।  
संकल्पेन मनोमोहाद्बालो वेतालकं यथा ॥ 4.11.20 ॥  
तथा च संभ्रमस्वप्नमिथ्याज्ञानादिभासुराः ।  
गन्धर्वनगराकारा दृष्टा मनसि शक्तयः ॥ 4.11.21 ॥  
स्थूलदृष्टिदशां त्वेतामवलम्ब्य महामुने ।  
पुंसो मनः शरीरं च कायौ द्वाविति कथ्यते ॥ 4.11.22 ॥  
मनो मनननिर्माणमात्रमेतज्जगत्त्रयम् ।  
न सन्नासदिव स्फारमुदितं नेतरन्मुने ॥ 4.11.23 ॥  
चित्तदेहाङ्गलतया भेदवासनयेद्धया ।  
द्विचन्द्रत्वमिवाज्ञानान्नानातेयं समुत्थिता ॥ 4.11.24 ॥  
भेदवासनया पश्यत्पदार्थनिचयं मनः ।  
भिन्नं पश्यति सर्वत्र घटावटपटादिकम् ॥ 4.11.25 ॥  
कृशोऽतिदुः खी मूढोऽहमेताश्चान्याश्च भावनाः ।  
भावयत्स्वविकल्पोत्थां याति संसारितां मनः ॥ 4.11.26 ॥  
मननं कृत्रिमं रूपं ममैतन्न यतोऽरम्यहम् ।  
इति तत्त्यागतः शान्तं चेतो ब्रह्म सनातनम् ॥ 4.11.27 ॥  
यथा प्रवितताम्भोधौ द्रुतां नैकतरङ्गिणि ।  
शाम्यत्स्पन्दतयानेककल्लोलावलिशालिनि ॥ 4.11.28 ॥  
वार्यात्मनि समे स्वच्छे शुद्धे स्वादुनि शीतले ।  
अविनाशिनि विस्तीर्णे महामहिमनि स्फुटे ॥ 4.11.29 ॥  
ह्रस्वस्तरङ्गः स्वं रूपं भावयन्स्वस्वभावतः ।  
ह्रस्वोऽस्मीति विकल्पेन करोति स्वेन भावनाम् ॥ 4.11.30 ॥  
दीर्घस्तरङ्गः स्वं रूपं भावयन्स्वस्वभावतः ।  
दीर्घोऽस्मीति विकल्पेन करोति स्वेन भावनाम् ॥ 4.11.31 ॥  
ह्रस्वश्चैव परिभ्रष्टरूपोऽस्मीति तलातलम् ।  
भावयन्भूतलं याति तादृग्भावनया स्वया ॥ 4.11.32 ॥  
उत्पन्नश्च पलादूर्ध्वमुत्थितोऽस्मीति भावितः ।  
सरश्मिरत्नजालस्तु शोभते दीप्तया श्रिया ॥ 4.11.33 ॥  
तुषारकरबिम्बस्थः शीतलोऽस्मीति बिम्बति ।  
सतटाचलदावाग्निप्रतिबिम्बो ज्वलद्वपुः ॥ 4.11.34 ॥  
बिभेति बत दग्धोऽस्मीत्यात्तमौनश्च कम्पते ।  
प्रतिबिम्बितवेलाद्रितटपक्षवनद्रुमः ॥ 4.11.35 ॥  
महदारम्भसंरम्भसंयुक्तोऽस्मीति राजते ।  
विशल्लोलानिलात्यन्तध्वस्तलोलशरीरकः ॥ 4.11.36 ॥  
खण्डशः परियातोऽस्मीत्यात्तक्रन्द इवारवी ।  
न चोर्मयस्ते जलधेर्व्यतिरिक्ताः पयोधरात् ॥ 4.11.37 ॥  
नचैकं रूपमेतेषां किंचित्सन्नाप्यसन्मयम् ।  
नचैते ह्रस्वदैर्घ्याद्या गुणास्तेषु न तेषु ते ॥ 4.11.38 ॥  
नोर्मयः संस्थिता ह्यब्धौ न तत्तत्र न संस्थिताः ।  
केवलं स्वस्वभावस्थसंकल्पविकलीकृताः ॥ 4.11.39 ॥  
नष्टानष्टाः पुनर्जाता जाताजाताः पुनः पुनः ।  
परस्परपरामर्शान्नान्यतामुपयान्त्यलम् ॥ 4.11.40 ॥  
एकरूपाम्बुसामान्यमया एव निरामयाः ।  
तथैवास्मिन्प्रवितते सिते शुद्धे निरामये ॥ 4.11.41 ॥  
ब्रह्ममात्रैकवपुषि ब्रह्मणि स्फाररूपिणि ।  
सर्वशक्तावनाद्यन्ते पृथग्वदपृथक्कृताः ॥ 4.11.42 ॥  
संस्थिताः शक्तयश्चित्रा विचित्राचारचञ्चलाः ।  
नानाशक्तिर्हि नानात्वमेति स्वे वपुषि स्थितिम् ॥ 4.11.43 ॥  
बृंहितं ब्रह्मणि ब्रह्म पयसीवोर्मिमण्डलम् ।  
स्त्रीपुमान्व्यङ्गरूपेण ब्रह्मैव परिवर्तते ॥ 4.11.44 ॥  
कल्पनान्या जगन्नाम्नी नासीदस्ति भविष्यति ।  
ब्रह्मणो जगतो भेदो मनागपि न विद्यते ॥ 4.11.45 ॥  
संपूर्णं खल्विदं ब्रह्म जगद्ब्रह्मैव केवलम् ।  
इति भावय यत्नेन ह्यन्यत्सर्वं परित्यज ॥ 4.11.46 ॥  
नानारूपिण्येकरूपा वैरूप्यशतकारिणी ।  
नियतिर्नियताकारा पदार्थमधितिष्ठति ॥ 4.11.47 ॥  
जडाजडमुपादत्ते चित्तमायाति चिन्मये ।  
वासनारूपिणी शक्तिः स्वस्वरूपा स्थितात्मनः ॥ 4.11.48 ॥  
ब्रह्मैवानघ तेनेदं स्फाराकारं विजृम्भते ।  
नानारूपैः प्रतिस्पन्दैः परिपूर्ण इवार्णवः ॥ 4.11.49 ॥  
नानातां स्वयमादत्ते नानाकारविहारतः ।  
आत्मैवात्मन्यात्मनैव समुद्राम्भ इवाम्भसि ॥ 4.11.50 ॥  
व्यतिरिक्ता न पयसो विचित्रा वीचयो यथा ।  
व्यतिरिक्ता न विश्वेशात्समग्राः कल्पनास्तथा ॥ 4.11.51 ॥  
शाखापुष्पलतापत्रफलकोरकयुक्तयः ।  
यथैकस्मिंस्तथा बीजे सर्वदा सर्वशक्तिता ॥ 4.11.52 ॥  
विचित्रवर्णता यद्वद्दृश्यते कठिनातपे ।  
विचित्रशक्तिता तद्वद्देवेशे सदसन्मयी ॥ 4.11.53 ॥  
विचित्ररूपोदेतीयमविचित्रास्थितिः शिवात् ।  
एकवर्णात्पयोवाहाच्छक्रचापलता यथा ॥ 4.11.54 ॥  
अजडाज्जडतोदेति जाड्यभावनहेतुका ।  
ऊर्णनाभाद्यथा तन्तुर्यथा पुंसः सुषुप्तता ॥ 4.11.55 ॥  
अचितश्चेतसः शक्तिं स्वबन्धायेच्छया शिवः ।  
तनोति तान्तवं कोशं कोशकारकृमिर्यथा ॥ 4.11.56 ॥  
स्वेच्छयात्मात्मनो ब्रह्मन्भावयित्वैष विस्मृतिम् ।  
करोति कठिनं बन्धं कोशकारकृमिर्यथा ॥ 4.11.57 ॥  
स्वेच्छयात्मात्मनो ब्रह्मान्भावयित्वा स्वकं वपुः ।  
संसारान्मोक्षमाप्नोति स्वालानादिव वारणः ॥ 4.11.58 ॥  
यथैव भावयत्यात्मा सततं भवति स्वयम् ।  
तथैवापूर्यते शक्त्या शीघ्रमेव महानपि ॥ 4.11.59 ॥  
भाविता शक्तिरात्मानमात्मतां नयति क्षणात् ।  
अनन्तमखिलं प्रावृड्‌मिहिका महती यथा ॥ 4.11.60 ॥  
या शक्तिरुदिता शीघ्रं याति तन्मयतामजः ।  
य एवर्तुः स्थितिं यातस्तन्मयो भवति द्रुमः ॥ 4.11.61 ॥  
न मोक्षो मोक्ष ईशस्य न बन्धो आत्मनः ।  
बन्धमोक्षदृशौ लोके न जाने प्रोत्थिते कुतः ॥ 4.11.62 ॥  
नास्ति बन्धो न मोक्षोऽस्ति तन्मयस्त्विव लक्ष्यते ।  
ग्रस्तं नित्यमनित्येन मायामयमहो जगत् ॥ 4.11.63 ॥  
यदैव चित्तं कलितं किलानेनाकलात्मना ।  
कोशकारवदात्मायमनेनावलितस्तदा ॥ 4.11.64 ॥  
अन्योन्यरूपास्त्वत्यन्तं विकल्पितशरीरकाः ।  
मनः शक्तय एतस्मादिमा निर्यान्ति कोटयः ॥ 4.11.65 ॥  
तज्जास्तत्स्थाः पृथग्रूपाः समुद्रादिव वीचयः ।  
तज्जास्तत्स्थाः पृथक्स्थाश्च चन्द्रादिव मरीचयः ॥ 4.11.66 ॥  
अस्मिन्स्पन्दमये स्फारे परमात्महाम्बुधौ ।  
चिज्जले वितताभोगे चिन्मात्ररसमालिनि ॥ 4.11.67 ॥  
काश्चित्स्थिरा ब्रह्मविष्णू काश्चिद्रुद्रत्वमागताः ।  
काश्चित्पुरुषतां प्राप्ताः काश्चिद्देवत्वमागताः ॥ 4.11.68 ॥  
(लहर्यः (1) प्रस्फुरन्त्येताः स्वभावोद्भावितात्मकाः ।  
(1. कोष्ठकविन्यस्ताः श्लोकाः प्रक्षिप्ता इति भाति.)  
काश्चिद्यममहेन्द्रार्कवह्निवैश्रवणादिकाः ॥  
घ्नन्ति कुर्वन्ति तिष्ठन्ति लहर्यश्चपलैषणाः ।  
काश्चित्किंनरगन्धर्वविद्याधरसुरादिकाः ॥  
उत्पतन्ति पतन्त्युग्रा लहर्यः परिवल्गिताः ।  
काश्चित्किंचित्स्थिराकारा यथा कमलजादिकाः ॥  
काश्चिदुत्पन्नविध्वस्ता यथा सुरनरादिकाः ॥)  
कृमिकीटपतङ्गाहिगोमशाजगरादिकाः ।  
काश्चित्तस्मिन्महाम्भोधौ स्फुरन्त्येतेम्बुबिन्दुवत् ॥ 4.11.69 ॥  
काश्चिच्चला नरमृगगृध्रजम्बुलकादिकाः ।  
स्फुरन्ति गिरिकुञ्जेषु वेलावनतटेष्विव ॥ 4.11.70 ॥  
सुदीर्घजीविताः काश्चित्काश्चिदत्यल्पजीविताः ।  
अतुच्छकलनाः काश्चित्काश्चित्तुच्छशरीरकाः ॥ 4.11.71 ॥  
संसारस्वप्नसंरम्भे काश्चित्स्थैर्येण भाविताः ।  
सुविकल्पहताः काश्चिच्छङ्कन्ते सुस्थिरं जगत् ॥ 4.11.72 ॥  
अल्पाल्पभावनाः काश्चिद्दैन्यदोषवशीकृताः ।  
कृशोऽतिदुः खी मूढोऽहमितिदुः खैर्वशीकृताः ॥ 4.11.73 ॥  
काश्चित्स्थावरतां याताः काश्चिद्देवत्वमागताः ।  
काश्चित्पुरुषतां प्रप्ताः काश्चिदर्णवतां गताः ॥ 4.11.74 ॥  
काश्चित्स्थिता जगति कल्पशतान्यनल्पाः  
काश्चिद्ब्रजन्ति परमं पदमिन्दुशुद्धाः ।  
ब्रह्मार्णवात्समुदिता लहरीविलोला-  
श्चित्संविदो हि मननापरनामवत्यः ॥ 4.11.75 ॥

इत्यार्षे श्रीवासिष्ठमहारामायणे वाo देo मोo स्थितिप्रकरणे भार्गवोपाख्याने संसारप्रवृत्तिदर्शनं नामैकादशः सर्गः ॥ 11 ॥

  द्वादशः सर्गः 12

काल उवाच ।  
सुरासुरनराकारा इमा याः संविदो मुने ।  
ब्रह्मार्णवादभिन्नास्ताः सत्यमेतन्मृषेतरत् ॥ 4.12.1 ॥  
मिथ्याभावनया ब्रह्मन्स्वविकल्पकलङ्किताः ।  
न ब्रह्म वयमित्यन्तर्निश्चयेन ह्यधोगताः ॥ 4.12.2 ॥  
ब्रह्मणो व्यतिरिक्तत्वं ब्रह्मार्णवगता अपि ।  
भावयन्त्यो विमुह्यन्ति भीमासु भवभूमिषु ॥ 4.12.3 ॥  
या एताः संविदो ब्राह्मयो मननैककलङ्किताः ।  
एतत्तत्कर्मणां बीजमप्यकर्मैव विद्धि ताः ॥ 4.12.4 ॥  
संकल्परूपयैवान्तर्मुने कलनयैतया ।  
कर्मजालकरञ्जानां बीजमुष्ट्या करालया ॥ 4.12.5 ॥  
इमा जगति विस्तीर्णाः शरीरोपलपङ्क्तयः ।  
तिष्ठन्ति परिवल्गन्ति रुदन्ति च हसन्ति च ॥ 4.12.6 ॥  
आब्रह्मस्तम्बपर्यन्तं स्पन्दनैः पवनो यथा ।  
उल्लसन्ति निलीयन्ते म्लायन्ति विहसन्ति च ॥ 4.12.7 ॥  
ता एताः काश्चिदत्यच्छा यथा हरिहरादयः ।  
काश्चिदल्पविमोहस्था यथोरगनरामराः ॥ 4.12.8 ॥  
काश्चिदत्यन्तमोहस्था यथा तरुतृणादयः ।  
काश्चिदज्ञानसंमूढाः कृमिकीटत्वमागताः ॥ 4.12.9 ॥  
काश्चित्तृणवदुह्यन्ते दूरे ब्रह्ममहोदधेः ।  
अप्राप्तभूमिका एता यथोरगनगादयः ॥ 4.12.10 ॥  
सत्त्वमात्रं समालोक्य काश्चिदेवमुपागताः ।  
जाताजाता निखन्यन्ते कृतान्तजरठाखुना ॥ 4.12.11 ॥  
काश्चिदन्तरमासाद्य ब्रह्मतत्त्वमहाम्बुधेः ।  
गतास्तत्तां समं कायैर्हरिब्रह्महरादिकाः ॥ 4.12.12 ॥  
अल्पमोहात्मिकाः काश्चित्तमेव ब्रह्मवारिधिम् ।  
अदृष्टपारभूम्यौघमवलम्ब्य व्यवस्थिताः ॥ 4.12.13 ॥  
काश्चिद्भोक्तव्यजन्मौघभुक्तजन्मौघकोटयः ।  
वन्ध्याः प्रकाशतामस्यः संस्थिता भूतजातयः ॥ 4.12.14 ॥  
काश्चिदूर्ध्वादधो यान्ति यथा हस्तान्महत्फलम् ।  
ऊर्ध्वादूर्ध्वतरं काश्चिदधास्तात्काश्चिदप्यधः ॥ 4.12.15 ॥  
बहुसुखदुः खकराकराक्षयेयं  
परमपदास्मरणात्समागतेह ।  
परमपदावगमात्प्रयाति नाशं  
विहगपतिस्मरणाद्द्विषव्यथेव ॥ 4.12.16 ॥

इत्यार्षे श्रीवासिष्ठमहारामायणे वाo मोo स्थितिप्रकरणे भार्गवोपाख्याने संसारोत्पत्तिविस्तारवर्णनं नाम द्वादशः सर्गः ॥ 12 ॥

  त्रयोदशः सर्गः 13

काल उवाच ।  
एतासां भूतजातीनामूर्मीणामिव सागरात् ।  
विविधानां विचित्राणां लतानामिव माधवे ॥ 4.13.1 ॥  
भव्या जितमनोमोहा दृष्टलोकपरावराः ।  
जीवनमुक्ता भ्रमन्तीह यक्षगन्धर्वकिंनराः ॥ 4.13.2 ॥  
अन्ये तु काष्ठकुड्याभा मूढाः स्थावरजंगमाः ।  
अपरे क्षीणमोहास्ते किं तेषां प्रविचार्यते ॥ 4.13.3 ॥  
लोके प्रबुध्यमानानां भूतानामात्मसिद्धये ।  
विहरन्तीह शास्त्राणि कल्पितान्युदितात्मभिः ॥ 4.13.4 ॥  
संप्रबुद्धाशया ये तु दुष्कृतानां परिक्षये ।  
तेषां शास्त्रविचारेषु निर्मला धीः प्रवर्तते ॥ 4.13.5 ॥  
विलीयते मनोमोहः सच्छास्त्रप्रविचारणात् ।  
नभोविहरणाद्भानोः शार्वरं तिमिरं यथा ॥ 4.13.6 ॥  
अक्षीयमाणं हि मनो मोहायैव न सिद्धये ।  
नीहार इव संछाद्य वेताल इव वल्गति ॥ 4.13.7 ॥  
सर्वेषामेव देहानां सुखदुः खार्थभाजनम् ।  
शरीरं मन एवेह नतु मांसमयं मुने ॥ 4.13.8 ॥  
योऽयं मांसास्थिसंघातो दृश्यते पाञ्चभौतिकः ।  
मनोविकल्पनं विद्धि न देहः परमार्थतः ॥ 4.13.9 ॥  
मनः शरीरेण तव पुत्रोऽयं कृतवान्मुने ।  
तदेव प्राप्तवानाशु वयं नात्रापराधिनः ॥ 4.13.10 ॥  
स्वया वासनया लोको यद्यत्कर्म करोति यः ।  
स तथैव तदाप्नोति नेतरस्येह कर्तृता ॥ 4.13.11 ॥  
स्वानुसंहितमन्तर्यन्मनोवासनया स्वया ।  
को नाम भुवनेशोऽस्ति तत्कर्तुं यस्य शक्तता ॥ 4.13.12 ॥  
ये सर्गा नरकाभोगा या जन्ममरणैषणाः ।  
स्वमनोमननेनेदं स निष्पन्दोऽपि दुः खदः ॥ 4.13.13 ॥  
बहुनात्र किमुक्तेन शब्दसंग्रहकारिणा ।  
उत्तिष्ठ भगवन्यामो यत्र ते तनयः स्थितः ॥ 4.13.14 ॥  
सर्वं चित्तशरीरेण भुक्त्वा शुक्रः क्षणादिव ।  
तथेन्दुरश्मिसंघट्टात्समङ्गातापसः स्थितः ॥ 4.13.15 ॥  
तत्प्राणपवनश्चित्तान्मुक्त इन्द्वंशुकत्फलम् ।  
अवश्यायतया भूत्वा वीर्यं तेनान्तरास्थितः ॥ 4.13.16 ॥  
इत्युक्त्वा भगवान्कालो हसन्निव जगद्गतिम् ।  
हस्ताद्धस्तेन जग्राह भृगुमिन्दुमिवांशमान् ॥ 4.13.17 ॥  
अहो नु चित्रा नियतेर्व्यवस्थेति वदञ्छनैः ।  
भगवान्भृगुरुत्तस्थावुदयोद्रेर्यथा रविः ॥ 4.13.18 ॥  
तेजोनिधी ह सममङ्ग समुत्थितौ तौ  
भातस्तदाम्बरतले सतमालजाले ।  
तुल्योदयाविव नभस्यमले विहर्तु-  
मभ्युत्थितौ सजलदौ सकलेन्दुसूर्यौ ॥ 4.13.19 ॥  
श्रीवाल्मीकिरुवाच ।  
इत्युक्तवत्यथ मुनौ दिवसो जगाम  
सायंतनाय विधयेऽस्तमिनो जगाम ।  
स्नातुं सभा कृतनमस्करणा जगाम  
श्यामाक्षये रविकरैश्च सहाजगाम ॥ 4.13.20 ॥

इत्यार्षे श्रीवासिष्ठमहारामायणे वाल्मीकीये देo मोo स्थितिप्रकरणे भार्गवोपाख्याने भृगुसमाश्वासनं नाम त्रयोदशः सर्गः ॥ 13 ॥  
अष्टमो दिवसः ॥

  चतुर्दशः सर्गः 14

श्रीवसिष्ठ उवाच ।  
अथ कालभृगू देवौ मन्दराचलकन्दरात् ।  
गन्तुं प्रवृत्ताववनौ समङ्गासरितस्तटम् ॥ 4.14.1 ॥  
तौ शैलादवरोहन्तौ दृष्टवन्तौ महाद्युती ।  
नवहैमलताजालकुञ्जसुप्तनभश्चरान् ॥ 4.14.2 ॥  
वल्लीवलयदोलाभिः क्रीडतो गगनाङ्गणे ।  
हरिणीमुग्धमुग्धाक्षिप्रेक्षितस्मारितोत्पलान् ॥ 4.14.3 ॥  
सिद्धानध्यासितोत्तुङ्गशिलाशकलविष्टरान् ।  
धृताकारानिवोत्साहान्हेलादृष्टजगत्त्रयान् ॥ 4.14.4 ॥  
कृताजस्रपतत्पुष्पधारासारनिमज्जनान् ।  
तालोत्तालकृतोद्धस्तहस्तान्हस्तिघटापतीन् ॥ 4.14.5 ॥  
मदावलेपनिद्रालून्मदान्मूर्तानिव स्थितान् ।  
पुष्पकेसररक्ताङ्गपवनारुणवालधीन् ॥ 4.14.6 ॥  
चञ्चलांश्चमरांश्चारून्भूभृन्मण्डलचामरान् ।  
कृताजस्रपतत्पुष्पधारासारनिमज्जनान् ॥ 4.14.7 ॥  
किन्नरान्भूमखर्जूराञ्शाखासरलतां गतान् ।  
परस्परफलाघातक्ष्वेडावर्जितकीचकान् ॥ 4.14.8 ॥  
धातुपाटलदुर्वक्त्रान्मर्कटान्नटनोत्कटान् ।  
लतावितानसंछन्नसानूपवनमन्दिरान् ॥ 4.14.9 ॥  
सिद्धानमरनारीभिर्मन्दारकुसुमाहतान् ।  
धातुपाटलनिर्द्वारपयोदपटसंवृतान् ॥ 4.14.10 ॥  
तटानजनसंसर्गान्बौद्धान्प्रव्रजितानिव ।  
सरितः कुन्दमन्दारपिनद्धलहरीघटाः ।  
सागरोत्कतयेवात्तमधुमासप्रसाधनाः ॥ 4.14.11 ॥  
पुष्पभारपिनद्धाङ्गान्वृक्षान्पवनकम्पितान् ।  
क्षीबानिव मधुप्राप्तौ घूर्णान्मधुकरेक्षणान् ॥ 4.14.12 ॥  
शैलराजश्रियं स्फीतां पश्यन्तौ तावितस्ततः ।  
प्राप्तवन्तौ वसुमतीं पुरपत्तनमण्डिताम् ॥ 4.14.13 ॥  
क्षणादवापतुस्तत्र पुष्पलोलतरङ्गिणीम् ।  
समङ्गां सरितं साधु सर्वपुष्पमयीमिव ॥ 4.14.14 ॥  
ददर्शाथ तटे तस्मिन्कस्मिंश्चित्तनयं भृगुः ।  
देहान्तरपरावृत्तं भावमन्यमुपागतम् ॥ 4.14.15 ॥  
शान्तेन्द्रियं समाधिस्थमचञ्चलमनोमृगम् ।  
सुचिरादिव विश्रान्तं सुचिरश्रमशान्तये ॥ 4.14.16 ॥  
चिन्तयन्तमिवानन्ताश्चिरभुक्ताऽचिरोज्झिताः ।  
संसारसागरगतीर्हर्षशोकनिरन्तराः ॥ 4.14.17 ॥  
नूनं निश्चलतां यातमतिभ्रमितचक्रवत् ।  
अनन्तजगदावर्तविवर्तातिशयादिव ॥ 4.14.18 ॥  
एकान्तसंस्थितं कान्तं कान्त्यैकाकिनमाश्रितम् ।  
उपशान्तेहसंभग्नचित्तसंभ्रमसंगमम् ॥ 4.14.19 ॥  
निर्विकल्पसमाधिस्थं विरतं द्वन्द्ववृत्तितः ।  
हसन्तमखिलां लोकगतिं शीतलया धिया ॥ 4.14.20 ॥  
विगताखिलवृत्तान्तं विगताशेषभोक्तृतम् ।  
निरस्तकल्पनाजालमालम्बितमहापदम् ॥ 4.14.21 ॥  
अनन्तविश्रान्तितते पदे विश्रान्तमात्मनि ।  
प्रतिबिम्बमगृह्णन्तं सितं मणिमिवास्थितम् ॥ 4.14.22 ॥  
हेयोपादेयसंकल्पविकल्पाभ्यां समुज्झितम् ।  
संप्रबुद्धमतिं धीरं ददर्श तनयं भृगुः ॥ 4.14.23 ॥  
तमालोक्य भृगोः पुत्रं कालो भृगुमुवाच ह ।  
वाक्यमब्धिध्वनिनिभं तव पुत्रस्त्वसाविति ॥ 4.14.24 ॥  
विबुध्यतामिति गिरा समाधेर्विरराम सः ।  
भार्गवोऽम्भोदघोषेण शनैरिव शिखण्डभृत् ॥ 4.14.25 ॥  
उन्मील्य नेत्रे सोऽपश्यदन्ते कालभृगू प्रभू ।  
समोदयाविवायातौ देवौ शशिदिवाकरौ ॥ 4.14.26 ॥  
कदम्बलतिकापीठादतोत्थाय ननाम तौ ।  
समौ समागतौ कान्तौ विप्रौ हरिहराविव ॥ 4.14.27 ॥  
मिथः कृतसमाचाराः शिलायां समुपाविशन् ।  
मेरुपृष्ठे जगत्पूज्या ब्रह्मविष्णुहरा इव ॥ 4.14.28 ॥  
अथ शान्तजपो राम स समङ्गातटे द्विजः ।  
तावुवाच वचः शान्तममृतस्यन्दसुन्दरम् ॥ 4.14.29 ॥  
भवतोर्दर्शनेनाहमद्य निर्वृतिमागतः ।  
सममागतयोर्लोके शीतलोष्णरुचोरिव ॥ 4.14.30 ॥  
यो न शास्त्रेण तपसा न ज्ञानेनापि विद्यया ।  
विनष्टो मे मनोमोहः क्षीणोऽसौ दर्शनेन वाम् ॥ 4.14.31 ॥  
न तथा सुखयन्त्यन्तर्निर्मलामृतवृष्टयः ।  
यथा प्रहर्षयन्त्येता महतामेव दृष्टयः ॥ 4.14.32 ॥  
चरणाभ्यामिमं देशं भवन्तौ भूरितेजसौ ।  
कौ पवित्रितवन्तौ नः शशाङ्कार्काविवाम्बरम् ॥ 4.14.33 ॥  
इत्युक्तवन्तं प्रोवाच भृगुर्जन्मान्तरात्मजम् ।  
स्मरात्मानं प्रबुद्धोऽसि नाज्ञोऽसीति रघूद्वह ॥ 4.14.34 ॥  
प्रबोधितोऽसौ भृगुणा जन्मान्तरदशां निजाम् ।  
मुहूर्तमात्रं सस्मार ध्यानोन्मीलितलोचनः ॥ 4.14.35 ॥  
अथासौ विस्मयात्स्मेरमुखो मुदितमानसः ।  
वितर्कमन्थरां वाचमुवाच वदतां वरः ॥ 4.14.36 ॥  
जगत्यविदितारम्भा नियतिः परमात्मनः ।  
यद्वशादिदमाभोगि जगच्चक्रं प्रवर्तते ॥ 4.14.37 ॥  
ममानन्तान्यतीतानि जन्मान्यविदितान्यपि ।  
दशाफलान्यनन्तानि कल्पान्तकलितादिव ॥ 4.14.38 ॥  
दृष्टाः कठिनसंरम्भा विभवोऽप्यर्जनभ्रमाः ।  
विहृतं वीतशोकाशु चिरं मेरुस्थलीषु च ॥ 4.14.39 ॥  
पीतमामोदि मन्तारकेसरारुणितं पयः ।  
मन्दाकिन्याः सकह्लारं तटीष्वमरभूभृतः ॥ 4.14.40 ॥  
भ्रान्तं मन्दरकुञ्जेषु फुल्लहेमलतालिषु ।  
मेरोः कल्पतरुच्छायापुष्पसुन्दरसानुषु ॥ 4.14.41 ॥  
न तदस्ति न यद्भुक्तं न तदस्ति न यत्कृतम् ।  
न तदस्ति न यद्दृष्टमिष्टानिष्टासु वृत्तिषु ॥ 4.14.42 ॥  
ज्ञातं ज्ञातव्यमधुना दृष्टं द्रष्टव्यमक्षतम् ।  
विश्रान्तोऽथचिरं श्रान्तो गतो मे सकलो भ्रमः ॥ 4.14.43 ॥  
उत्तिष्ठ तात गच्छामः पश्यामो मन्दरस्थिताम् ।  
तां तनुं तावदाशुष्कां शुष्कां वनलतामिव ॥ 4.14.44 ॥  
न समीहितमस्तीह नासमीहितमस्ति मे ।  
नियते रचनां द्रष्टुं केवलं विहराम्यहम् ॥ 4.14.45 ॥  
यदतिसुभगमार्यसेवितं त-  
त्स्थिरमनुयामि यदेकभावबुद्ध्या ।  
तदलमभिमता मतिर्ममास्तु  
प्रकृतमिमं व्यवहारमाचरामि ॥ 4.14.46 ॥

इत्यार्षे श्रीवासिष्ठमहारामायणे वाल्मीकीये मोo स्थितिप्रकरणे भाo भार्गजन्मान्तरस्मरणवर्णनं नाम चतुर्दशः सर्गः ॥ 14 ॥

  पञ्चदशः सर्गः 15

श्रीवसिष्ठ उवाच ।  
विचारयन्तस्तत्त्वज्ञ इति ते जागतीर्गतीः ।  
समङ्गायास्तटात्तस्मात्प्रचेलुश्चञ्चलासवः ॥ 4.15.1 ॥  
क्रमादाकाशमाक्रम्य निर्गत्याम्बुदकोटरैः ।  
संप्रापुः सिद्धमार्गेण क्षणान्मन्दरकन्दरम् ॥ 4.15.2 ॥  
अधित्यकायां तस्याद्रेरार्द्रपर्णावगुण्ठिताम् ।  
ददर्श भार्गवः शुष्कां पूर्वजन्मोद्भवां तनुम् ॥ 4.15.3 ॥  
उवाचेदं च हे तात तन्वी तनुरियं हि सा ।  
या त्वया सुखसंभोगैः पुरा समभिलालिता ॥ 4.15.4 ॥  
इयं सा मत्तनुर्यस्याः कर्पूरागुरुचन्दनैः ।  
अङ्गमङ्गीकृतस्नेहा धात्री चिरमलेपयत् ॥ 4.15.5 ॥  
इयं सा मत्तनुर्यस्या मन्दारकुसुमोत्करैः ।  
रचिता शीतला शय्या मेरुपवनभूमिषु ॥ 4.15.6 ॥  
इयं सा मत्तनुर्मत्तदेवस्त्रीगणलालिता ।  
सरीसृपमुखक्षुण्णा पश्य शेते धरातले ॥ 4.15.7 ॥  
चन्दनोद्यानखण्डेषु मम तन्वा ययानया ।  
चिरं विलसितं सेयं शुष्ककङ्कालतां गता ॥ 4.15.8 ॥  
सुराङ्गनाङ्गसंसर्गादुत्तुङ्गानङ्गभङ्गया ।  
चेतोवृत्त्या रहितया तन्वाद्य मम शुष्यते ॥ 4.15.9 ॥  
तेषु तेषु विलासेषु तासु तासु दशासु च ।  
तथा तद्भावनाबन्धः कथं स्वस्थोऽसि देहक ॥ 4.15.10 ॥  
हा तनो शवनामासि तापसंशोषमागता ।  
कङ्कालतां प्रयातासि मां भीषयसि दुर्भगे ॥ 4.15.11 ॥  
देहेनाहंविलासेषु (1) येनैव मुदितोऽभवम् ।  
(1. अलमिति पाठः.)  
कङ्कालतामुपगतात्तस्मादेव बिभेम्यहम् ॥ 4.15.12 ॥  
ताराजालसमाकारो यत्र हारोऽभवत्पुरा ।  
ममोरसि निलीयन्ते तत्र पश्य पिपीलिकाः ॥ 4.15.13 ॥  
द्रवत्काञ्चनकान्तेन लोभं नीता वराङ्गनाः ।  
येन मद्वपुषा तेन पश्य कङ्कालतोह्यते ॥ 4.15.14 ॥  
पश्य मे विततास्येन तापसंशुष्ककृत्तिना ।  
मत्कङ्कालकुवक्त्रेण वित्रास्यन्ते वने मृगाः ॥ 4.15.15 ॥  
पश्यामि संशुष्कतया शवोदरदरी मम ।  
प्रकाशार्कांशुजालेन विवेकेनेव शोभते ॥ 4.15.16 ॥  
मत्तनुः परिशुष्केयं स्थितोत्तानाचलोपले ।  
वैराग्यं नयतीवात्मतुच्छत्वेनान्तरं सताम् ॥ 4.15.17 ॥  
शब्दरूपरसस्पर्शगन्धलोभाद्विमुक्तया ।  
निर्विकल्पसमाध्येव तदेतच्छुष्यते गिरौ ॥ 4.15.18 ॥  
मुक्ताचित्तपिशाचेन नूनं सुखमिवास्थिता ।  
तनुर्दैवतभङ्गेभ्यो न बिभेति मनागपि ॥ 4.15.19 ॥  
शंशान्ते चित्तवेताले यामानन्दकलां तनुः ।  
याति तामपि राज्येन जागतेन न गच्छति ॥ 4.15.20 ॥  
पश्य विश्रान्तसंदेहं विगताशेषकौतुकम् ।  
निरस्तकलनाजालं सुखं शेते कथं वने ॥ 4.15.21 ॥  
चित्तमर्कटसंरम्भसंक्षुब्धः कायपादपः ।  
तथा वेगेन चलति यथाऽऽमूलान्निकृन्तति ॥ 4.15.22 ॥  
चित्तानर्थविमुक्तोऽद्रौ गजाभ्रहरिविग्रहम् ।  
नाद्य पश्यति मे देहः परानन्द इव स्थितः ॥ 4.15.23 ॥  
सर्वाशाज्वरसंमोहमिहिकाशरदागमम् ।  
अचित्तत्वं विना नान्यच्छ्रेयः पश्यामि जन्तुषु ॥ 4.15.24 ॥  
त एव सुखसंभोगसीमान्तं समुपागताः ।  
महाधिया शान्तधियो ये याता विमनस्कताम् ॥ 4.15.25 ॥  
सर्वदुः खदशामुक्तां संस्थितां विगतज्वराम् ।  
दिष्ट्या पश्याम्यमननां वने तनुमिमामहम् ॥ 4.15.26 ॥  
श्रीराम उवाच ।  
भगवन्सर्वधर्मज्ञ भार्गवेण तदा किल ।  
सुबहून्युपभुक्तानि शरीराणि पुनः पुनः ॥ 4.15.27 ॥  
भृगुणोत्पादिते काये तत्तस्मिंस्तस्य किं पुनः ।  
महानतिशयो जातः परिदेवनमेव वा ॥ 4.15.28 ॥  
श्रीवसिष्ठ उवाच ।  
शुक्रस्य कलना राम यासौ जीवदशां गता ।  
कर्मात्मिका समुत्पन्ना भृगोर्भार्गवरूपिणी ॥ 4.15.29 ॥  
सा हीदंप्रथमत्वेन समुपेत्य परात्पदात् ।  
भूताकाशपदं प्राप्य वातव्यावलिता सती ॥ 4.15.30 ॥  
प्राणापानप्रवाहेण प्रविश्य हृदयं भृगोः ।  
क्रमेण वीर्यतामेत्य संपन्नौशनसी तनुः ॥ 4.15.31 ॥  
विहितब्राह्मसंस्कारा तत्र सा पितुरग्रगा ।  
कालेन महता प्राप्ता शुष्ककङ्कालरूपताम् ॥ 4.15.32 ॥  
इदंप्रथममायाता यदासौ ब्रह्मणस्तनुः ।  
अतस्तां प्रति शुक्रेण तदा तत्परिदेवितम् ॥ 4.15.33 ॥  
वीतरागोऽप्यनिच्छोऽपि समङ्गाविप्ररूपवान् ।  
स शुशोच तनुं शुक्रः स्वभावो ह्येष देहजः ॥ 4.15.34 ॥  
ज्ञस्याज्ञस्य च देहस्य यावद्देहमयं क्रमः ।  
लोकवद्व्यवहारोऽयं सक्त्यासक्त्याथवा सदा ॥ 4.15.35 ॥  
ये परिज्ञातगतयो ये चाज्ञाः पशुधर्मिणः ।  
लोकसंव्यवहारेषु ते स्थिता लोकजालवत् ॥ 4.15.36 ॥  
व्यवहारे यथैवाज्ञस्तथैवाखिलपण्डितः ।  
वासनामात्रभेदोऽत्र कारणं बन्धमोक्षदम् ॥ 4.15.37 ॥  
यावच्छरीरं तावद्धि दुः खे दुः खं सुखे सुखम् ।  
असंसक्तधियो धीरा दर्शयन्त्यप्रबुद्धवत् ॥ 4.15.38 ॥  
सुखेषु सुखिता नित्यं दुः खिता दुः खवृत्तिषु ।  
महात्मानो हि दृश्यन्ते दृश्य एवाप्रबुद्धवत् ॥ 4.15.39 ॥  
सूर्यस्य प्रतिबिम्बानि क्षुभ्यन्ति न पुनः स्थिरम् ।  
चलाचलतया तज्ज्ञो लोकवृत्तिषु तिष्ठति ॥ 4.15.40 ॥  
अवस्थित इव स्वस्थः प्रतिबिम्बेषु भास्करः ।  
संत्यक्तलोककर्मापि बुद्ध एवाप्रबुद्धधीः ॥ 4.15.41 ॥  
मुक्तबुद्धीन्द्रियो मुक्तो बद्धकर्मेन्द्रियोऽपि हि ।  
बद्धबुद्धीन्द्रियो बद्धो मुक्तकर्मेन्द्रियोऽपि हि ॥ 4.15.42 ॥  
सुखदुः खदृशो लोके बन्धमोक्षदृशस्तथा ।  
हेतुर्बुद्धीन्द्रियाण्येव तेजांसीव प्रकाशने ॥ 4.15.43 ॥  
बहिर्लोकोचिताचारस्त्वन्तराचारवर्जितः ।  
समो ह्यतीव तिष्ठ त्वं संशान्तसकलैषणः ॥ 4.15.44 ॥  
सर्वैषणाविमुक्तेन स्वात्मनात्मनि तिष्ठता ।  
कुरु कर्माणि कार्याणि नूनं देहस्य संस्थितिः ॥ 4.15.45 ॥  
आधिव्याधिमहावर्तगर्तसंसारवर्त्मनि ।  
ममतोग्रान्धकूपेऽस्मिन्मा पतातापदायिनि ॥ 4.15.46 ॥  
न त्वं भावेषु नो भावास्त्वयि तामरसेक्षण ।  
शुद्धबुद्धस्वभावस्त्वमात्मान्तः सुस्थिरो भव ॥ 4.15.47 ॥  
त्वं ब्रह्म ह्यमलं शुद्धं त्वं सर्वात्मा च सर्वकृत् ।  
सर्वं शान्तमजं विश्वं भावयन्वै सुखी भव ॥ 4.15.48 ॥  
व्यपगतममतामहान्धकारः  
पदममलं विगतैषणं समेत्य ।  
प्रभवसि यदि चेतसो महात्मं-  
स्तदतिधिये महते सते नमस्ते ॥ 4.15.49 ॥

इत्यार्षे श्रीवासिष्ठमहारामायणे वाल्मीकीये मोo स्थितिप्रo भार्गवोपाo भार्गवपरिदेवनप्रसङ्गेनोपदेशकरणं नाम पञ्चदशः सर्गः ॥ 15 ॥

  षोडशः सर्गः 16

श्रीवसिष्ठ उवाच ।  
अथाक्षिप्य वचस्तस्य तनयस्य तथा भृगोः ।  
उवाच भगवान्कालो वचो गम्भीरनिः स्वनः ॥ 4.16.1 ॥  
काल उवाच ।  
समङ्गतापसीमेतां तनुं संत्यज्य भार्गव ।  
प्रविशेमां तनुं साधो नगरीमिव पार्थिवः ॥ 4.16.2 ॥  
काले पूर्वजया तन्वा तपः कृत्वा तया पुनः ।  
गुरुत्वमसुरेन्द्राणां कर्तव्यं भवतानघ ॥ 4.16.3 ॥  
महाकल्पान्त आयाते भवता भार्गवी तनुः  
अपुनर्ग्रहणायैषा त्याज्या प्रम्लानपुष्पवत् ॥ 4.16.4 ॥  
जीवन्मुक्तपदं प्राप्तस्तन्वा प्राक्तनरूपया ।  
महासुरेन्द्रगुरुतां कुर्वंस्तिष्ठ महामते ॥ 4.16.5 ॥  
कल्याणमस्तु वां यामो वयं त्वभिमतां दिशाम् ।  
न किंचिदपि यच्चित्तं यस्य नाभिमतं भवेत् ॥ 4.16.6 ॥  
इत्युक्त्वा मुञ्चतोर्बाष्पं तयोः सोऽन्तरधीयत ।  
तप्ताड्ग्योरिव रोदस्योः सममंशुभिरंशुमान् ॥ 4.16.7 ॥  
गते तस्मिन्भगवति कृतान्ते भवितव्यताम् ।  
विचार्य भार्गवोऽभेद्यां नियतेर्नियतां गतिम् ॥ 4.16.8 ॥  
कालकारणसंशुष्कां भाविपुष्पशुभोदयाम् (1) ।  
(1.फलोदयामिति पाठः.)  
विवेश तां तनुं बालां सुलतामिव माधवः ॥ 4.16.9 ॥  
सा ब्राह्मणीतनुर्भूमौ विवर्णवदनाङ्गिका ।  
पपात कम्पिता तूर्णं छिन्नमूला लता यथा ॥ 4.16.10 ॥  
तस्यां प्रविष्टजीवायां पुत्रतन्वां महामुनिः ।  
चकाराप्यायनं मन्त्रैः स कमण्डलुवारिभिः ॥ 4.16.11 ॥  
सर्वा नाड्यस्ततस्तन्वास्तस्याः पूर्णा विरेजिरे ।  
सरितः प्रावृषीवाम्बुपूरपूरितकोटराः ॥ 4.16.12 ॥  
नलिनी प्रावृषीवासौ मधाविव नवा लता ।  
यदा पूर्णा तदा तस्याः प्रान्ताः पल्लविता बभुः ॥ 4.16.13 ॥  
अथ शुक्रः समुत्तस्थौ वहत्प्राणसमीरणः ।  
रसमारुतसंयोगादापूर्ण इव वारिदः ॥ 4.16.14 ॥  
पुरोऽभिवादयामास पितरं पावनाकृतिम् ।  
प्रथमोल्लासितो मेघः स्तनितेनेव पर्वतम् ॥ 4.16.15 ॥  
पिताथ प्राक्तनीं तन्वा आलिलिङ्गाकृतिं ततः ।  
स्नेहार्द्रवृत्तिर्जलदश्चिरादद्रितटीमिव ॥ 4.16.16 ॥  
भृगुर्ददर्श सस्नेहं प्राक्तनीं तानवीं तनुम् ।  
मत्तो जातेयमित्यास्थां हसन्नपि महामतिः ॥ 4.16.17 ॥  
मत्पुत्रोऽयमिति स्नेहो भृगुमप्यहरत्तदा ।  
परमात्मीयता देहे यावदाकृतिभाविनी ॥ 4.16.18 ॥  
बभूवतुः पितापुत्रौ तावथान्योन्यशोभितौ ।  
निशावसानमुदितावर्कपद्माकराविव ॥ 4.16.19 ॥  
चिरसंगमसंबद्धाविव चक्राह्वदम्पती ।  
घनागमनसस्नेहौ मयूरजलदाविव ॥ 4.16.20 ॥  
चिरकालदृढोत्कण्ठौ तुल्ययोग्यतया तया ।  
स्थित्वा तत्र मुहूर्तं तावथोत्थाय महामती ॥ 4.16.21 ॥  
समङ्गाद्विजदेहं तं भस्मसात्तत्र चक्रतुः ।  
को हि नाम जगज्जातमाचारं नानुतिष्ठति ॥ 4.16.22 ॥  
एवं तौ कानने तस्मिन्पावने भृगुभार्गवौ ।  
संस्थितौ तापसौ दीप्तौ दिवीव शशिभास्करौ ॥ 4.16.23 ॥  
चेरतुर्ज्ञातविज्ञेयौ जीवन्मुक्तौ जगद्गुरू ।  
देशकालदशौघेषु सुसमौ सुस्थिरौ ततः ॥ 4.16.24 ॥  
अथासुरगुरुत्वं स शुक्रः कालेन लब्धवान् ।  
भृगुरप्यात्मनो योग्ये पदेऽतिष्ठदनामये ॥ 4.16.25 ॥  
शुक्रोऽसौ प्रथममिति क्रमेण जात-  
स्तस्मात्सत्परमपदादुदारकीर्तिः ।  
स्वेनाशु स्मृतिपदविभ्रमेण पश्चा-  
दन्येषु प्रविलुलितो दशान्तरेषु ॥ 4.16.26 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे भार्गo शुक्रस्य पुनर्जीवनं नाम षोडशः सर्गः ॥ 16 ॥

  सप्तदशः सर्गः 17

श्रीराम उवाच ।  
भगवन्भृगुपुत्रस्य प्रतिभासानुभूतितः ।  
यथैषा सफला जाता तथान्यस्य न किं भवेत् ॥ 4.17.1 ॥  
श्रीवसिष्ठ उवाच ।  
इयं प्रथममुत्पन्ना सा तनुर्ब्रह्मणः पदात् ।  
शुद्धा जातिर्भार्गवस्य नान्यजन्मकलङ्किता ॥ 4.17.2 ॥  
सर्वैषणानां संशान्तौ शुद्धचित्तस्य या स्थितिः ।  
तत्सत्यमुच्यते सैषा विमला चिदुदाहृता ॥ 4.17.3 ॥  
मनोनिर्मलसत्त्वात्म यद्भावयति यादृशम् ।  
तत्तथाशु भवत्येव यथावर्तो भवेत्पयः ॥ 4.17.4 ॥  
यथा भृगुसुतस्यैव विभ्रमः (1) प्रोत्थितः स्वयम् ।  
(1. सोत्थितः इति पाठः.)  
प्रत्येकमप्येवमेव दृष्टान्तोऽत्र भृगोः सुतः ॥ 4.17.5 ॥  
बीजस्थाङ्कुरपत्रादि स्वं चमत्कुरुते यथा ।  
सर्वेषां भूतसङ्घानां भ्रमखण्डास्तथैव हि ॥ 4.17.6 ॥  
यदिदं दृश्यते विश्वमेवमेवाखिलं जगत् ।  
प्रतेयकमुदितं मिथ्या मिथ्यैवास्तमुपैति च ॥ 4.17.7 ॥  
नास्तमेति नचोदेति जगत्किंचन कस्यचित् ।  
भ्रान्तिमात्रमिदं मायामुग्धेव परिजृम्भते ॥ 4.17.8 ॥  
यथा संप्रतिभासस्थः स्वयं संसारखण्डकः ।  
तथा तेषां सहस्राणि मिथ्या दृष्टानि सन्ति हि ॥ 4.17.9 ॥  
स्वप्नसंकल्पनगरव्यवहाराः परस्परम् ।  
पृथग्यथा न दृश्यन्ते तथैते संसृतिभ्रमाः ॥ 4.17.10 ॥  
एवं नगरवृन्दानि नभस्संकल्परूपिणि ।  
सन्ति तानि न दृश्यन्ते मिथ्याज्ञानदृशं विना ॥ 4.17.11 ॥  
पिशाचयक्षरक्षांसि सन्त्येवंरूपकाणि ह ।  
संकल्पमात्रदेहानि सुखदुः खमयानि च ॥ 4.17.12 ॥  
एवमेव वयं चेमे संपन्ना रघुनन्दन ।  
स्वसंकल्पात्मकाकारा मिथ्यासत्यत्वभाविनः ॥ 4.17.13 ॥  
एवंरूपैव हि परे विद्यते सर्गसंततिः ।  
न वास्तवी वस्तुता तु संस्थितैवमवस्तुनि ॥ 4.17.14 ॥  
प्रत्येकमुदितं विश्वमेवमेव मुधैव हि ।  
वनगुल्मकरूपेण वसन्तैकरसो यथा ॥ 4.17.15 ॥  
प्रथमोऽयं स्वसंकल्पः प्रथामभ्यागतो यथा ।  
तथातिपरमार्थेन दृष्टेनेत्थं विभाव्यते ॥ 4.17.16 ॥  
प्रत्येकमुदितं चित्तं स्वस्वभावोदरस्थितम् ।  
इदमित्थं समारम्भं जगत्पश्यन्विनश्यति ॥ 4.17.17 ॥  
प्रतिभासवशादस्ति नास्ति वस्त्ववलोकनात् ।  
दीर्घस्वप्नो जगज्जालमालानं चित्तदन्तिनः ॥ 4.17.18 ॥  
चित्सत्तैव जगत्सत्ता जगत्सत्तैव चित्तकम् ।  
एकाभावाद्द्बयोर्नाशः स च सत्यविचारणात् ॥ 4.17.19 ॥  
शुद्धस्य प्रतिभासो हि सत्यो भवति चेतसः ।  
प्रमार्जनादिव मणेर्मलिनस्येह युक्तितः ॥ 4.17.20 ॥  
चिरमेकदृढाभ्यासाच्छुद्धिर्भवति चेतसः ।  
अनाक्रान्तस्य संकल्पैः प्रतिभोदेति चेतसः ॥ 4.17.21 ॥  
सुवर्णं न स्थितिं याति मलवत्यंशुके यथा ।  
एका दृष्टिः स्थितिं याति न म्लाने चित्तके तथा ॥ 4.17.22 ॥  
श्रीराम उवाच ।  
प्रतिभासात्मनि जगत्येते कालक्रियाक्रमाः ।  
सोदयास्तमया जाताः कथं शुक्रस्य चेतसः ॥ 4.17.23 ॥  
श्रीवसिष्ठ उवाच ।  
यादृग्जगदिदं दृष्टं शुक्रेण पितृशास्त्रतः ।  
तादृक्कस्य स्थितं चित्ते मयूराण्डे मयूरवत् ॥ 4.17.24 ॥  
स्वभावकोशस्थमिदं तदेतेन क्रमोदितम् ।  
बीजेनाङ्कुरपत्रादिलतापुष्पफलं यथा ॥ 4.17.25 ॥  
जीवो यद्वासनाबद्धस्तदेवान्तः प्रपश्यति ।  
स्वरूपं चात्र दृष्टान्तो दीर्घस्वप्नस्त्विदं जगत् ॥ 4.17.26 ॥  
प्रत्येकमुदितो राम नूनं संसृतिखण्डकः ।  
रात्रौ सैन्यनरस्वप्नजालवत्स्वात्मनि स्फुटः ॥ 4.17.27 ॥  
श्रीराम उवाच ।  
एष संसृतिखण्डोत्थो मिथः स मिलति स्वयम् ।  
नो वा मिलति तन्मे त्वं यथावद्वक्तुमर्हसि ॥ 4.17.28 ॥  
श्रीवसिष्ठ उवाच ।  
मलिनं हि मनोऽवीर्यं न मिथः श्लेषमर्हति ।  
अयोऽयसि च संतप्ते शुद्धे तप्तं तु लीयते ॥ 4.17.29 ॥  
चित्ततत्त्वानि शुद्धानि संमिलन्ति परस्परम् ।  
एकरूपाणि तोयानि यान्त्यैक्यं नाविलानि हि ॥ 4.17.30 ॥  
शुद्धिर्हि चित्तस्य विवासनत्व-  
मभूतसंवेदनमेकरूपम् ।  
तस्याशु शुद्ध्या भवति प्रबुद्ध-  
स्तन्मात्रयुक्त्या परसंगमेति ॥ 4.17.31 ॥

इत्यार्षे श्रीवासिष्ठमहारामायणे वाल्मीकीये मोo स्थिo भार्गवोपाख्याने मनोराज्यसंमेलनं नाम सप्तदशः सर्गः ॥ 17 ॥

  अष्टादशः सर्गः 18

श्रीवसिष्ठ उवाच ।  
सर्वसंसृतिखण्डेषु भूतबीजकलात्मनः ।  
तन्मात्रप्रतिभासस्य प्रतिभासेन भिन्नता ॥ 4.18.1 ॥  
प्रवृत्तिर्वा निवृत्तिर्वा तन्मात्रावृत्तिपूर्वकम् ।  
सर्वस्य जीवजातस्य सुषुप्तत्वादनन्तरम् ॥ 4.18.2 ॥  
प्रवृत्तिभाजो ये जीवास्ते जन्मात्रप्रदर्शिनः ।  
तन्मात्रैकतया सर्गान्मिथः पश्यन्ति कल्पितान् ॥ 4.18.3 ॥  
तन्मात्रैक्यप्रणालेन चित्राः सर्गजलाशयाः ।  
परस्परं संमिलन्ति घनतां यान्ति चाभितः ॥ 4.18.4 ॥  
केचित्पृथक्स्थितिगताः पृथगेव लयं गताः ।  
केचिन्मिथः संमिलिता जगद्गुञ्जा स्थिताक्षता ॥ 4.18.5 ॥  
जगद्गुञ्जासहस्राणि यत्रासंख्यान्यणावणौ ।  
अपरस्परलग्नानि काननं ब्रह्म नाम तत् ॥ 4.18.6 ॥  
मिथः संमिलनेनैता घनतां समुपागताः ।  
यद्यद्यत्र यथा रूढं तत्तत्पश्यति नेतरान् ॥ 4.18.7 ॥  
वर्तमानं मनोराज्यं नैष्फल्यं समुपागता ।  
सा कृत्तिर्मनसो ज्ञेया तस्य जीवपरम्परा ॥ 4.18.8 ॥  
परस्परं संमिलतां सर्गाणां रूढभाविनाम् ।  
देहसत्ता भृशं रूढा देहाभावस्तु विस्मृतिः ॥ 4.18.9 ॥  
देहत्वपरिरूढत्वाच्चिद्धेम्ना विस्मृतात्मना ।  
मिथ्यानुभूताऽविद्या तु शुद्धा कटकतामिता ॥ 4.18.10 ॥  
यथा शुद्धः प्राणमरुत्परप्राणादिवेदनात् ।  
वेत्ति वेद्यं मनोराज्यं तथा सर्गान्तराश्रयम् ॥ 4.18.11 ॥  
सर्वेषां जीवराशीनामात्मावस्थात्रयं श्रितः ।  
जाग्रत्स्वप्नसुषुप्त्याख्यमत्र देहो न कारणम् ॥ 4.18.12 ॥  
एवमात्मनि जीवत्वे सत्यवस्थात्रयात्मनि ।  
नचाम्भसीव वीचित्वमस्मिन्कचति देहता ॥ 4.18.13 ॥  
चित्कलापदमासाद्य सुषुप्तान्तपदस्थितम् ।  
बुद्धो निवर्तते जीवो मूढः सर्गे प्रवर्तते ॥ 4.18.14 ॥  
द्वयोरेकस्वरूपैव स्वसौहार्दनिदार्शनात् ।  
अज्ञः सुषुप्तोऽसंबुद्धो जीवः कश्चित्स सर्गभाक् ॥ 4.18.15 ॥  
(1) सर्वगत्वाच्चितः कश्चित्परसर्गेण नीयते ।  
(1. सर्गगत्वात् इत्युभयत्र पाठः.)  
सर्गे सर्गे पृथग्रूपं सन्ति सर्गान्तराण्यपि ॥ 4.18.16 ॥  
तेष्वप्यन्तस्थसर्गौघाः कदलीदलपीठवत् ।  
सर्वसर्गान्तरादूरं पत्रपीवरवृत्तिमत् ॥ 4.18.17 ॥  
स्वभावशीतलं ब्रह्म कदलीदलमण्डपः ।  
कदल्यामन्यता नास्ति यथा पत्रशतेष्वपि ॥ 4.18.18 ॥  
ब्रह्मतत्त्वेऽन्यता नास्ति तथा सर्गशतेष्वपि ।  
बीजमेव रसात्फुल्लं भूत्वा बीजं पुनर्भवेत् ॥ 4.18.19 ॥  
तथा ब्रह्म मनो भूत्वा बोधाद्ब्रह्म परं भवेत् ।  
रसकारणकं बीजं फलभावेन जृम्भते ॥ 4.18.20 ॥  
ब्रह्मकारणको जीवो जगद्रूपेण जृम्भते ।  
रसस्य कारणं किं स्यादिति वक्तुं न युज्यते ॥ 4.18.21 ॥  
ब्रह्मणः कारणं किं स्यादिति वक्तुं न युज्यते ।  
स्वभावो निर्विशेषत्वात्परो वक्तुं न युज्यते ॥ 4.18.22 ॥  
नाकारणे कारणादि परे वस्त्वादिकारणे ।  
विचारणीयः सारो हि किमसारविचारणैः ॥ 4.18.23 ॥  
बीजं जहद्वीजवपुः फलीभूतं विलोक्यते ।  
ब्रह्माजहन्निजवपुः फलं बीजे च संस्थितम् ॥ 4.18.24 ॥  
बीजस्याकृतिमत्सर्वं तेनानाकृतिमत्पदम् ।  
न युज्यते समीकर्तुं तस्मान्नास्त्युपमा शिवे ॥ 4.18.25 ॥  
स्वमेव जायतेऽस्वाभं न च तज्जायतेऽन्यदृक् ।  
अतो न जातं नाजातं विद्धि ब्रह्म नभो जगत् ॥ 4.18.26 ॥  
दृश्यं पश्यन्स्वमात्मानं न द्रष्टा संप्रपश्यति ।  
प्रपञ्चाक्रान्तसंवित्तेः कस्योदेति निजा स्थितिः ॥ 4.18.27 ॥  
मृगतृष्णाजलभ्रान्तौ सत्यां कैव विदग्धता ।  
विदग्धतायां सत्यां तु कैवासौ मृगतृष्णिका ॥ 4.18.28 ॥  
आकाशविशदो द्रष्टा सर्वाङ्गोऽपि न पश्यति ।  
नेत्रं निजमिवात्मानं दृशीभूतमहो भ्रमः ॥ 4.18.29 ॥  
आकाशविशदो द्रष्टा सर्वाङ्गोऽपि न पश्यति ।  
तेषां निजमिवात्मानं दृशीभूतमिवाभ्रमः ॥ 4.18.30 ॥  
आकाशविशदं ब्रह्म यत्नेनापि न लभ्यते ।  
दृश्ये दृश्यतया दृष्टे त्वस्य लाभः सुदूरतः ॥ 4.18.31 ॥  
तादृग्भावस्वरूपेण विना यत्र न दृश्यते ।  
तत्रापि दूरोदस्तैव द्रष्टुः सूक्ष्मस्य दृश्यता ॥ 4.18.32 ॥  
दृश्यं च दृश्यते तेन द्रष्टा राम न दृश्यते ।  
द्रष्टैव संभवत्येको नतु दृश्यमिहास्ति हि ॥ 4.18.33 ॥  
द्रष्टा सर्वात्मको दृश्ये स्थितश्चेत्कैव द्रष्टृता ।  
सर्वशक्तिमता राज्ञा यद्यत्संपद्यते यथा ॥ 4.18.34 ॥  
तत्तथानुभवत्याशु स एवोदेति तत्तथा ।  
यथा मधुरसोल्लासः खण्डो भवति भासुरः ॥ 4.18.35 ॥  
रसतामजहच्चैव फलपुष्पलतोन्नतः ।  
चिदुल्लासस्तथा जीवो भूयो भवति देहकः ॥ 4.18.36 ॥  
चिन्मात्रतां तामजहदेव दर्शनदृड्भयम् ।  
अन्तः स्वानुभवश्चैव जगत्स्वप्नं प्रपश्यति ॥ 4.18.37 ॥  
अहंतादिरसे भौमे खण्डकत्वमिवात्मनि ।  
नानाखण्डसहस्रौघैरद्वितीयैर्निजात्मनः ॥ 4.18.38 ॥  
यथोदेति रसो भौमश्चित्तथोदेत्यसंभ्रमम् ।  
चिद्रसोल्लासवृक्षाणां कचतामात्मनात्मनि ॥ 4.18.39 ॥  
दृश्यशाखाशताढ्यानामिह नान्तोऽवगम्यते ।  
खण्डः प्रत्येकमेवायं यथा रसचमत्कृतिम् ॥ 4.18.40 ॥  
स्वादयत्येवमेषा चित्पृथक्पश्यति संस्थितिम् ।  
या योदेति यथा यस्या जीवशक्तेः स्वसंसृतिः ॥ 4.18.41 ॥  
तां तां तथैति सा स्वात्मचिद्रूपभुवनस्थितिम् ।  
जीवसंसृतयः काश्चित्प्रमिलन्ति परस्परम् ॥ 4.18.42 ॥  
स्वयं विहृत्य संसारे शाम्यन्ति चिरकालतः ।  
सूक्ष्मया परया दृष्ट्या त्वं पश्य ज्ञानचेतसा ॥ 4.18.43 ॥  
जगज्ज्वालसहस्राणि परमाण्वन्तरेष्वपि ।  
चित्ते नभसि पाषाणे ज्वालायामनिले जले ॥ 4.18.44 ॥  
सन्ति संसारलक्षाणि तिले तैलमिवाखिले ।  
सिद्धिमेति यदा चेतस्तदा जीवो भवेच्चितिः ॥ 4.18.45 ॥  
शुद्धा च सा सर्वगता तेन तन्मेलनं मिथः ।  
सर्वेषां पद्मजादीनां स्वसत्ताभ्रमरूपकः ॥ 4.18.46 ॥  
जगद्दीर्घमहास्वप्नः सोऽयमन्तः समुत्थितः ।  
स्वप्नात्स्वप्नान्तरं यान्ति काश्चिद्भूतपरम्पराः ॥ 4.18.47 ॥  
तेनोपलम्भः कुड्यादावसौ दृढतरः स्थितः ।  
यद्यत्र चिद्भावयति तत्तत्राशु भवत्यलम् ॥ 4.18.48 ॥  
तया स्वप्नेऽपि यद्दृष्टं तत्काले सत्यमेव तत् ।  
चिदणोरन्तरे सन्ति समस्तानुभवाणवः ॥ 4.18.49 ॥  
( (1) यथा बीजान्तरे पत्रलतापुष्पफलाणवः ) ।  
(1. कोष्ठकविन्यस्तोऽयं पाठः प्रक्षिप्त इति भाति, आदर्शान्तरेष्वदर्शनाट्टीकाकर्त्रसंमतत्वाच्च.)  
परमाणुजगत्यन्तर्मन्ये चित्परमाणवः ।  
लीनमाकाशमाकाशे द्वैतैक्यभ्रममुत्सृज ॥ 4.18.50 ॥  
देशकालक्रियाद्रव्यैः स्वैरेवाणुभिरेव चित् ।  
अणूननुभवत्यन्तरितराणि नसंभवात् ॥ 4.18.51 ॥  
स्वयं सर्गस्य कचितः स्वप्ने चिदणुखण्डकः ।  
ब्रह्मादेः कीटनिष्ठस्य देहदृष्ट्यानुभावितः ॥ 4.18.52 ॥  
कचितं किंचिदेवेह वस्तुतस्तु न किंचन ।  
स्वयं सत्यं स्वादयन्ते द्वैतं चित्परमाणवः ॥ 4.18.53 ॥  
स्वयं प्रकचति स्फारदेहश्चिदणुखण्डकः ।  
नेत्रादिकुसुमद्वारैः संविदामोदमुद्गिरन् ॥ 4.18.54 ॥  
संपश्यतितरां कश्चिद्बहीरूपेण चद्धिटः ।  
सर्वगत्वादनाशित्वाद्दृश्यबीजस्य वै चितेः ॥ 4.18.55 ॥  
अन्तरेवाखिलं कश्चित्पश्यत्यविमलं जगत् ।  
तत्रातिकालकलनादुन्मज्जति निमज्जति ॥ 4.18.56 ॥  
स्वप्नात्स्वप्नान्तरं तत्र तथा पश्यन्पुनः पुनः ।  
मिथ्या वटेषु लुठति शिलेव शिखरच्युता ॥ 4.18.57 ॥  
केचित्संमिलिताः केचिदात्मन्येवाभ्रमे स्थिताः ।  
मग्नाः स्वसंवित्प्रसरे स्फुरन्तो देहखण्डकाः ॥ 4.18.58 ॥  
स्वयमन्तः प्रपश्यन्ति ये जगज्जीवविभ्रमम् ।  
तैस्तैः कैश्चित्ततं दृश्यमसत्स्वप्नवदाश्रितम् ॥ 4.18.59 ॥  
सर्वात्मत्वात्स्वभावस्य तद्दृश्यं सत्यमात्मनि ।  
सर्वगं विद्यते यत्र तत्र सर्वमुदेति हि ॥ 4.18.60 ॥  
जीवान्तः प्रतिभासस्य सर्वस्य पुनरन्तरे ।  
जीवखण्ड उदेत्युच्चैस्तस्यान्तरितरोऽपि च ॥ 4.18.61 ॥  
जीवान्तर्जायते जीवस्तस्यान्तरपि जीवकः ।  
सर्वत्र रम्भादलवज्जीवो जीवान्तरेव हि ॥ 4.18.62 ॥  
दृश्यबुद्धिपरावृत्तौ सममेतदनन्तरम् ।  
हेम्नीव कटकादित्वं परिज्ञातं विनश्यति ॥ 4.18.63 ॥  
विचारो यस्य नोदेति कोऽहं किमिदमित्यलम् ।  
तस्यान्तर्न विमुक्तोऽसौ दीर्घो जीवज्वरभ्रमः ॥ 4.18.64 ॥  
विचारः सफलस्तस्य विज्ञेयो यस्य सन्मतेः ।  
दिनानुदिनमायाति तानवं भोगगृध्रुता ॥ 4.18.65 ॥  
यथा देहोपयुक्तं हि करोत्यारोग्यमौषधम् ।  
तथेन्द्रियजयेऽभ्यस्ते विवेकः फलितो भवेत् ॥ 4.18.66 ॥  
विवेकोऽस्ति वचस्येव चित्रेऽग्निरिव भास्वरः ।  
यस्य तेनापरित्यक्ता दुः खायैवाविवेकिता ॥ 4.18.67 ॥  
यथा स्वर्शेन पवनः सत्तामायाति नो गिरा ।  
तथेच्छातानवेनैव विवेकोऽस्य विबुध्यते ॥ 4.18.68 ॥  
चित्रामृतं नामृतमेव विद्धि  
चित्रानलं नानलमेव विद्धि ।  
चित्राङ्गना नूनमनङ्गनेति  
वाचा विवेकस्त्वविवेक एव ॥ 4.18.69 ॥  
पूर्वं विवेकेन तनुत्वमेति  
रागोऽथ वैरं च समूलमेव ।  
पश्चात्परिक्षीयत एव यत्नः  
स पावनो यत्र विवेकितास्ति ॥ 4.18.70 ॥

इत्यार्षे श्रीवासिष्ठमहारामायणे वाo देo मोo स्थितिप्रकरणे जीवनखण्डकावतारो नामाष्टादशः सर्गः ॥ 18 ॥

  एकोनविंशः सर्गः 19

श्रीवसिष्ठ उवाच ।  
जीवबीजं परं ब्रह्म सर्वत्र खमिव स्थितम् ।  
तेन जीवोदरजगत्यपि जीवोऽस्त्यनेकधा ॥ 4.19.1 ॥  
चिद्धनैकघनात्मत्वाज्जीवान्तर्जीवजातयः ।  
कदलीदलवत्सन्ति कीटा इव धरोदरे ॥ 4.19.2 ॥  
यो यो नाम यथा ग्रीष्मे कल्पस्वेदाद्भवेत्कृमिः ।  
यद्यद्दृश्यं शुद्धचित्खं तज्जीवो भवति स्वतः ॥ 4.19.3 ॥  
यथा यथा यतन्ते ते जीवकाः स्वात्मसिद्धये ।  
तथा तथा भवन्त्याशु विचित्रोपासनक्रमैः ॥ 4.19.4 ॥  
देवान्देवयजो यान्ति यक्षा यक्षान्व्रजन्ति हि ।  
ब्रह्म ब्रह्मयजो यान्ति यदतुच्छं तदाश्रयेत् ॥ 4.19.5 ॥  
स मुक्तो भृगुपुत्रो हि निर्मलत्वात्स्वसंविदः ।  
बद्धः प्रथमदृष्टेन दृश्येनाशु स्वभावतः ॥ 4.19.6 ॥  
भुवि जाता परिम्लाना बाला यत्प्रथमं पुरः ।  
संवित्प्राप्नोति तद्रूपा भवत्यन्या न काचन ॥ 4.19.7 ॥  
श्रीराम उवाच ।  
जाग्रत्स्वप्नदशाभेदं भगवन्वमुक्तुमर्हसि ।  
कथं च जाग्रज्जाग्रत्स्यात्स्वप्नो जाग्रद्भ्रमः कथम् ॥ 4.19.8 ॥  
श्रीवसिष्ठ उवाच ।  
स्थिरप्रत्यययुक्तं यत्तज्जाग्रदिति कथ्यते ।  
अस्थिरप्रत्ययं यत्स्यात्तत्स्वप्नः समुदाहृतः ॥ 4.19.9 ॥  
जाग्रत्त्वे क्षणदृष्टः स्यात्स्वप्नः कालान्तरे स्थितः ।  
तज्जाग्रत्स्वप्नतामेति स्वप्नो जाग्रत्त्वमृच्छति ॥ 4.19.10 ॥  
जाग्रत्स्वप्नदशाभेदो न स्थिरास्थिरते विना ।  
समः सदैव सर्वत्र समस्तोऽनुभवोऽनयोः ॥ 4.19.11 ॥  
स्वप्नोऽपि स्वप्नसमये स्थैर्याज्जाग्रत्त्वमृच्छति ।  
अस्थैर्याज्जाग्रदेवास्ते स्वप्नस्तादृशबोधतः ॥ 4.19.12 ॥  
स्वप्नोऽपि जाग्रद्बुद्ध्यंशो जाग्रत्त्वमनुगच्छति ।  
स्वप्नता स्वप्नबुद्ध्या तु यथासंवेदनं स्थितम् ॥ 4.19.13 ॥  
यत्तु यावत्स्थिरं बुद्धं तत्तावज्जाग्रदुच्यते ।  
क्षणभङ्गात्तु तत्स्वप्नो यथा भवति तच्छृणु ॥ 4.19.14 ॥  
जीवधातुः शरीरेऽन्तर्विद्यते येन जीव्यते ।  
तेजो वीर्यं जीवधातुरित्याद्यभिधमङ्ग यत् ॥ 4.19.15 ॥  
व्यवहारी यदा कायो मनसा कर्मणा गिरा ।  
भवेत्तदा मरुन्नुन्नो जीवधातुः प्रसर्पति ॥ 4.19.16 ॥  
तस्मिन्प्रसर्पत्यङ्गेषु सर्वा संविदुदेति हि ।  
दृष्टत्वात्प्रैति चित्ताख्यमन्तर्लीनजगद्भ्रमम् ॥ 4.19.17 ॥  
ईक्षणादिषु रन्ध्रेषु प्रसरन्ती बहिर्मयम् ।  
नानाकारविकाराढ्यं रूपमात्मनि पश्यति ॥ 4.19.18 ॥  
स्थिरत्वात्तत्तथैवाथ जाग्रदित्यवगम्यते ।  
जाग्रत्क्रम इति प्रोक्तः सुषुप्तादिक्रमं श्रृणु ॥ 4.19.19 ॥  
मनसा कर्मणा वाचा यदा क्षुभयति नो वपुः ।  
शान्तात्मा तिष्ठति स्वस्थो जीवधातुस्तदा त्वसौ ॥ 4.19.20 ॥  
समातामागतैर्वातैः क्षोभ्यते न हृदम्बरे ।  
निर्वातसदने दीपो यथाऽऽलोकैककारकः ॥ 4.19.21 ॥  
ततः सरति नाङ्गेषु संवित्क्षुभ्यति तेन नो ।  
न चेक्षणादीन्यायाति रन्ध्राण्यायाति नो बहिः ॥ 4.19.22 ॥  
जीवोऽन्तरेव स्फुरति तैलसंविद्यथा तिले ।  
शीतसंविद्धिम इव स्नेहसंविद्यथा घृते ॥ 4.19.23 ॥  
जीवाकारा कला काचिच्चितिः स्वच्छतयात्मनि ।  
दशामायाति सौषुप्तिं सौम्यवातां विचेतनाम् ॥ 4.19.24 ॥  
ज्ञात्वा वैचित्युपरते (1) साम्यं व्यवहरन्नपि ।  
(1. चेतस्युपरते इति पाठः.)  
जाग्रत्स्वप्नसुषुप्तेषु संबुद्धस्तुर्यवान्स्मृतः ॥ 4.19.25 ॥  
सुषुप्ते सौम्यतां यातैः प्राणैः संचाल्यते यदा ।  
स जीवधातुः सा संवित्ततश्चित्ततयोदिता ॥ 4.19.26 ॥  
स्वान्तः संस्थजगज्जालं भावाभावैः क्रमभ्रमैः ।  
पश्यति स्वान्तरेवासु स्फारं बीज इव द्रुमम् ॥ 4.19.27 ॥  
जीवधातुर्यदा वातैः किंचित्संक्षुभ्यते भृशम् ।  
ततोऽस्म्यहं सुप्त इति पश्यत्यात्मनि खे गतिम् ॥ 4.19.28 ॥  
यदाम्भसा प्लाव्यतेऽसौ तदा वार्यादिसंभ्रमम् ।  
अन्तरेवानुभवति स्वामोदं कुसुमं यथा ॥ 4.19.29 ॥  
यदा पित्तादिनाक्रान्तस्तदा ग्रीष्मादिसंभ्रमम् ।  
अन्तरेवानुभवति स्फारं बहिरिवाखिलम् ॥ 4.19.30 ॥  
रक्तापूर्णो रक्तवर्णान्देशान्कालान्बहिर्यथा (1) ।  
(1. देशकालान् इति पाठः.)  
पश्यत्यनुभवात्मत्वात्तत्रैव च निमज्जति ॥ 4.19.31 ॥  
सेवते वासनां यां तां सोऽन्तः पश्यति निद्रितः ।  
पवनक्षोभितो रन्ध्रैर्बहिरक्षादिभिर्यथा ॥ 4.19.32 ॥  
अनाक्रान्तेन्द्रियच्छिद्रो यतः क्षुब्धोऽन्तरेव सः ।  
संविदानुभवत्याशु स स्वप्न इति कथ्यते ॥ 4.19.33 ॥  
समाक्रान्तेन्द्रियच्छिद्रो यः क्षुब्धो वायुना यदा ।  
परिपश्यति तज्जाग्रदित्याहुर्मुनिसत्तमाः ॥ 4.19.34 ॥  
इति विदितवता त्वयाधुनान्तः  
प्रथतमहामतिनेह सत्यताख्या ।  
असति जगति नैव भावनीया  
मृतिहतिसंहृतिदोषभावनी या ॥ 4.19.35 ॥

इत्यार्षे श्रीवासिष्ठमहारामायणे वाल्मीo देo मोo स्थितिप्रकरणे जाग्रत्स्वप्नसुषुप्तितुरीयस्वरूपविचारो नामैकोनविंशः सर्गः ॥ 19 ॥



  विंशः सर्गः 20

श्रीवसिष्ठ उवाच ।  
एतत्ते कथितं सर्वं मनोरूपनिरूपणम् ।  
मया राघव नान्येन केनचिन्नाम हेतुना ॥ 4.20.1 ॥  
दृढनिश्चयवच्चेतो यद्भावयति भूरिशः ।  
तत्तां यात्यनलाश्लेषादयः पिण्डोऽग्नितामिव ॥ 4.20.2 ॥  
भावाभावग्रहोत्सर्गदृशश्चेतनकल्पिताः ।  
नासत्या नापि सत्यास्ता मनश्चापलकारिताः ॥ 4.20.3 ॥  
मनो मोहे तु कर्तृ स्यात्कारणं च जगत्स्थितेः ।  
विश्वरूपतयैवेदं तनोति मलिनं मनः ॥ 4.20.4 ॥  
मनो हि पुरुषो नाम तं नियोज्य शुभे पथि ।  
तज्जयैकान्तसाध्या हि सर्वा जगति भूतयः ॥ 4.20.5 ॥  
पुरुषश्चेच्छरीरं स्यात्कथं शुक्रो महामतिः ।  
अगमद्विविधाकारं (1) जन्मान्तरशतभ्रमम् ॥ 4.20.6 ॥  
(1. जनान्तर इति पाठः.)  
अतश्चित्तं हि पुरुषः शरीरं चेत्यमेव हि ।  
यन्मयं च भवत्येतत्तदवाप्नोत्यसंशयम् ॥ 4.20.7 ॥  
यदतुच्छमनायासमनुपाधि गतभ्रमम् ।  
यत्नात्तदनुसंधानं कुरु तत्तामवाप्स्यसि ॥ 4.20.8 ॥  
अभिपतति मनः स्थितं शरीरं  
नतु वपुराचरितं मनः प्रयाति ।  
अभिपततु तवात्र तेन सत्यं  
सुभग मनः प्रजहात्वसत्यमन्यत् ॥ 4.20.9 ॥

इत्यार्षे श्रीवासिष्ठमहारामायणे वाo देo मोक्षोपाये स्थितिप्रकरणे मनोरूपवर्णनं नाम विंशतितमः सर्गः ॥ 20 ॥

  एकविंशः सर्गः 21

श्रीराम उवाच ।  
भगवन्सर्वधर्मज्ञ संशयो यो महानयम् ।  
हृदि व्यावर्तते लोलः कल्लोल इव सागरे ॥ 4.21.1 ॥  
दिक्कालाद्यनवच्छिन्ने तते नित्ये निरामये ।  
म्लानां संविन्मनोनाम्नी कुतः केयमुपस्थिता ॥ 4.21.2 ॥  
यस्मादन्यन्न नामास्ति न भूतं न भविष्यति ।  
कुतः कीदृक्कथं तत्र कलङ्कस्तस्य विद्यते ॥ 4.21.3 ॥  
श्रीवसिष्ठ उवाच ।  
साधु राम त्वया प्रोक्तं जाता ते मोक्षभागिनी ।  
मतिरुत्तमनिष्यन्दा नन्दनस्येव मञ्जरी ॥ 4.21.4 ॥  
पूर्वापरविचारार्थतत्परेयं मतिस्तव ।  
संप्राप्स्यसि पदं प्रोच्चैर्यत्प्राप्तं शंकरादिभिः ॥ 4.21.5 ॥  
प्रश्रस्यास्य तु हे राम न कालस्तव संप्रति ।  
सिद्धान्तः कथ्यते यत्र तत्रायं प्रश्र उच्यते ॥ 4.21.6 ॥  
सिद्धान्तकाले भवता प्रष्टव्योऽहमिदं परम् ।  
करामलकवत्तेन सिद्धान्तस्ते भविष्यति ॥ 4.21.7 ॥  
सिद्धान्तकाले प्रश्रोक्तिरेषा तव विराजते ।  
प्रावृषीव हि केकोक्तिर्युक्ता शरदि हंसगीः ॥ 4.21.8 ॥  
सहजो नीलिमा व्योम्नि शोभते प्रावृषः क्षये ।  
प्रावृषि त्वतनूदग्रपयोदपटलोत्थितः ॥ 4.21.9 ॥  
अयं प्रकृत आरब्धो मनोनिर्णय उत्तमः ।  
यद्वशाज्जनताजन्म तदाकर्णय सुव्रत ॥ 4.21.10 ॥  
एवं प्रकृतिरूपेयं मनोमननधर्मिणी ।  
कर्मेति राम निर्णीतं सर्वैरेव मुमुक्षुभिः ॥ 4.21.11 ॥  
श्रृणु दर्शनभेदेन तन्नामाभिमताकृतिम् ।  
वाग्मिनां वदतां यातं चित्राभिः शास्त्रदृष्टिभिः ॥ 4.21.12 ॥  
यं यं भावमुपादत्ते मनो मननचञ्चलम् ।  
तत्तामेति घनामोदमन्तः स्थः पवनो यथा ॥ 4.21.13 ॥  
ततस्तमेव निर्णीय तमेव च विकल्पयन् ।  
अन्तः स्थया रञ्जनया रञ्जयन्स्वामहंकृतिम् ॥ 4.21.14 ॥  
तन्निश्चयमुपादाय तत्रैव रसमृच्छति ।  
यन्मयत्वं शरीरे तु ततो बुद्धीन्द्रियेषु च ॥ 4.21.15 ॥  
यन्मयं हि मनो राम देहस्तदनु तद्वशः ।  
तत्तामायाति गन्धान्तः पवनो गन्धतामिव ॥ 4.21.16 ॥  
बुद्धीन्द्रियेषु वल्गत्सु कर्मेन्द्रियगणस्ततः ।  
स्फुरति स्वत एवोर्वी रजोलोल इवानिले ॥ 4.21.17 ॥  
कर्मेन्द्रियगणे क्षुब्धे स्वशक्तिं प्रणयत्यलम् ।  
कर्म निष्पद्यते स्फारं पांसुजालमिवानिले ॥ 4.21.18 ॥  
एवं हि मनसः कर्म कर्मबीजं मनः स्मृतम् ।  
अभिन्नैव तयोः सत्ता यथा कुसुमगन्धयोः ॥ 4.21.19 ॥  
यादृशं भावमादत्ते दृढाभ्यासवशान्मनः ।  
तथा स्पन्दाक्यकर्माख्यप्रथाशाखा विमुञ्चति ॥ 4.21.20 ॥  
तथा क्रियां तत्फलतां निष्पादयति चादरात् ।  
ततस्तमेव चास्वादमनुभूयाशु बध्यते ॥ 4.21.21 ॥  
यं यं भावमुपादत्ते तं तं वस्त्विति विन्दति ।  
तत्तच्छ्रेयोऽन्यन्नास्तीति निश्चयोऽस्य च जायते ॥ 4.21.22 ॥  
धर्मार्थकाममोक्षार्थं प्रयतन्ते सदैव हि ।  
मनांसि दृढभिन्नानि प्रतिपत्त्या स्वयैव च ॥ 4.21.23 ॥  
मनो वै कापिलानां तु प्रतिपत्तिनिजामलम् ।  
उररीकृत्य निर्णीय कल्पिताः शास्त्रदृष्टयः ॥ 4.21.24 ॥  
मोक्षे तु नान्यथा प्राप्तिरिति भावितचेतसः ।  
स्वां दृष्टिं प्रतिबिम्बन्ति स्थिताः स्वनियमभ्रमैः ॥ 4.21.25 ॥  
वेदान्तवादिनो बुद्ध्या ब्रह्मेदमिति रूढया ।  
मुक्तिः शमदमोपेता निर्णीय परिकल्पिता ॥ 4.21.26 ॥  
मुक्तौ तु नान्यथा प्राप्तिरिति भावितचेतसः ।  
स्वां दृष्टिं प्रविवृण्वन्ति स्वैरेव नियमभ्रमैः ॥ 4.21.27 ॥  
विज्ञानवादिनो बुद्ध्या स्फुरत्स्वभ्रमपूरया ।  
मुक्तिः शमदमोपेता निर्णीय परिकल्पिता ॥ 4.21.28 ॥  
मुक्तौ तु नान्यथा प्राप्तिरिति भावितचेतसः ।  
स्वां दृष्टिं प्रविवृण्वन्ति स्वैरेव नियमभ्रमैः ॥ 4.21.29 ॥  
आर्हतादिभिरन्यैश्च स्वयाभिमतयेच्छया ।  
चित्राश्चित्रसमाचारैः कल्पिताः शास्त्रदृष्टयः ॥ 4.21.30 ॥  
निर्निमित्तोत्थसौम्याम्बुबुद्बुदौघैरिवोत्थितैः ।  
स्वनिश्चितैरिति प्रौढा नानाकारा हि रीतयः ॥ 4.21.31 ॥  
सर्वासामेव चैतासां रीतीनामेवमाकरः ।  
मनो नाम महाबाहो मणीनामिव सागरः ॥ 4.21.32 ॥  
न निम्बेक्षू कटुस्वादू शीतोष्णौ नेन्दुपावकौ ।  
यद्यथा परमाभ्यस्तमुपलब्धं तथैव तत् ॥ 4.21.33 ॥  
यस्त्वकृत्रिम आनन्दस्तदर्थं प्रयतैर्नरैः ।  
मनस्तन्मयतां नेयं येनासौ समवाप्यते ॥ 4.21.34 ॥  
दृश्यं संपरिडिम्भं स्वं तुच्छं परिहरन्मनः ।  
तज्जाभ्यां सुखदुः खाभ्यां नावश्यं परिकृष्यते ॥ 4.21.35 ॥  
अपवित्रमसद्रूपं मोहनं भयकारणम् ।  
दृश्यमाभासमाभोगि (1) बन्धमाभावयानघ ॥ 4.21.36 ॥  
(1. बन्धं माभावय इति पाठः.)  
मायैषा सा ह्यविद्यैषा भावनैषा भयावहा ।  
संविदस्तन्मयत्वं यत्तत्कर्मेति विदुर्बुधाः ॥ 4.21.37 ॥  
दृष्ट्वा दृश्यैकतानत्वं विद्धि त्वं मोहनं मनः ।  
प्रमार्जयैव तन्मिथ्या महामलिनकर्दमम् ॥ 4.21.38 ॥  
दृश्यतनमयता यैषा स्वभावस्थानुभूयते ।  
संसारमदिरा सेयमविद्येत्युच्यते बुधैः ॥ 4.21.39 ॥  
अनयोपहतो लोकः कल्याणं नाधिगच्छति ।  
भास्वरं तापनालोकं पटलान्धेक्षणो यथा ॥ 4.21.40 ॥  
स्वयमुत्पद्यते सा च संकल्पाद्व्योमवृक्षवत् ।  
असंकल्पनमात्रेण भावनायां महामते ॥ 4.21.41 ॥  
क्षीणायां स्वरसादेव विमर्शेन विलासिना ।  
असंसङ्गः पदार्थेषु सर्वेषु स्थिरतां गतः ॥ 4.21.42 ॥  
सत्यदृष्टौ प्रपन्नायामसत्ये क्षयमागते ।  
निर्विकल्पचिदच्छात्मा स आत्मा समवाप्यते ॥ 4.21.43 ॥  
न सत्ता यस्य नासत्ता न सुखं नापि दुः खिता ।  
केवलं केवलीभावो यस्यान्तिरुपलभ्यते ॥ 4.21.44 ॥  
अभव्यया भावनया न चित्तेन्द्रियदृष्टिभिः ।  
आत्मनोऽनन्यभूताभिरपि यः परिवर्जितः ॥ 4.21.45 ॥  
वासनाभिरनन्ताभिर्व्योमेव घनराजिभिः ।  
संदिग्धायां यथा रज्ज्वां सर्पतत्त्वं तथैव हि ॥ 4.21.46 ॥  
चिदाकाशात्मना बन्धसत्वबन्धेनैव कल्पितः ।  
कल्पितं कल्पितं वस्तु प्रतिकल्पनयान्यथा ॥ 4.21.47 ॥  
तदेवान्यत्वमादत्ते खमहोरात्रयोरिव ।  
यदतुच्छमनायासमनुपाधि गतभ्रमम् ॥ 4.21.48 ॥  
तत्तत्कल्पनयातीतं तत्सुखायैव कल्पते ।  
शून्य एव कुसूले तु सिंहोऽस्तीति भयं यथा ॥ 4.21.49 ॥  
शून्य एव शरीरेऽन्तर्बद्धोऽस्मीति भयं तथा ।  
शून्य एव कुसूले तु प्रेक्ष्य सिंहो न लभ्यते ॥ 4.21.50 ॥  
तथा संसारबन्धार्थः प्रेक्षितोऽसौ न लभ्यते ।  
इदं जगदयं चाहमिति संभ्रान्तमुत्थितम् ॥ 4.21.51 ॥  
बालानां मध्यमे काले छाया वैतालिकी यथा ।  
कल्पनावशतो जन्तोर्भावाभावशुभाशुभाः ॥ 4.21.52 ॥  
क्षणादसत्तामायान्ति सत्तामपि पुनः क्षणात् ।  
मातैव गृहिणीभावगृहीता कण्ठलम्बिनी ॥ 4.21.53 ॥  
करोति गृहिणीकार्यं सुरतानन्ददा सती ।  
कान्तैव मातृभावेन गृहीता कण्ठलम्बिनी ॥ 4.21.54 ॥  
नूनं विस्मारयत्येव मन्मथं मातृभावनात् ।  
भावानुसारिफलदं पदार्थैघमवेक्ष्य च ॥ 4.21.55 ॥  
न ज्ञेनेह पदार्थेषु रूपमेकमुदीर्यते ।  
दृढभावनया चेतो यद्यथा भावयत्यलम् ॥ 4.21.56 ॥  
तत्तत्फलं तदाकारं तावत्कालं प्रपश्यति ।  
न तदस्ति न यत्सत्यं न तदस्ति न यन्मृषा ॥ 4.21.57 ॥  
यद्यथा येन निर्णीतं तत्तथा तेन लक्ष्यते ।  
भाविताकाशमातङ्गं व्योमहस्तितया मनः ॥ 4.21.58 ॥  
व्योमकाननमातङ्गीं व्योमस्थामनुधावति ।  
तस्मात्संकल्पमेव त्वं सर्वभावमयात्मकम् ॥ 4.21.59 ॥  
त्यज राम सुषुप्तस्थः स्वात्मनैव भवात्मनः ।  
मणिर्हि प्रतिबिम्बानां प्रतिषेधक्रियां प्रति ॥ 4.21.60 ॥  
न शक्तो जडभावेन नतु राम भवादृशः ।  
यदात्मनि जगद्राम तवेह प्रतिबिम्बति ॥ 4.21.61 ॥  
तदवस्त्विति निर्णीय मा तेनागच्छ रञ्जनम् ।  
तदेव सत्यमिति वाप्यभिन्नं परमात्मनः ॥ 4.21.62 ॥  
मत्वान्तस्त्वमनाद्यन्तं भावयात्मानमात्मना ।  
चेतसि प्रतिबिम्बन्ति ये भावास्तव राघव ।  
रञ्जयन्त्वन्यसक्तत्वान्मा ते त्वां स्फटिकं यथा ॥ 4.21.63 ॥  
स्फटिकममननं यथा विशन्ति  
प्रकटतया न च रञ्जना विचित्रा ।  
इह हि विमननं तथा विशन्तु  
प्रकटतया भुवनैषणा भवन्तम् ॥ 4.21.64 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे विज्ञानवादो नामैकविंशः सर्गः ॥ 21 ॥

  द्वाविंशः सर्गः 22

श्रीवसिष्ठ उवाच ।  
जन्तोः कृतविचारस्य विगलद्वृत्तिचेतसः ।  
मननं त्यजतो ज्ञात्वा किंचित्परिणतात्मनः ॥ 4.22.1 ॥  
दृश्यं संत्यजतो हेयमुपादेयमुपेयुषः ।  
द्रष्टारं पश्यतो दृश्यमद्रष्टारमपश्यतः ॥ 4.22.2 ॥  
जागर्तव्ये परे तत्त्वे जगरूकस्य जीवतः ।  
सुप्तस्य घनसंमोहमये संसारवर्त्मनि ॥ 4.22.3 ॥  
पर्यन्तात्यन्तवैराग्यात्सरसेष्वरसेष्वपि ।  
भोगेष्वाभोगरम्येषु विरक्तस्य निराशिषः ॥ 4.22.4 ॥  
व्रजत्यात्माम्भसैकत्वं जीर्णजाड्ये नभस्यलम् ।  
गलत्यपगतासङ्गे हिमापूर इवातपे ॥ 4.22.5 ॥  
तरङ्गितासु कल्लोलजललोलान्तरासु च ।  
शाम्यन्तीष्वथ तृष्णासु नदीष्विव घनात्यये ॥ 4.22.6 ॥  
संसारवासनाजाले खगजाल इवाखुना ।  
त्रोटिते हृदयग्रन्थौ श्लथे वैराग्यरंहसा ॥ 4.22.7 ॥  
कातकं फलमासाद्य यथा वारि प्रसीदति ।  
तथा विज्ञानवशतः स्वभावः संप्रसीदति ॥ 4.22.8 ॥  
नीरागं निरुपासङ्गं निर्द्वन्द्वं निरुपाश्रयम् ।  
विनिर्याति मनो मोहाद्विहगः पञ्जरादिव ॥ 4.22.9 ॥  
शान्ते संदेहदौरात्म्ये गतकौतुकविभ्रमम् ।  
परिपूर्णान्तरं चेतः पूर्णेन्दुरिव राजते ॥ 4.22.10 ॥  
जनितोत्तमसौन्दर्या दूरादस्तमयोन्नता ।  
समतोदेति सर्वत्र शान्ते वात इवार्णवे ॥ 4.22.11 ॥  
अन्धकारमयी मूका जाड्यजर्जरितान्तरा ।  
तनुत्वमेति संसारवासनेवोदये क्षपा ॥ 4.22.12 ॥  
दृष्टचिद्भास्करा प्रज्ञापद्मिनी पुण्यपल्लवा ।  
विकसत्यमलोद्द्योता प्रातर्द्योरिव रूपिणी ॥ 4.22.13 ॥  
प्रज्ञा हृदयहारिण्यो भुवनाह्लादनक्षमाः ।  
सत्त्वलब्धाः प्रवर्धन्ते सकलेन्दोरिवांशवः ॥ 4.22.14 ॥  
बहुनात्र किमुक्तेन ज्ञातज्ञेयो महामतिः ।  
नोदेति नैव यात्यस्तमभूताकाशकोशवत् ॥ 4.22.15 ॥  
विचारणा परिज्ञातस्वभावस्योदितात्मनः ।  
अनुकम्प्या भवन्तीह ब्रह्मविष्ण्विन्द्रशंकराः ॥ 4.22.16 ॥  
प्रकटाकारमप्यन्तर्निरहंकारचेतसम् ।  
नाप्नुवन्ति विकल्पास्तं मृगतृष्णामिवैणकाः ॥ 4.22.17 ॥  
तरङ्गवदिमे लोकाः प्रयान्त्यायान्ति चेतसः ।  
क्रोडीकुर्वन्ति चाज्ञं ते न ज्ञं मरणजन्मनी ॥ 4.22.18 ॥  
आविर्भावतिरोभावौ संसारो नेतरक्रमः ।  
इति ताभ्यां समालोको रमते स निबध्यते ॥ 4.22.19 ॥  
न जायते न म्रियते कुम्भे कुम्भनभो यथा ।  
भूषिते दूषिते वापि देह तद्वदिहात्मवात् ॥ 4.22.20 ॥  
विवेक उदिते शीते मिथ्या भ्रममरूदिता ।  
क्षीयते वासना साग्रे मृगतृष्णा मराविव ॥ 4.22.21 ॥  
कोऽहं कथमिदं चेति यावन्न प्रविचारितम् ।  
संसाराडम्बरं तावदन्धकारोपमं स्थितम् ॥ 4.22.22 ॥  
मिथ्याभ्रमभरोद्भूतं शरीरं पदमापदाम् ।  
आत्मभावनया नेदं यः पश्यति स पश्यति ॥ 4.22.23 ॥  
देशकालवशोत्थानि न ममेति गतभ्रमम् ।  
शरीरे सुखदुः खानि यः पश्यति स पश्यति ॥ 4.22.24 ॥  
्पारपर्यन्तनभो दिक्कालादिक्रियान्वितम् ।  
अहमेवेति सर्वत्र यः पश्यति स पश्यति ॥ 4.22.25 ॥  
वालाग्रलक्षभागात्तु कोटिशः परिकल्पितात् ।  
अहं सूक्ष्म इति व्यापी यः पश्यति स पश्यति ॥ 4.22.26 ॥  
आत्मानमितरच्चैव दृष्ट्या नित्याविभिन्नया ।  
सर्वं चिज्ज्योतिरेवेति यः पश्यति स पश्यति ॥ 4.22.27 ॥  
सर्वशक्तिरनन्तात्मा सर्वभावान्तरस्थितः ।  
अद्वितीयश्चिदित्यन्तर्यः पश्यति स पश्यति ॥ 4.22.28 ॥  
आधिव्याधिभयोद्विग्नो जरामरणजन्मवान् ।  
देहोऽहमिति यः प्राज्ञो न पश्यति स पश्यति ॥ 4.22.29 ॥  
तिर्यगूर्ध्वमधस्ताच्च व्यापको महिमा मम ।  
द्वितीयो न ममास्तीति यः पश्यति स पश्यति ॥ 4.22.30 ॥  
मयि सर्वमिदं प्रोतं सूत्रे मणिगणा इव ।  
चित्तं तु नाहमेवेति यः पश्यति स पश्यति ॥ 4.22.31 ॥  
नाहं न चान्यदस्तीति ब्रह्मैवास्ति निरामयम् ।  
इत्थं सदसतोर्मध्ये यः पश्यति स पश्यति ॥ 4.22.32 ॥  
यन्नाम किंचित्त्रैलोक्यं स एवावयवो मम ।  
तरङ्गोऽब्धाविवेत्यन्तर्यः पश्यति स पश्यति ॥ 4.22.33 ॥  
शोच्या पाल्या मयैवेयं स्वसेयं मे कनीयसी ।  
त्रिलोकी पेलवेत्युच्चैर्यः पश्यति स पश्यति ॥ 4.22.34 ॥  
आत्मतापरते त्वत्तामत्ते यस्य महात्मनः ।  
भवादुपरते नूनं स पश्यति सुलोचनः ॥ 4.22.35 ॥  
चेत्यानुपातरहितं चिद्भैरवमयं वपुः ।  
आपूरितजगज्जालं यः पश्यति स पश्यति ॥ 4.22.36 ॥  
सुखं दुः खं भवो विवेककलनाश्च याः ।  
अहमेवेति वा नूनं पश्यन्नपि न हीयते ॥ 4.22.37 ॥  
स्वात्मसत्तापरापूर्णे जगत्यंशेन वर्तिना ।  
किं मे हेयं किमादेयमिति पश्यन्सुदृङ्गरः ॥ 4.22.38 ॥  
अप्रतर्क्यमनाभासं सन्मात्रमिदमित्यलम् ।  
हेयोपादेयकलना यस्य क्षीणा स वै पुमान् ॥ 4.22.39 ॥  
य आकाशवदेकात्मा सर्वभावगतोऽपि सन् ।  
न भावरञ्जनामेति स महात्मा महेश्वरः ॥ 4.22.40 ॥  
तमः प्रकाशकलनामुक्तः कालात्मतां गतः ।  
यः सौम्यः सुसमः स्वस्थस्तं नौमि पदमागतम् ॥ 4.22.41 ॥  
यस्योदयास्तमयसंकलनाकलासु  
चित्रासु चारुविभवासु जगद्गतासु ।  
वृत्तिः सदैव सकलैकमतेरनन्ता  
तस्मै नमः परमबोधवते शिवाय ॥ 4.22.42 ॥

इत्यार्षे श्रीवासिष्ठमहारामायणे वाल्मीकीये मोo स्थितिप्रकरणे अनुत्तमपदविश्रान्तिवर्णनं नाम द्वाविंशः सर्गः ॥ 22 ॥

  त्रयोविंशः सर्गः 23

श्रीवसिष्ठ उवाच ।  
य उत्तमपदालम्बी चक्रभ्रमवदास्थितः ।  
शरीरनगरीराज्यं कुर्वन्नपि न लिप्यते ॥ 4.23.1 ॥  
तस्येयं भोगमोक्षार्थं तज्ज्ञस्योपवनोपमा ।  
सुखायैव न दुः खाय स्वशरीरमहापुरी ॥ 4.23.2 ॥  
श्रीराम उवाच ।  
नगरीत्वं शरीरस्य कथं नाम महामुने ।  
एतां चाधिवसन्योगी कथं राजसुखैकभाक् ॥ 4.23.3 ॥  
श्रीवसिष्ठ उवाच ।  
रम्येयं देहनगरी राम सर्वगुणान्विता ।  
ज्ञस्यानन्तविलासाढ्या स्वालोकार्कप्रकाशिता ॥ 4.23.4 ॥  
नेत्रवातायनोद्द्योतप्रकाशभुवनान्तिरा ।  
करप्रतोलीविस्तारप्राप्तपादोपजाङ्गला ॥ 4.23.5 ॥  
रोमराजीलतागुल्मा त्वचाजालकमालिता ।  
गुल्फाङ्गुल्यां प्रविश्रान्तजङ्घोरुस्तम्भमण्डला ॥ 4.23.6 ॥  
रेखाविभक्तपादाग्रशिलाप्रथमनिर्मिता ।  
चर्ममर्मशिरासारसंधिसीमामनोरमा ॥ 4.23.7 ॥  
उरूरुतनुभागाग्रनिर्मितोपस्थनिम्नगा ।  
कचत्केशावलीकाचदलप्रस्थवनावृता ॥ 4.23.8 ॥  
भ्रूललाटोष्ठसच्छायवदनोद्यानशोभिता ।  
दृष्टिपातोत्पलाकीर्णकपोलविपुलस्थली ॥ 4.23.9 ॥  
वक्षः स्थलसरः स्यूतकुचपङ्कजकोरका ।  
घनरोमावलीच्छन्नस्कन्धक्रीडाशिलोच्चया ॥ 4.23.10 ॥  
उदरश्वभ्रनिक्षिप्तस्वान्नेष्टा भक्ष्यतत्परा ।  
दीर्घकण्ठबिलोद्गीर्णवातसंरम्भशब्दिता ॥ 4.23.11 ॥  
हृदयापणनिर्णीतयथाप्राप्तार्थभूषिता ।  
अनारतनवद्वारप्रवहत्प्राणनागरा ॥ 4.23.12 ॥  
आस्यस्फारवदादृष्टदन्तास्थिशकलाकुला ।  
मुखास्पदाभ्रमज्जिह्वाचण्डीचर्वितभोजना ॥ 4.23.13 ॥  
रोमशष्पतरच्छन्ना कर्णकोटरकूपका ।  
स्फिक्‌श्रृङ्खलास्थितोपान्तपृष्ठविस्तीर्णजङ्गला ॥ 4.23.14 ॥  
गुदोत्थानारघट्टान्तप्रद्रुतानन्तकर्दमा ।  
चित्तोद्यानमहीवल्गदात्मचिन्तावराङ्गना ॥ 4.23.15 ॥  
धीवरत्रादृढाबद्धचपलेन्द्रियमर्कटा ।  
वदनोद्यानहसनपुष्पोद्गममनोरमा ॥ 4.23.16 ॥  
स्वशरीरमनोज्ञस्य सर्वसौभाग्यसुन्दरी ।  
सुखायैव न दुः खाय परमाय हिताय च ॥ 4.23.17 ॥  
अज्ञस्येयमनन्तानां दुः खानां कोशमालिका ।  
ज्ञस्य त्वियमनन्तानां सुखानां कोशमालिका ॥ 4.23.18 ॥  
किंचिदस्यां प्रनष्टायां ज्ञस्य नष्टमरिन्दम ।  
स्थितायां संस्थितं सर्वं तेनेयं ज्ञसुखावहा ॥ 4.23.19 ॥  
यदेनां ज्ञः समारुह्य संसारे विहरत्यलम् ।  
अशेषभोगमोक्षार्थं तेनेयं ज्ञरथः स्मृतः ॥ 4.23.20 ॥  
शब्दरूपरसस्पर्शगन्धबन्धुश्रियो यतः ।  
अनयैव हि लभ्यन्ते तेनेयं ज्ञस्य लाभदा ॥ 4.23.21 ॥  
सुखदुः खक्रियाजालं यदेषोद्वहति स्वयम् ।  
तदेषा राम सर्वज्ञसर्ववस्तुभरक्षमा ॥ 4.23.22 ॥  
तस्यां शरीरपुर्यां हि राज्यं कुर्वन्गतज्वरः ।  
ज्ञस्तिष्ठति गतव्यग्रः स्वपुर्यामिव वासवः ॥ 4.23.23 ॥  
न क्षिपत्यवटाटोपे मनोमत्ततुरङ्गमम् ।  
न लोभदुर्द्रुमादाय प्रज्ञापुत्रीं प्रयच्छति ॥ 4.23.24 ॥  
अज्ञानपरराष्ट्रं च न रन्ध्रं त्वस्य पश्यति ।  
संसारारिभयस्यान्तर्मूलान्येव निकृन्तति ॥ 4.23.25 ॥  
तृष्णासारपरावर्ते कामसंभोगदुर्ग्रहे ।  
न निमज्जति पर्यस्तः सुखदुः खप्रदेवने ॥ 4.23.26 ॥  
करोत्यविरतं स्नानं बहिरन्तरवीक्षणात् ।  
सरित्संगमतीर्थेषु मनोरथगतः क्रमात् ॥ 4.23.27 ॥  
सकलाक्षजनादृश्यसुखप्रेक्षापराड्भुखः ।  
ध्याननाम्नि सुखं नित्यं तिष्ठत्यन्तः पुरान्तरे ॥ 4.23.28 ॥  
सुखावहैषा नगरी नित्यं वै विदितात्मनः ।  
भोगमोक्षप्रदा चैषा शक्रस्येवामरावती ॥ 4.23.29 ॥  
स्थितया संस्थितं सर्वं किंचिन्नष्टं न नष्टया ।  
यया पुर्या महीयस्या सा कथं न सुखावहा ॥ 4.23.30 ॥  
विनष्टे देहनगरे ज्ञस्य नष्टं न किंचन ।  
आक्रान्तकुम्भाकाशस्य खस्य कुम्भक्षये यथा ॥ 4.23.31 ॥  
विद्यमानं घटं वायुः किंचित्स्पृशति नास्थितम् ।  
यथा तथैव देही स्वां शरीरनगरीमिमाम् ॥ 4.23.32 ॥  
अत्रस्थः पुरुषो भोगानात्मा सर्वगतोऽपि सन् ।  
विश्वकल्पकृतान्भुक्त्वा पुंसामधिगतार्थभाक् ॥ 4.23.33 ॥  
कुर्वन्नपि न कुर्वाणः समस्तार्थक्रियोन्मुखः ।  
कदाचित्प्रकृतान्सर्वान्कार्यार्थाननुतिष्ठति ॥ 4.23.34 ॥  
कदाचिल्लीलया लोलं विमानमधिरोहति ।  
अनाहतगतिः कान्तं विहर्तुममलं मनः ॥ 4.23.35 ॥  
तत्रस्थो लोकसुन्दर्या सततं शीतलाङ्गया ।  
रमते रामया मैत्र्या नित्यं हृदयसंस्थितः ॥ 4.23.36 ॥  
द्वे कान्ते तिष्ठतः सम्यक् पार्श्वयोः सत्यतैकते ।  
इन्दोरिव विशाखे द्वे समाह्लादितचेतसी ॥ 4.23.37 ॥  
क्षपितानखिलाल्ँलोकान्दुः खक्रकचदारितान् ।  
वल्लीवनस्थान्नभसः पृष्टादर्क इवेक्षते ॥ 4.23.38 ॥  
चिरं पूरितसर्वाशः सर्वसंपत्तिसुन्दरः ।  
अपुनः खण्डनायेन्दुः पूर्णाङ्गः इव राजते ॥ 4.23.39 ॥  
सेव्यमानोऽपि भोगौघो न खेदायास्य जायते ।  
कालकूटः किलेशस्य कण्ठे प्रत्युत राजते ॥ 4.23.40 ॥  
परिज्ञातोपभुक्तो हि भोगो भवति तुष्टये ।  
विज्ञाय सेवितो मैत्रीमेति चोरो न शत्रुताम् ॥ 4.23.41 ॥  
नरनारीनटौघानां (1) विरहे दूरगामिनाम् ।  
(1. नदौघानां इति पाठः.)  
ज्ञेन यात्रेव सुभगा भोगश्रीरवलोक्यते ॥ 4.23.42 ॥  
अशङ्कितोपसंप्राप्ता ग्रामयात्रा यथाध्वगैः ।  
प्रेक्ष्यन्ते तद्वदेव ज्ञैर्व्यवहारमयाः (2) क्रियाः ॥ 4.23.43 ॥  
(2. डीवभाव आर्षः.)  
अयन्तोपनतेऽप्यक्षि पदार्थेषु यथा पुनः ।  
नीरागमेव पतति तद्वत्कार्येषु धीरधीः ॥ 4.23.44 ॥  
इन्द्रियाणां न हरति प्राप्तमर्थं कदाचन ।  
नाददाति तथाऽप्राप्तं संपूर्णो ज्ञोऽवतिष्ठते ॥ 4.23.45 ॥  
अप्राप्तचिन्ताः संप्राप्तसमुपेक्षाश्च सन्मतिम् ।  
न कम्पयन्ति तरलाः पिच्छाघाता इवाचलम् ॥ 4.23.46 ॥  
संशान्तसर्वसंदेहो गलिताखिलकौतुकः ।  
संक्षीणकल्पनादेहो ज्ञः सम्राडिव राजते ॥ 4.23.47 ॥  
आत्मन्येव न मात्यन्तः स्वात्मनात्मनि जृम्भते ।  
संपूर्णोऽपारपर्यन्तः क्षीरार्णव इवार्णवे ॥ 4.23.48 ॥  
भोगेच्छाकृपणाञ्जन्तून्दीनान्दीनेन्द्रियाणि च ।  
अनुन्मत्तमनाः शान्तो हसत्युन्मत्तकानिव ॥ 4.23.49 ॥  
इच्छतोऽन्योज्झितां जायां यथैवान्येन हस्यते ।  
इन्द्रियस्येच्छतो भोगं तद्वज्झेन विहस्यते ॥ 4.23.50 ॥  
त्यजत्स्वात्मसुखं सौम्यं मनो विषयविद्रुतम् ।  
अङ्कुशेनेव नागेन्द्रं विचारेण वशं नयेत् ॥ 4.23.51 ॥  
भोगेषु प्रसरो यस्या मनोवृत्तेश्च दीयते ।  
साप्यादावेव हन्तव्या विषस्येवाङ्कुरोद्गतिः ॥ 4.23.52 ॥  
ताडितस्य हि यः पश्चात्संमानः सोऽप्यनन्तकः ।  
शालेर्ग्रीष्माभितप्तस्य कुसेकोऽप्यमृतायते ॥ 4.23.53 ॥  
अनार्तेन हि सन्मानो बहुमानो न बुध्यते ।  
पूर्णानां सरितां प्रावृट्‌पूरः स्वल्पो न राजते ॥ 4.23.54 ॥  
पूर्णस्तु प्राकृतोऽप्यन्यत्पुनरप्यभिवाञ्छते ।  
जगत्पूरणयोग्याम्बुर्गृह्णात्येवार्मवो जलम् ॥ 4.23.55 ॥  
मनसोऽभिगृहीतस्य या पश्चाद्भोगमण्डना ।  
(1) तामेवालब्धविस्तारां क्लिष्टत्वाद्बहु मन्यते ॥ 4.23.56 ॥  
(1.तामेव लब्धविस्तारात् इति टीकानुगुणः पाठ इति भाति.)  
बन्धमुक्तो महीपालो ग्रासमात्रेण तुष्यति ।  
परैरबद्धो नाक्रान्तो र राज्यं बहु मन्यते ॥ 4.23.57 ॥  
हस्तं हस्तेन संपीड्य दन्तैर्दन्तान्विचूर्ण्य च ।  
अङ्गान्यङ्गैरिवाक्रम्य जयेच्चेन्द्रियशात्रवान् ॥ 4.23.58 ॥  
जेतुमन्यं कृतोत्साहैः पुरुषैरिह पण्डितैः ।  
पूर्वं हृदयशत्रुत्वाज्जेतव्यानीन्द्रियाण्यलम् ॥ 4.23.59 ॥  
एतावति धरणितले  
सुभगास्ते साधुचेतनाः पुरुषाः ।  
पुरुषकलासु च गण्या  
न जिता ये चेतसा स्वेन ॥ 4.23.60 ॥  
हृदयबिले कृतकुण्डल-  
कलनाविवशो मनोमहाभुजगः ।  
यस्योपशान्तिमागत-  
मलमुदितं तं सुनिर्मलं वन्दे ॥ 4.23.61 ॥

इत्यार्षे श्रीवासिष्ठमहारामायणे वाल्मीकीये मोo स्थितिप्रकरणे शरीरनगरविभूतियोगो नाम त्रयोविंशः सर्गः ॥ 23 ॥

  चतुर्विंशः सर्गः 24

श्रीवसिष्ठ उवाच ।  
महानरकसाम्राज्ये मत्तदुष्कृतवारणाः ।  
आशाशरशलाकाढ्या दुर्जया हीन्द्रियारयः ॥ 4.24.1 ॥  
स्वाश्रयं प्रथमं देहं कृतघ्ना नाशयन्ति ये ।  
ते कुकार्यमहाकोशा दुर्जयाः स्वेन्द्रियारयः ॥ 4.24.2 ॥  
कलेवरालयं प्राप्य विषयामिषगृध्नुकाः ।  
अक्षगृध्रा विवल्गन्ति कार्याकार्योग्रपक्षिणः ॥ 4.24.3 ॥  
विवेकतन्तुजालेन गृहीता येन ते शठाः ।  
तस्याङ्गानि न लुम्पन्ति पाशा नागबलं यथा ॥ 4.24.4 ॥  
आपातरमणीयेषु रमते विषयेषु यः ।  
विवेकधनवानस्मिन्कुकलेवरपत्तने ॥ 4.24.5 ॥  
इन्द्रियारिभिरन्तस्थैरवशो नाभिभूयते ।  
न तथा सुखिता भूपा मृन्मयोग्रपुरीजुषः ॥ 4.24.6 ॥  
यथा स्वाधीनमनसः स्वशरीरपुरीश्वराः ।  
आक्रान्तेन्द्रियभृत्यस्य सुगृहीतमनोरिपोः ॥ 4.24.7 ॥  
वसन्त इव मञ्जर्यो वर्धन्ते शुद्धबुद्धयः ।  
प्रक्षीणचित्तदर्पस्य निगृहीतेन्द्रियद्विषः ॥ 4.24.8 ॥  
पद्मिन्य इव हेमन्ते क्षीयन्ते भोगवासनाः ।  
तावन्निशीथवेताला वल्गन्ति हृदि वासनाः ॥ 4.24.9 ॥  
एकतत्त्वदृढाभ्यासाद्यावन्न विजितं मनः ।  
भृत्योऽभिमतकर्तृत्वान्मन्त्री सत्कार्यकारणात् ॥ 4.24.10 ॥  
सामन्तश्चेन्द्रियाक्रान्तेर्मनो मन्ये विवेकिनः ।  
लालनात्स्निग्धललना पालनात्पावनः पिता ॥ 4.24.11 ॥  
सुहृदुत्तमविश्वासान्मनो मन्ये मनीषिणाम् ।  
स्वालोकितः शास्त्रदृशा बुद्ध्यान्तः स्वानुभावितः ॥ 4.24.12 ॥  
प्रयच्छति परां सिद्धिं त्यक्त्वात्मानं मनः पिता ।  
सुदृष्टः सुपरामृष्टः सुदृढः सुप्रबोधितः ॥ 4.24.13 ॥  
सुगुणे योजितो भाति हृदि हृद्यो मनोमणिः ।  
जन्मवृक्षकुठाराणि तथोदर्कोदयानि च ॥ 4.24.14 ॥  
दिशत्येवं मनोमन्त्री कर्माणि शुभकर्मणि ।  
एवं मनोमणिं राम बहुपङ्ककलङ्कितम् ॥ 4.24.15 ॥  
विवेकवारिणा सिद्ध्यै प्रक्षाल्यालोकवान्भव ।  
भवभूमिषु भीमासु विवेकविकलो वसन् ॥ 4.24.16 ॥  
मा (1) पतोत्पातपूर्णासु विवशः प्राकृतो यथा ।  
(1. पातोत्पात इति पाठः.)  
संसारमायामुदितामनर्थशतसंकुलाम् ॥ 4.24.17 ॥  
मा महामोहमिहाकामिमां त्वमवधीरय ।  
विवेकं परमाश्रित्य बुद्ध्या सत्यमवेक्ष्य च ॥ 4.24.18 ॥  
इन्द्रियारीनलं जित्वा तीर्णो भव भवार्णवात् ।  
असत्येव शरीरेऽस्मिन्सुखदुः खेष्वसत्सु च ॥ 4.24.19 ॥  
दामव्यालकटन्यायो मा ते भवतु राघव ।  
भीमभासदृढस्थित्या त्वं यास्यसि विशोकताम् ॥ 4.24.20 ॥  
अयमहमिति निश्चयो वृथा य-  
स्तमलमपास्य महामते स्वबुद्ध्या ।  
यदितरदवलम्ब्य तत्पदं त्वं  
व्रज पिब भुङ्‌क्ष्व न बध्यसे मनस्कः ॥ 4.24.21 ॥

इत्यार्षे श्रीवासिष्ठमहारामायणे वाल्मीकीये मोo स्थितिप्रकरणे मनस्यसत्ताप्रतिपादनं नाम चतुर्विंशः सर्गः ॥ 24 ॥

  पञ्चविंशः सर्गः 25

श्रीवसिष्ठ उवाच ।  
अस्मिन्विहरतो लोके लोकारामस्य धीमतः ।  
श्रेयसे तिष्ठतो यत्नमुत्तमार्थाभिदायिनः ॥ 4.25.1 ॥  
दामव्यालकटन्यायो मा ते भवतु राघव ।  
भीमभासदृढस्थित्या त्वं विशोको भवेति च ॥ 4.25.2 ॥  
श्रीराम उवाच ।  
दामव्यालकटन्यायो मा ते भूदित्युदाहृतम् ।  
ब्रह्मन् किमेतद्भवता भवतापापहारिणा ॥ 4.25.3 ॥  
भीमभासदृढस्थित्या त्वं विशोको भवेति च ।  
प्रभो किमुक्तं भवता भवतापापहारिणा ॥ 4.25.4 ॥  
उदारयैतया शुद्धं संप्रबोधय मां गिरा ।  
घनस्तापापहारिण्या प्रावृषीव कलापिनम् ॥ 4.25.5 ॥  
श्रीवसिष्ठ उवाच ।  
दामव्यालकटन्यायं भीमभासदृढस्थितम् ।  
श्रृणु राघव तच्छ्रुत्वा यदिष्टं तत्समाचर ॥ 4.25.6 ॥  
आसीत्पातालकुहरे सर्वाश्चर्यमनोरमे ।  
शम्बरो नाम दैत्येन्द्रो मायामणिमहार्णवः ॥ 4.25.7 ॥  
आकाशनगरोद्यनरचितासुरमन्दिरः ।  
कृत्रिमोत्तमचन्द्रार्कभूषितात्मीयमण्डलः ॥ 4.25.8 ॥  
शिलाशकलसंभूतपद्माद्यैरमराचलः ।  
अनन्तविभवारम्भपरिपूरितदानवः ॥ 4.25.9 ॥  
गृहरत्नाङ्गनागेयजितामरवधूध्वनिः ।  
चन्द्रबिम्बकलापूर्णक्रीडोपवनपादपः ॥ 4.25.10 ॥  
फुल्लनीलोत्पलव्यूहकरालरमणालयः ।  
रत्नहंसध्वनाहूतहेमाम्बुरुहसारसः ॥ 4.25.11 ॥  
हेमपादपशाखाग्रकृताम्भोरुहकुड्भलः ।  
करञ्जजालप्रपतन्मन्दारकुसुमाकरः ॥ 4.25.12 ॥  
तर्कुयन्त्रमयानन्तदैत्यनिर्जितवासवः ।  
हिमशीतानलज्वालानिर्मितोद्यानमण्डपः ॥ 4.25.13 ॥  
सर्वत्र कुसुमोद्यानजितानन्दननन्दनः ।  
मायासर्वहृतव्यालमलयाचलचन्दनः ॥ 4.25.14 ॥  
हेमश्रीलोकलावण्यनिर्जितान्तः पुराङ्गनः ।  
नानाकुसुमसंभारजानुदघ्नगृहाङ्गणः ॥ 4.25.15 ॥  
क्रीडार्थमृन्मयेशानजितचक्रगदाधरः ।  
अजस्रोड्डीनरत्नौघताराढ्यखपुरान्तरः ॥ 4.25.16 ॥  
निशीथाखिल्पातालशतचन्द्रनभस्तलः ।  
स्वशालभिञ्जिकालोकगीतगीतिरणोत्कटः ॥ 4.25.17 ॥  
मायैरावणनागेन्द्रविद्रुतामरवारणः ।  
त्रैलोक्यविभवोत्कर्षपूरितान्तः पुरान्तरः ॥ 4.25.18 ॥  
सर्वसंपत्तिसुभगः सर्वैश्वर्यनमस्कृतः ।  
समस्तदैत्यसामन्तवन्दितोग्रानुशासनः ॥ 4.25.19 ॥  
महाभुजवनच्छायाविश्रान्तासुरमण्डलः ।  
सर्वबुद्धिगणाधाररत्नमण्डलमण्डितः ॥ 4.25.20 ॥  
तस्योत्सादितदेवस्य कठिनोड्डामराकृतेः ।  
बभूव विपुलं सैन्यमासुरं सुरनाशनम् ॥ 4.25.21 ॥  
तस्मिन्मायाबले सुप्ते देशान्तरगते तथा ।  
तत्सैन्यं तरसा जघ्नुश्छिद्रं प्राप्य किलामराः ॥ 4.25.22 ॥  
अथ शम्बरदैत्येन मुण्डिक्रोधद्रुमादयः ।  
रक्षार्थमथ सामन्ताः स्वसेनासु नियोजिताः ॥ 4.25.23 ॥  
तानप्यन्तरमासाद्य जघ्नुर्देवा भयानकाः ।  
व्योमान्तरगताः श्येनाः कलविङ्कानिवाकुलान् ॥ 4.25.24 ॥  
सेनापतीन्पुनश्चान्यांश्चकारासुरसत्तमः ।  
चपलानुद्भटारावांस्तरङ्गानिव सागरः ॥ 4.25.25 ॥  
देवास्तानपि तस्याशु जघ्नुस्तेन स कोपवान् ।  
जगामामरनाशाय परिपूर्णं त्रिविष्टपम् ॥ 4.25.26 ॥  
तस्मात्तन्मायया भीताः सुरास्तेऽन्तर्धिमाययुः ।  
मेरुकाननकुञ्जेषु मृगा गौरीहरेरिव ॥ 4.25.27 ॥  
क्रन्दत्क्षुद्रामरगणं बाष्पक्लिन्नाप्सरोमुखम् ।  
शून्यं ददर्श स स्वर्गं कल्पक्षीणजगत्समम् ॥ 4.25.28 ॥  
विहरन्कुपितस्तत्र लब्धमाहृत्य सुन्दरम् ।  
लोकपालपुरीं दग्ध्वा जगामात्मीयमालयम् ॥ 4.25.29 ॥  
एवं दृढतरीभूते द्वेषे दानवदेवयोः ।  
देवाः स्वर्गं परित्यज्य दिक्षु जग्मुरदर्शनम् ॥ 4.25.30 ॥  
अथ शम्बरदैत्येन ये ये सेनाधिनायकाः ।  
क्रियन्ते यत्नतस्तांस्तु जघ्नुर्यत्नपराः सुराः ॥ 4.25.31 ॥  
यावदुद्वेगमायातः शम्बरः कोपवान्भृशम् ।  
तार्णोऽतिमात्रमनल इव जज्वाल सोच्छ्वसन् ॥ 4.25.32 ॥  
त्रैलोक्यमपि चान्विष्यन्न देवाल्ँलब्धवानथ ।  
परेणापि प्रयत्नेन निधानमिव दुष्कृती ॥ 4.25.33 ॥  
ससर्ज मायया घोरानसुरांस्त्रीन्महाबलान् ।  
बलरक्षार्थमुदितान्कालान्मूर्तिमिव स्थितान् ॥ 4.25.34 ॥  
निर्वृत्ता मायया भीमा बलपादपवाहिनः ।  
उदगुस्ते महामायाः पक्षक्षुब्धा इवाद्रयः ॥ 4.25.35 ॥  
दामो व्यालः कटश्चेति नामभिः परिलाञ्छिताः ।  
यथाप्राप्तैककर्तारश्चेतनामात्रधर्मिणः ॥ 4.25.36 ॥  
अभावात्कर्मणां ते च प्राक्तना नच वासनाः ।  
निर्विकल्पकचिन्मात्रपरिस्पन्दैकधर्मकाः ॥ 4.25.37 ॥  
कर्मजीवकलां तन्वीमसारां च मनोभिदाम् ।  
अपुष्टां कृत्रिमामन्तश्चोदयोदयमागताः ॥ 4.25.38 ॥  
ते ह्यन्धपारम्पर्येण काकतालीयवद्भटाः ।  
प्रकृतामनुवर्तन्ते क्रियामुज्झितवासनाः ॥ 4.25.39 ॥  
अर्धसुप्ता यथा बालाः स्वाङ्गै रिङ्गन्ति केवलम् ।  
वासनात्माभिमानाभ्यां हीनास्ते तद्वदेव हि ॥ 4.25.40 ॥  
नाभिपातं न चापातं न विदुस्ते पलायनम् ।  
न जीवितं न मरणं न रणं न जयाजयौ ॥ 4.25.41 ॥  
केवलं सैनिकानग्रे दृष्टानाहननोद्यतान् ।  
अभिजग्मुः परानाजौ प्रहारदलिताद्रयः ॥ 4.25.42 ॥  
शम्बरश्चिन्तयामास परितुष्टमनाः परम् ।  
विजेष्यते हि मे सेना मायासुरसुरक्षिता ॥ 4.25.43 ॥  
अतिबलासुरदोर्द्रुमपालिता  
मम चमूः स्थिरतामलमेष्यति ।  
अमरवारणदन्तविघट्टने-  
ष्वमरपर्वतहेमशिला यथा ॥ 4.25.44 ॥

इत्यार्षे श्रीवासिष्ठमहारामायणे वाल्मीकीये देo मोo स्थितिप्रकरणे दामव्यालकटोत्पत्तिवर्णनं नाम पञ्चविंशः सर्गः ॥ 25 ॥

  षड्विंशः सर्गः 26

श्रीवसिष्ठ उवाच ।  
इति निर्णीय दैत्येन्द्रो दामव्यालकटान्विताम् ।  
सेनां संप्रेषयामास भूतलं देवनाशिनीम् ॥ 4.26.1 ॥  
दैत्याः सागरकुञ्जेभ्यः कन्दरेभ्यश्च सायुधाः ।  
उदगुर्भीमनिर्ह्रादाः सपक्षगिरिलीलया ॥ 4.26.2 ॥  
रोदसीकोटरं हस्तप्रहारहतभास्करम् ।  
दानवाः पूरयामासुर्दामव्यालकटैधिताः ॥ 4.26.3 ॥  
अथोत्तस्थुर्निकुञ्जेभ्यः कन्दरेभ्यः सुराचलात् ।  
प्रलयान्त इवाक्षुब्धा भीमाः स्वर्वासिनां गणाः ॥ 4.26.4 ॥  
देवासुरपताकिन्योस्तद्युद्धमभवत्तयोः ।  
अकालोल्बणकल्पान्तभीषणं भुवनान्तरे ॥ 4.26.5 ॥  
पेतुः प्रलयपर्यस्तचन्द्रार्का इव दीप्तयः ।  
शिरांसि कुण्डलोद्द्योततेजः पीततमांस्यथ ॥ 4.26.6 ॥  
जुघूर्णर्भटनिर्मुक्तसिंहनादविराविताः ।  
प्रलयानिलसंपूरैः स्फुटहासा इवाद्रयः ॥ 4.26.7 ॥  
रेणुः शैलशिलातुल्यहेतिघातास्तभित्तयः ।  
कुलाचलतटाभीरुविश्रान्तहरिमण्डलाः ॥ 4.26.8 ॥  
चेरुः परस्पराघातहतहेतिसमुत्थिताः ।  
लोलानलकणाः कल्पविशीर्णा इव तारकाः ॥ 4.26.9 ॥  
विलेसू रक्तमांसौघपूर्णैकार्णवतीरगाः ।  
कल्पतालवदुत्ताला वेतालास्तालतालिताः ॥ 4.26.10 ॥  
प्रस्फुरद्रुधिरासारशान्तपांसुपयोधरे ।  
व्योम्नि हेतिहतक्षुण्णा मौलिकुण्डलकोटयः ॥ 4.26.11 ॥  
बभूवुर्भास्कराकारैः कल्पभूरुहधारिभिः ।  
प्रहारदलिताद्रीन्द्रैर्दैत्यैर्निर्विवरा दिशः ॥ 4.26.12 ॥  
जग्मुर्ज्वलदसिप्रान्तवातपातितभित्तयः ।  
कणप्रकरतां शैलाः कल्पाग्निदलिता इव ॥ 4.26.13 ॥  
देवास्ते च समाजग्मुरश्वमेधैधिता इव ।  
असुरानस्त्रविभ्रष्टाञ्जलदानिव वायवः ॥ 4.26.14 ॥  
जगृहुस्तानथाक्रम्य जरठाखूनिवौतवः ।  
तेऽपि ताञ्जगृहुर्मत्तानृक्षारूढानिव द्रुमान् ॥ 4.26.15 ॥  
दोर्वृक्षविलसद्धेतिकुसुमाः शस्त्रपल्लवाः ।  
रेजुः सुरासुराः फुल्ला वनलोला इव द्रुमाः ॥ 4.26.16 ॥  
अन्योन्यं पूरयामासुः शस्त्रपूरैर्दिशो दश ।  
वनानि कुसुमव्रातैः सुमेराविव मारुतः ॥ 4.26.17 ॥  
घोरं समभवद्युद्धं देवदानवसेनयोः ।  
रोदोरन्ध्रोदुम्बरान्तर्महामशकसंघयोः ॥ 4.26.18 ॥  
अथोदपतदुत्तालैर्लोकपालेभमण्डलैः ।  
कल्पाभ्रस्फूर्जिताकारो दारुणः समरारवः ॥ 4.26.19 ॥  
पिण्डग्रहेण नभसि भूभागमिव कुट्टिमम् ।  
मुष्टिग्राह्यो महामेघमन्थरोदरपीवरः ॥ 4.26.20 ॥  
रथसंपातसंपिष्टशस्त्रशैलरटन्नटः ।  
त्रुटद्धृदयनिः सत्त्वकर्कशाक्रन्दघर्घरः ॥ 4.26.21 ॥  
प्रलयप्रत्ययोल्लासिकल्पान्तारावबृंहणः ।  
द्वादशादित्यसंघट्टद्रवत्काञ्चनपर्वतः ॥ 4.26.22 ॥  
ब्रह्माण्डकुण्डसंघट्टात्परावृत्त्या च निर्गतः ।  
महास्रोतः पयः पूरः सत्त्वाहत इवाकरः ॥ 4.26.23 ॥  
चञ्चत्सपक्षशैलेन्द्रपक्षपातचलद्ध्वनिः ।  
कठिनापूरणोद्धूतस्फुटच्छैलेन्द्रकन्दरः ॥ 4.26.24 ॥  
मन्दरोद्धूतदुग्धाब्धिसंक्षोभसदृशाङ्गकः ।  
रतिश्रुद्धुंघुमास्फोटघटितद्वीपजन्तुभूः ॥ 4.26.25 ॥  
सेनयोः क्षुब्धयोरासीद्युद्धमुद्धतदानवम् ।  
निष्पिष्टनगरग्रामगिरिकाननमानवम् ॥ 4.26.26 ॥  
महाहेतिशतच्छिन्नदानवाचलपूर्णदिक् ।  
अन्योन्याहतहेत्यादिचूर्णपूर्णाम्बरोदरम् ॥ 4.26.27 ॥  
भुशुण्डीमण्डलास्फोटस्फुटन्मेरुशिरः शतम् ।  
शरमारुतनिर्लूनदैत्यदेवमुखाम्बुजम् ॥ 4.26.28 ॥  
चक्रावर्तशतभ्रान्तदेवदैत्यजरत्तृणम् ।  
सेनाप्रहारकल्लोलवलनावलिताम्बरम् ॥ 4.26.29 ॥  
हेत्युग्रवातनिष्पिष्टपतद्वैमानिकव्रजम् ।  
अस्त्रोदिताब्धिवार्योघप्लावितव्योमपत्तनम् ॥ 4.26.30 ॥  
वहन्महास्त्रपातासिशूलशक्तिनदीशतम् ।  
शैलपक्षोद्भटास्फोटलुठद्ब्रह्माण्डमण्डपम् ॥ 4.26.31 ॥  
दैत्यपार्ष्णिप्रहारौघपतल्लोकेशपत्तनम् ।  
नारीहलहलारावरणत्कङ्कणमन्दिरम् ॥ 4.26.32 ॥  
लुठद्दैत्यबलोद्भूतमत्तास्त्रौघजलान्वितम् (1) ।  
(1. बलोद्धूत इति पाठः.)  
रक्तधौतनरौघोग्रमुक्तनादद्रवज्जनम् ॥ 4.26.33 ॥  
लोकपानीकपाम्भोजच्छन्नाच्छन्नयमान्वितम् ।  
पुनः सुरासुरैर्घातैर्दृष्टसैन्यकुलाकुलम् ॥ 4.26.34 ॥  
सपक्षपर्वताकारदानवाद्रिगमागमैः ।  
वहच्छवशवाशब्दभूरिभाङ्कारभीषणम् ॥ 4.26.35 ॥  
आयुधाग्रविभिन्नोग्रदैत्यपर्वतनिर्झरैः ।  
रक्तैररुणिताशेषवसुधार्णवपर्वतम् ॥ 4.26.36 ॥  
उत्सन्नराष्ट्रनगरविपिनग्रामगह्वरम् ।  
धृतासंख्यासुरेभाश्वमनुष्यशवपर्वतम् ॥ 4.26.37 ॥  
सुतालोत्तालनाराचराजिरोचितवारणम् ।  
मुष्टिप्रहारपिष्टांसमत्तैरावणवारणम् ॥ 4.26.38 ॥  
कल्पाभ्रपटलासारधारादलितपर्वतम् ।  
महाशनिविनिष्पेषपिष्टोड्डीनकुलाचलम् ॥ 4.26.39 ॥  
कुपिताग्निज्वलज्वालाजालज्वलितदानवम् ।  
एकाञ्जलिपुटानीतसमुद्रोत्सादितानलम् ॥ 4.26.40 ॥  
चण्डदैत्यातिसंभारशिलीकृतमहाज्वलम् ।  
वनव्यूहेन्धनाग्न्यर्चिर्द्राविताम्बुशिलोच्चयम् ॥ 4.26.41 ॥  
अस्त्रनिर्मितदुर्वारतमः कल्पान्तरात्रिकम् ।  
मायासूर्यगणोद्द्योतैः पीतातनुतमः पटम् ॥ 4.26.42 ॥  
मायाग्निवर्षनिष्पीतकलाभ्रघनवर्षणम् ।  
ससीत्काराग्निवमनशस्त्रसंघट्टवर्षणम् ॥ 4.26.43 ॥  
वज्रवर्षास्त्रनिर्धूतशैलवर्षास्त्रसंभ्रमम् ।  
निद्राबोधास्त्रयुद्धाढ्यं संघर्षावग्रहाश्रयम् ॥ 4.26.44 ॥  
वहत्क्रकचवृक्षास्त्रं जलाग्न्यस्मरणान्धितम् ।  
ब्रह्मास्त्रयुद्धविषमं तमस्तेजोस्त्रसारितम् ॥ 4.26.45 ॥  
अस्त्रोद्गीर्णायुधानीकनीरन्ध्रसकलाम्बरम् ।  
शिलावर्षास्त्रदलितं वह्निवर्षास्त्रभासुरम् ॥ 4.26.46 ॥  
पताकास्पृष्टशशिकैश्चक्रचीत्कारगर्जितैः ।  
मुहूर्तेन रथैर्लङ्घितोदयास्तमयाचलम् ॥ 4.26.47 ॥  
वज्रप्रहाराविरतम्रियमाणमहासुरम् ।  
शुक्रामरमहाविद्याजीवमानमहासुरम् ॥ 4.26.48 ॥  
विद्रवद्देवसंघातं जयप्रोड्डामरामरम् ।  
शुभग्रहमहाकेतुमालिकानामितस्ततः ॥ 4.26.49 ॥  
उत्पातमङ्गलौघानां बुद्धेरुद्धरकन्धरम् ।  
साद्रिखोर्वीसमुद्रद्युजगद्रुधिरवारिधि ॥ 4.26.50 ॥  
फुल्लैककिंशुकवनं कुर्वद्दुर्वारवैरतः ।  
पर्वतप्रतिमासंख्यं शवपूर्णमहार्णवम् ॥ 4.26.51 ॥  
समग्रतरुशाखाग्रलम्बलोलमहाशवम् ।  
दीप्यमानैः स्ववातार्तैः पक्षपुष्पैर्लसत्फलैः ॥ 4.26.52 ॥  
तालोत्तालैः शरव्रातवनैर्व्याप्तनभस्थलम् ।  
पर्वतप्रतिमासंख्यकबन्धशतबाहुभिः ॥ 4.26.53 ॥  
नृत्यद्भिः पातिताम्भोदविमानसुरतारकम् ।  
शरशक्तिगदाप्रासपट्टिशप्रोतपर्वतम् ॥ 4.26.54 ॥  
लोकसप्तकविभ्रष्टकुड्यखण्डचिताम्बरम् ।  
अनारतरसन्मत्तकल्पाभ्रदृढदुन्दुभि ॥ 4.26.55 ॥  
एवं शब्दशतोन्नादपातालतलवारणम् ।  
विनायककराकृष्टदीर्घदानवपर्वतम् ॥ 4.26.56 ॥  
एकदिक्करनिष्पन्दसिद्धसाध्यमरुद्गणम् ।  
पलायमानगन्धर्वकिन्नरामरचारणम् ॥ 4.26.57 ॥  
ववुरशनिनिपातखण्डिताङ्गा  
दलितशिलाशकलाः ककुम्मुखेषु ।  
प्रलयसमयसूचकाः सुराणां  
सुरतरुघर्घरघस्मराः समीराः ॥ 4.26.58 ॥

इत्यार्षे श्रीवासिष्ठमहारामायणे वाo मोo स्थितिप्रकरणे दामव्यालकटसंग्रामवर्णनं षड्विंशः सर्गः ॥ 26 ॥

  सप्तविंशः सर्गः 27

श्रीवसिष्ठ उवाच ।  
तस्मिंस्तदा वर्तमाने घोरे समरसंभ्रमे ।  
देवासुरशरीरेषु गर्तेष्वभ्रोदरेष्विव ॥ 4.27.1 ॥  
वहत्स्वसृक्प्रवाहेषु गङ्गापूरेष्विवाम्बरात् ।  
दाम्नि वेष्टितदेवौघकृतक्ष्वेडाघनारवे ॥ 4.27.2 ॥  
व्याले निजकराकृष्टिपिष्टसर्वसुरालये ।  
कटे कठिनसंरम्भसङ्गरक्षपितामरे ॥ 4.27.3 ॥  
ऐरावते क्षीणरवे पलायनपरायणे ।  
प्रवृद्धे दानवानीके मध्याह्न इव भास्करे ॥ 4.27.4 ॥  
पतिताङ्गव्यथार्तानि प्रस्रवद्रुधिराणि च ।  
पयांसीवावसेतूनि देवसैन्यानि दुद्रुवुः ॥ 4.27.5 ॥  
दामव्यालकटास्तानि चिरमन्तर्हितानि च ।  
अनुजग्मुर्लसन्नादमिन्धनानीव पावकाः ॥ 4.27.6 ॥  
अविष्टानपि यत्नेन नालभन्तासुराः सुरान् ।  
घनजालवनोड्डीनान्सिंहा हरिणकानिव ॥ 4.27.7 ॥  
अलब्धेष्वमरौघेषु दामव्यालकटास्तदा ।  
जग्मुः पातालकोशस्थं प्रभुं प्रमुदिताशयाः ॥ 4.27.8 ॥  
अथ देवा विषणणास्ते क्षणमाश्वास्य वै ययुः ।  
जयोपायाय विजिता ब्रह्माणममितौजसम् ॥ 4.27.9 ॥  
तेषामाविरभूद्ब्रह्मा रक्तरक्ताननश्रियाम् ।  
सायं रक्तीकृताम्बूनामब्धीनामिव चन्द्रमाः ॥ 4.27.10 ॥  
प्रणम्य ते सुरास्तस्मा अनर्थं शम्बरेहितम् ।  
सम्यक्प्रकथयामासुर्दामव्यालकटक्रमम् ॥ 4.27.11 ॥  
तदाकर्ण्याखिलं ब्रह्मा विचार्य स विचारवित् ।  
उवाचेदं सुरानीकमाश्वासनकरं वचः ॥ 4.27.12 ॥  
श्रीब्रह्मोवाच ।  
शतवर्षसहस्रान्ते शम्बरेण हरेः करात् ।  
मर्तव्यं समरेशस्य तत्कालं संप्रतीक्षताम् ॥ 4.27.13 ॥  
दामव्यालकटानेतानद्य त्वमरसत्तमाः ।  
योधयन्तः पलायध्वं मायायुद्धेन दानवान् ॥ 4.27.14 ॥  
युद्धाभ्यासवशादेषां मुकुराणामिवाशये ।  
अहंकारचमत्कारः प्रतिबिम्बमुपैष्यति ॥ 4.27.15 ॥  
गृहीतवासनास्त्वेते दामव्यालकटाः सुराः ।  
सुजेया वो भविष्यन्ति लग्नजालाः खगा इव ॥ 4.27.16 ॥  
अद्य त्ववासना ह्येते सुखदुः खविवर्जिताः ।  
धैर्येणारीन्विनिघ्नन्तो देवा दुर्जयतां गताः ॥ 4.27.17 ॥  
वासनातन्तुबद्धा ये आशापाशवशीकृताः ।  
वश्यतां यान्ति ते लोके रज्जुबद्धाः खगा इव ॥ 4.27.18 ॥  
ये भिन्नवासना धीराः सर्वत्रासक्तबुद्धयः ।  
न हृष्यन्ति न कुष्यन्ति दुर्जयास्ते महाधियः ॥ 4.27.19 ॥  
यस्यान्तर्वासनारज्ज्वा ग्रन्थिबन्धः शरीरिणः ।  
महानपि बहुज्ञोऽपि स बालेनापि जीयते ॥ 4.27.20 ॥  
अयं सोऽयं ममेदं तदित्याकल्पितकल्पनः ।  
आपदां पात्रतामेति पयसामिव सागरः ॥ 4.27.21 ॥  
इयन्मात्रपरिच्छिन्नो येनात्मा भव्यभावितः ।  
स सर्वज्ञोऽपि सर्वत्र परां कृपणतां गतः ॥ 4.27.22 ॥  
अनन्तस्याप्रमेयस्य येनेयत्ता प्रकल्पिता ।  
आत्मनस्तस्य तेनात्मा स्वात्मनैवावशीकृतः ॥ 4.27.23 ॥  
आत्मनो व्यतिरिक्तं यत्किंचिदस्ति जगत्त्रये ।  
यत्रोपादेयभावेन बद्धा भवतु वासना ॥ 4.27.24 ॥  
आस्थामात्रमनन्तानां दुः खानामाकरं विदुः ।  
अनास्थामात्रमभितः सुखानामाकरं विदुः ॥ 4.27.25 ॥  
दामव्यालकटा यावदनास्था भवसंस्थितौ ।  
तावन्न नाम जेयावो मशकानामिवानलाः ॥ 4.27.26 ॥  
अन्तर्वासनया जन्तुर्दीनतामनुयातया ।  
जितो भवत्यन्यथा तु मशकोऽप्यमराचलः ॥ 4.27.27 ॥  
विद्यते वासना यत्र तत्र सा याति पीनताम् ।  
गुणो गुणिनि हि द्वित्वं सतो दृष्टं हि नासतः ॥ 4.27.28 ॥  
अयं सोऽहं ममेदं चेत्येवमन्तः सवासनम् ।  
यथा दामादयः शक्र भावयन्ति तथा कुरु ॥ 4.27.29 ॥  
या या जनस्य विपदो भावाभावदशाश्च याः ।  
तृष्णाकरञ्जवल्ल्यास्ता मञ्जर्यः कटुकोमलाः ॥ 4.27.30 ॥  
वासनातन्तुबद्धो यो लोको विपरिवर्तते ।  
सा प्रवृद्धातिदुः खाय सुखायोच्छेदमागता ॥ 4.27.31 ॥  
धीरोऽप्यतिबहुज्ञोऽपि कुलजोऽपि महानपि ।  
तृष्णया बध्यते जन्तुः सिंहः श्रृङ्खलया यथा ॥ 4.27.32 ॥  
देहपादपसंस्थस्य हृदयालयगामिनः ।  
तृष्णा चित्तखगस्येयं वागुरा परिकल्पिता ॥ 4.27.33 ॥  
दीनो वासनया लोकः कृतान्तेनापकृष्यते ।  
रज्ज्वेव बालेन खगो विवशो भृशमुच्छ्वसन् ॥ 4.27.34 ॥  
अलमायुधभारेण संगर भ्रमणेन च ।  
वासनाया विपर्यासं युक्त्या यत्नाद्रिपोः कुरु ॥ 4.27.35 ॥  
(1) अन्तरा क्षुभिते धैर्ये रिपोरमरनायक ।  
(1. अन्तरक्षुभिते इति पाठष्टीकाकृत्संमत इति भाति.)  
न शस्त्राणि न चास्त्राणि न शास्त्राणि जयन्ति च ॥ 4.27.36 ॥  
दामव्यालकटास्त्वेते युद्धाभ्यासवशेन च ।  
अहंकारमयीं मत्तास्ते ग्रहीष्यन्ति वासनाम् ॥ 4.27.37 ॥  
यदा तेऽत्यज्ञपुरुषआः शम्बरेण विनिर्मिताः ।  
वासनामाश्रयिष्यन्ति तदा यास्यन्ति जेयताम् ॥ 4.27.38 ॥  
तत्तावद्युक्तियुद्धेन तान्प्रबोधयतामराः ।  
यावदभ्यासवशतो भविष्यन्ति सवासनाः ॥ 4.27.39 ॥  
ततो वश्या भविष्यन्ति भवतां बद्धवासनाः ।  
तृष्णाऽप्रोताशया लोके न च केचन पेलवाः ॥ 4.27.40 ॥  
समविषममिदं जगत्समग्रं  
समुपनतं स्थिरतां स्ववासनान्तः ।  
चलचललहरीभरो यथाब्धा-  
वत इह सैव चिकीत्स्यतां प्रयाता ॥ 4.27.41 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे पितामहवाक्यं नाम सप्तविंशः सर्गः ॥ 27 ॥

  अष्टाविंशः सर्गः 28

श्रीवसिष्ठ उवाच ।  
इत्युक्त्वा भगवान्देवांस्तत्रैवान्तर्धिमाययौ ।  
वेलावनितटे शब्दं कृत्वेवाम्बुतरङ्गकः ॥ 4.28.1 ॥  
सुरास्त्वाकर्ण्य तद्वाक्यं जग्मुः स्वाभिमतां दिशम् ।  
कमलामोदमादाय वनमालामिवानिलाः ॥ 4.28.2 ॥  
दिनानि कतिचित्स्वेषु कान्तेषु स्थिरकान्तिषु ।  
द्विरेफा इव पद्मेषु मन्दिरेषु विशश्रमुः ॥ 4.28.3 ॥  
कंचित्कालं समासाद्य स्वात्मोदयकरं शुभम् ।  
चक्रुर्दुन्दुभिनिर्घोषं प्रलयाभ्ररवोपमम् ॥ 4.28.4 ॥  
अथ दैत्यैर्ममाव्योम्नि तैः पातालतले स्थितैः ।  
कालक्षेपकरं घोरं पुनर्युद्धमवर्तत ॥ 4.28.5 ॥  
ववुरसिशरशक्तिमुद्गरौघा  
मुसगदापरशूग्रचक्रशङ्खा ।  
अशनिगिरिशिलाहुताशवृक्षा  
अहिगरुडादिमुखानि चायुधानि ॥ 4.28.6 ॥  
मायाकृतायुधमहाम्बुघनप्रवाहा  
क्षिप्रावहा प्रतिदिशं किल निर्जगाम ।  
पाषाणपर्वतमहीरुहलक्षवृक्ष-  
क्षुब्धाम्बुपूरघनघोषवती नदी द्राक् ॥ 4.28.7 ॥  
मध्यप्रवाहवहदुल्मुकशूलशैल-  
प्रासाशिकुन्तशरतोमरमुद्गरौघा ।  
गङ्गोपमाम्बुवलितामरमन्दिरेण  
सर्वासु दिक्ष्वशनिवर्षनिकर्षणेन ॥ 4.28.8 ॥  
पृथ्व्यादिदारुणशरीरमपि प्रहार-  
दानग्रहा गहनराशिशरीरकेव ।  
मायोपशाम्यति सुरासुरसिद्धसन्ना  
मायाकृतिः पुनरुदेति नचैव सैव ॥ 4.28.9 ॥  
शैलोपमायुधविघट्टितभूधराणि  
रक्ताम्बुपूरपरिपूर्णमहार्णवानि ।  
देवासुरेन्द्रशवशैलविरूढकुन्त-  
तालीवनानि ककुभां वदनानि चासन् ॥ 4.28.10 ॥  
उद्गीर्णकुन्तशरशक्तिगदासिचक्र-  
हेलानिगीर्णसुरदानवमुक्तशैला ।  
काषोल्लसत्क्रकचदन्तनखाग्रमाला  
जीवान्विता ह्यपतदायससिंहसृष्टिः ॥ 4.28.11 ॥  
उज्ज्वाललोचनविषज्वलनातपौघ-  
दिग्दाहदर्शितयुगान्तदिनेशसेना ।  
उड्डीयमानपरिदीर्घमहामहीध्र-  
मग्नाब्धिवद्विषधरावलिरुल्ललास ॥ 4.28.12 ॥  
उन्नादवज्रमकरोत्करकर्कशान्तः-  
क्षुब्धाब्धिवीचिवलयैर्वलिताचलेन्द्रैः ।  
आसीज्जगत्सकलमेव सुसंकटाङ्ग-  
मावृत्तिभिर्विविधहेतिनदीप्रवाहैः ॥ 4.28.13 ॥  
शैलास्त्रशस्त्रगरुडाचलचालितोच्च-  
नागं महासुरगणाङ्गणमन्तरिक्षम् ।  
आसीत्क्षणं जलधिभिः क्षणमग्निपूरैः  
पूर्णं क्षणं दिनकरैः क्षणमन्धकारैः ॥ 4.28.14 ॥  
गरुडगुडगुडाकुलान्तरिक्ष-  
प्रविसृतहेतिहुताशपर्वतौघैः ।  
जगदभवदसह्यकल्पकाले  
ज्वलितसुरालयभूतलान्तरालम् ॥ 4.28.15 ॥  
उदपतन्नसुरा वसुधातला-  
द्गगनमद्रितटादिव पक्षिणः ।  
अतिबलादपतन्विबुधा भुवि  
प्रलयचालितशैलशिला इव ॥ 4.28.16 ॥  
शरीररूढोन्नतहेतिवृक्ष-  
वनावलीलग्नमहाग्निदाहाः ।  
सुरासुराः प्रापुरथाम्बरान्तः  
कल्पानिलान्दोलितशैलशोभाम् ॥ 4.28.17 ॥  
सुरासुराद्रीन्द्रशरीरमुक्तै  
रक्तप्रवाहैरबितो भ्रमद्भिः ।  
बभार पूर्णं परितोऽम्बरोऽद्रेः  
संध्याकरौघक्षतमङ्ग गङ्गाम् ॥ 4.28.18 ॥  
गिरिवर्षणम्बुवर्षणं  
विविधोग्रायुधवर्षणं तथा ।  
विषमाशनिवर्षणं च ते  
सममन्योन्यमथाग्निवर्षणम् ॥ 4.28.19 ॥  
अनयन्नयमार्गकोविदा  
दलिताशेषगिरीन्द्रभित्तयः ।  
ससृजुश्च समं समन्ततः  
करिकुम्भेष्विव पुण्यवर्षणम् ॥ 4.28.20 ॥  
देवासुराः समरसंभ्रममाकुलास्ते  
अन्योन्यमङ्गदलाकुलहेतिहस्ताः ।  
नागेन्द्रडिम्भपृतनापृथुपीठपेषैः ।  
कीर्णश्रियो नभसि बभ्रमुरक्षिपन्तः ॥ 4.28.21 ॥  
छिन्नैः शिरः करभुजोरुभरैर्भ्रमद्भि-  
राकाशकाष्ठशलभैरशिवैस्तदानीम् ।  
आसीज्जगज्जठरमभ्रभरैरिवोग्रै-  
राभास्करस्थगितदिक्तटशैलजालम् ॥ 4.28.22 ॥  
रटद्भटास्फोटकटिस्फुटद्भिः  
समीरितैर्हेतिकलासितौघैः ।  
परस्पराघातहतैः पतद्भि-  
र्जगाम शीर्णा दलशो धरित्री ॥ 4.28.23 ॥  
अन्योन्यमायुधशिलाचलवृक्षवर्षै-  
र्मेरुप्रमाणकठिनाङ्गनिघर्षणैश्च ।  
आसीद्रणं चटचटास्फुटदन्तरिक्षं  
कल्पक्षयान्तमिव भीमभरोग्रनादैः ॥ 4.28.24 ॥  
मत्तानिलक्षुब्धजलानलार्क-  
दलद्वयं दीर्घसुरासुरौघम् ।  
ब्रह्माण्डमाखण्डितकुड्यकोण-  
मकालकल्पान्तकरालमासीत् ॥ 4.28.25 ॥  
भ्रान्तैर्भृशं भरितदिक्तटमद्रिकूटै-  
रात्मप्रमाणघनहेतिहतै रणद्भिः ।  
कूजद्भिरार्तिभिरिवोग्रगुहोच्चवातैः  
क्रन्दद्भिरापतितसिंहरवैरदभ्रैः ॥ 4.28.26 ॥  
मायानदीजलधियोधघनाग्निदाहै-  
र्वृक्षैः सुरासुरशवैरचलैः शिलोच्चैः ।  
भ्रान्तैः शरासिशितशक्तिगदास्त्रशस्त्रै-  
र्वातावकीर्णवनपर्णवदन्तरन्तः ॥ 4.28.27 ॥  
अद्रीन्द्रपक्षपरिमाणगमाक्षमोक्त-  
दुर्वारहस्तिबलदारुणदेहकैर्द्राक् ।  
आसीत्पतद्भटशरीरगिरिन्द्रवात-  
विभ्रष्टदेवपुरपूर्णजलार्णवौघम् ॥ 4.28.28 ॥  
घनघुंघुमपूरितान्तरिक्षा  
क्षतजक्षालितभूधरा धरा च ।  
रुधिरहदवृत्तिवर्तिनी वा  
भुवनाबोगगुहा तदाकुलाभूत् ॥ 4.28.29 ॥  
अनन्तदृक्प्रसृतविकारकारिणी  
क्षयोदयोन्मुखसुखदुः खशंसिनी ।  
रणक्रियासुरसुरघट्टसंकटा  
तदाभवत्खलु सदृशीह संसृतेः ॥ 4.28.30 ॥

इत्यार्षे श्रीवासिष्ठमहारामायणे वाo देo मोo स्थितिप्रकरणे दामव्यालकटपुनर्युद्धवर्णनं नामाष्टाविंशः सर्गः 28 ॥

  एकोनत्रिंशः सर्गः 29

श्रीवसिष्ठ उवाच ।  
एवंप्रायाकुलारम्भैरसुरैरसुहारिभिः ।  
सहसा हृतसंरब्धैरारब्धः सुमहान् रणः ॥ 4.29.1 ॥  
माययाथ विवादेन सन्धिना विग्रहेण च ।  
पलायनेन धैर्येण च्छन्नगोपायनेन च ॥ 4.29.2 ॥  
कार्पण्येनास्त्रयुद्धेन स्वान्तर्धानैश्च भूरिशः ।  
धृतः स संगरो देवैस्त्रिंशद्वर्षाणि पञ्चकम् ॥ 4.29.3 ॥  
वर्षाणि दिवसान्मासान्दशाष्टौ सप्त पञ्च च ।  
वर्षाणि पेतुर्वृक्षाग्निहेत्येकाशनिभूभृताम् ॥ 4.29.4 ॥  
एतावता तु कालेन दृढाभ्यासादहंकृतेः ।  
दामादयोऽहमित्यास्थां जगृहुर्ग्रस्तचेतसः ॥ 4.29.5 ॥  
नैकट्यातिशयाद्यद्वद्दर्पणं बिम्बवद्भवेत् ।  
अभ्यासातिशयात्तद्वत्ते साहंकारतां गताः ॥ 4.29.6 ॥  
यद्वद्दूरगतं वस्तु नादर्शे प्रतिबिम्बति ।  
पदार्थवासना तद्वदनभ्यासान्न जायते ॥ 4.29.7 ॥  
यदा दामादयो जाता अहंकारात्मवासनाः ।  
तदा मे जीवितं मेऽर्थ इति दैन्यमुपागताः ॥ 4.29.8 ॥  
भववासनया ग्रस्ता मोहवासनया ततः ।  
आशापाशनिबद्धास्ते ततः कृपणतां गताः ॥ 4.29.9 ॥  
मुग्धेव ह्यनहंकारैर्ममत्वमुपकल्पितम् ।  
रज्ज्वां भुजङ्गत्वमिव दामव्यालकटैस्ततः ॥ 4.29.10 ॥  
आपादमस्तको देहः कथं मे भवतु स्थिरः ।  
ममेति तृष्णाकृपणा दीनतां ते समाययुः ॥ 4.29.11 ॥  
स्थिरो भवतु मे देहः सुखायास्तु धनं मम ।  
इति बद्धधियां तेषां धैर्यमन्तर्द्धिमाययौ ॥ 4.29.12 ॥  
सवासनत्वाद्वपुषामल्पसत्त्वात्सुरद्विषाम् ।  
या तु प्रहारपरता मार्जितेवाशु साभवत् ॥ 4.29.13 ॥  
कथं सुरा जगत्यस्मिन्भवाम इति चिन्तया ।  
विवशा दीनतां जग्मुः पद्मा इव निरम्भसः ॥ 4.29.14 ॥  
तेषां योषान्नपानेन स्वाहंकृतिमतां रतिः ।  
बभूव भावभावस्था भीषणा भवभाजिनी ॥ 4.29.15 ॥  
अथ तस्मिन्रणे भीत्या सापेक्षत्वमुपाययुः ।  
मत्तेभघनसंरब्धे वने हरिणका इव ॥ 4.29.16 ॥  
मरिष्यामो मरिष्याम इति चिन्ताहताशयाः ।  
मन्दं मन्दं किल भ्रेमुः कुपितैरावणे रणे ॥ 4.29.17 ॥  
शरीरैकार्थिनां तेषां भीतानां मरणादपि ।  
अल्पसत्त्वतया मूर्ध्नि कृतमेव परैः पदम् ॥ 4.29.18 ॥  
अथ प्रम्लानसत्त्वास्ते हन्तुमग्रगतं भटम् ।  
न शेकुरिन्धने क्षीणे हविर्दग्धुमिवाग्नयः ॥ 4.29.19 ॥  
विबुधानां प्रहरतां मशकत्वमुपागताः ।  
क्षतविक्षतसंघातास्तस्थुः सामान्यसद्भटाः ॥ 4.29.20 ॥  
बहुनात्र किमुक्तेन मरणाद्भीतचेतसः ।  
दैत्या देवेषु वल्गत्सु दुद्रुवुः समराजिरात् ॥ 4.29.21 ॥  
तेषु द्रवत्सु भीतेषु सर्वतो दानवादिषु ।  
दामव्यालकटाख्येषु विख्यातेषु सुरालये ॥ 4.29.22 ॥  
तद्दैत्यसैन्यं न्यपतद्विद्रुतं खादितस्ततः ।  
कल्पान्तपवनोद्भूतं (1) ताराजालमिवाभितः ॥ 4.29.23 ॥  
(1. पवनोद्धूतं इति पाठः.)  
अमराचलकुञ्जेषु शिखराणां शिखासु च ।  
तटेषु वारिराशीनां पयोदपटलेषु च ॥ 4.29.24 ॥  
सागरावर्तगर्तेषु श्वभ्रेषूद्यत्सरित्सु च ।  
जङ्गलेषु दिगन्तेषु ज्वलत्सु विपिनेषु च ॥ 4.29.25 ॥  
तद्वाणोच्छिन्नदेशेषु ग्रामेषु नगरेषु च ।  
अटवीषूग्रपक्षासु मरुभूमिदवाग्निषु ॥ 4.29.26 ॥  
लोकालोकाचलान्तेषु पर्वतेषु ह्रदेषु च ।  
आन्ध्रद्रविडकाश्मीरपारसीकपुरेषु च ॥ 4.29.27 ॥  
नानाम्भोधितरङ्गासु गङ्गाजलघटासु च ।  
द्वीपान्तरेषु जालेषु जम्बूखण्डलतासु च ॥ 4.29.28 ॥  
सर्वतः पर्वताकाराः पतितास्ते सुरारयः ।  
विस्फोटिताङ्गचरणा विभिन्नकरबाहवः ॥ 4.29.29 ॥  
शाखालग्नान्त्रतन्त्रीका मुक्तरक्तभरच्छटाः ।  
व्यस्तशेखरमूर्धानो निष्क्रान्ताः कुपितेक्षणाः ॥ 4.29.30 ॥  
सायुधा बलमायेषुच्छिन्नकङ्कटहेतयः ।  
दूरापातविपर्यस्तपतन्नानायुधांशुकाः ॥ 4.29.31 ॥  
कण्ठलम्बिशिरस्त्राणचटत्कारोग्रभीतयः ।  
शइखाशतशिलाप्रोता देहभागविलम्बिनः ॥ 4.29.32 ॥  
शाल्मल्युग्रदृढापातकटत्कण्टकसंकटाः ।  
सुशिलाफलकास्फालशतधाशीर्णमस्तकाः ॥ 4.29.33 ॥  
सर्व एव सकलायुधशस्त्र-  
पातमात्रसमनन्तरमेव ।  
दिक्षु नाशमगमन्नसुरेन्द्राः  
पांसवोऽम्बुदनिधौ पयसीव ॥ 4.29.34 ॥

इत्यार्षे श्रीवासिष्ठमहारामायणे वाo देo मोo स्थितिप्रकरणे दामव्यालकटोपाख्याने असुरपरिभ्रंशो नामैकोनत्रिंशः सर्गः ॥ 29 ॥

  त्रिंशः सर्गः 30

श्रीवसिष्ठ उवाच ।  
इति तुष्टेषु देवेषु दानवेषु इतेषु च ।  
दामव्यालकटा (1) दीना बभूवुर्भयविह्वलाः ॥ 4.30.1 ॥  
(1. दामव्यालकटादीनां इति षष्ठीबहुवचनान्तः पाठः प्राङ्भुद्रिते आदर्शान्तरे च लभ्यते, तत्स्वारस्यं तु धीधिषणेभ्य एव समधिगन्तव्यम्.)  
जज्वाल कुपितः क्केति कल्पान्ताग्निरिव ज्वलन् ।  
शम्बरः शमितानीको दामव्यालकटान्प्रति ॥ 4.30.2 ॥  
शम्बरस्य भयाद्गत्वा पातालमथ सप्तमम् ।  
दामव्यालकटास्तस्थुस्त्यक्त्वाथ निजमण्डलम् ॥ 4.30.3 ॥  
यमस्य किङ्करा यत्र ये कालत्रासनक्षमाः ।  
कुतूहलेन तिष्ठन्ति नरकार्णवपालकाः ॥ 4.30.4 ॥  
ते तेषामथ यातानां दत्त्वा भयमभीरवः ।  
चिन्ता इव घनाकाराः कुमारीश्च ददुः क्रमात् ॥ 4.30.5 ॥  
तैः सार्धं नीतवन्तस्ते तत्र दामादयोऽवधिम् ।  
दशवर्षसहस्रान्तमात्तानन्तकुवासनाः ॥ 4.30.6 ॥  
इयं मे कामिनी कन्या ममेयं प्रभुतेति च ।  
दुरूढस्नेहबन्धानां कालस्तेषां व्यवर्तत ॥ 4.30.7 ॥  
धर्मराजोऽथ तं देशं कदाचित्समुपाययौ ।  
महानरककार्याणां विचारार्थं यदृच्छया ॥ 4.30.8 ॥  
अपरिज्ञातमेनं ते धर्मराजं त्रयोऽसुराः ।  
न प्रणेमुर्विनाशाय सामान्यमिव किङ्करम् ॥ 4.30.9 ॥  
अथ वैवस्वतेनैते ज्वलितासूग्रभूमिषु ।  
विहितभ्रूपरिस्पन्दमात्रेणैव निवेशिताः ॥ 4.30.10 ॥  
तत्र ते करुणाक्रन्दाः ससुहृद्दारबन्धवः ।  
प्रदग्धाः पर्णविटपा वृक्षा इव वनानिलैः ॥ 4.30.11 ॥  
स्वया वासनया जातास्तयैव क्रूरया पुनः ।  
बन्धकर्मकराकाराः किराता राजकिङ्कराः ॥ 4.30.12 ॥  
तज्जन्माथ परित्यज्य जाताः श्वभ्रेषु वायसाः ।  
तदन्ते गृध्रतां यातास्ततोऽपि शुकतां गताः ॥ 4.30.13 ॥  
सूकरत्वं त्रिगर्तेषु मेषत्वं पर्वतेषु च ।  
मगधेष्वथ कीटत्वं बभ्रुस्ते (2) च कुबुद्धयः ॥ 4.30.14 ॥  
(2. ते वक्रबुद्धय इति पाठः.)  
अनुभूयेतरामन्यां चित्रां योनिपरम्पराम् ।  
अद्य मत्स्याः स्थिता राम काश्मीरारण्यपल्वले ॥ 4.30.15 ॥  
दावाग्निक्वथिताल्पाल्पपङ्ककल्पाम्बुपायिनः ।  
न म्रियन्ते न जीवन्ति जरज्जम्बलजर्जराः ॥ 4.30.16 ॥  
विचित्रयोनिसंरम्भमनुभूय पुनः पुनः ।  
भूत्वा भूत्वा पुनर्नष्टास्तरङ्गा जलधाविव ॥ 4.30.17 ॥  
भवजलधिगतास्ते वासनातन्तुनुन्ना-  
स्तृणमिव चिरमूढा देहरूपैस्तरङ्गैः ।  
उपशममुपयाता राम नाद्याप्यनन्तं  
परिकलय महत्त्वं दारुणं वासनायाः ॥ 4.30.18 ॥

इत्यार्षे श्रीवासिष्ठमहारामायणे वाo देo मोक्षोपाये स्थितिप्रकरणे दामव्यालकटजन्मान्तरचित्रवर्णनं नाम त्रिंशः सर्गः ॥ 30 ॥

  एकत्रिंशः सर्गः 31

श्रीवसिष्ठ उवाच ।  
अतः प्रबोधाय तव वच्मि राम महामते ।  
दामव्यालकटन्यायो मा तेऽस्त्विति तु लीलया ॥ 4.31.1 ॥  
अविवेकानुसंधानाच्चित्तमापदमीदृशीम् ।  
अनन्तभवदुः खाय परिगृह्णाति हेलया ॥ 4.31.2 ॥  
क्व किलामरविध्वंसिशम्बरानीकनाथता ।  
क्व तापतप्तजम्बालजालजर्जरमीनता ॥ 4.31.3 ॥  
क्व धैर्यममरानीकविद्रावणकरं महत् ।  
क्व किरातमहीपालक्षुद्रकिङ्कररूपता ॥ 4.31.4 ॥  
क्व नाम निरहङ्कारचित्सत्त्वोदारधीरता ।  
क्व मिथ्यावासनावेशादहङ्कारकुकल्पना ॥ 4.31.5 ॥  
शाखाप्रतानगहना संसारविषमञ्जरी ।  
अहङ्काराङ्कुरा देव समुदेतीयमातता ॥ 4.31.6 ॥  
अहङ्कारमतो राम मार्जयान्तः प्रयत्नतः ।  
अहं न किंचिदेवेति भावयित्वा सुखी भव ॥ 4.31.7 ॥  
अहङ्काराम्बुदच्छन्नं परमार्थेन्दुमण्डलम् ।  
रसायनमयं शीतमदृश्यत्वमुपागतम् ॥ 4.31.8 ॥  
अहङ्कारपिशाचार्ता दामव्यालकटास्त्रयः ।  
गताः सत्तामसन्तोऽपि मायामाहात्म्यदानवाः ॥ 4.31.9 ॥  
काश्मीरेषु महारण्यसरसीवनपल्वले ।  
अद्य मत्स्याः स्थिता राम शैवाललवलालसाः ॥ 4.31.10 ॥  
श्रीराम उवाच ।  
नासतो विद्यते भावो नाभावो विद्यते सतः ।  
ते ह्यसन्तः कथं सत्तां संपन्ना इति मे वद ॥ 4.31.11 ॥  
श्रीवसिष्ठ उवाच ।  
एतमेतन्महाबाहो नासत्संभवति क्वचित् ।  
कदाचित्किंचिदप्येव बृहत्संपद्यते तनु ॥ 4.31.12 ॥  
किमसत्संस्थितं ब्रूहि किं तत्सद्वाथ संस्थिम् ।  
सम्यङ्गिदर्शनेनैव करिष्ये तव बोधनम् ॥ 4.31.13 ॥  
श्रीराम उवाच ।  
सन्त एव स्थिताः सन्तो ब्रह्मन्वयमिमे किल ।  
दामादयस्त्वसन्तोऽपि वक्षि सन्तः स्थिता इति ॥ 4.31.14 ॥  
श्रीवसिष्ठ उवाच ।  
यथा दामादयो राम स्थिता मायामया इति ।  
असत्या एव सत्याभा मृगतृष्णाम्बुपूरवत् ॥ 4.31.15 ॥  
तथैवेमे वयमपि ससुरासुरदानवाः ।  
असत्या एव वल्गामो याम आयाम एव च ॥ 4.31.16 ॥  
अलीकमेव त्वद्भावो मद्भावोऽलीकमेव च ।  
अनुभूतोऽप्यसद्रूपः स्वप्ने स्वमरणं यथा ॥ 4.31.17 ॥  
मृतो बन्धुर्यथा स्वप्नेऽप्यनुभूतोऽप्यसन्मयः ।  
मृतोऽयमिति चेज्ज्ञप्तिर्भवेदेवमिदं जगत् ॥ 4.31.18 ॥  
एषातिमूढविषय उक्तिरेव न राजते ।  
अभ्यासेन विनोदेति नानुभूतेरपह्नवः ॥ 4.31.19 ॥  
निश्चयोऽन्तः प्ररूढो यः संपन्नोऽभ्यसनं विना ।  
नाशमायाति लोकेऽस्मिन्न कदाचन कस्यचित् ॥ 4.31.20 ॥  
इदं जगतसद्ब्रह्म सत्यमित्येव वक्ति यः ।  
तमुन्मत्तमिवोन्मत्तो विमूढोऽपि हसत्यलम् ॥ 4.31.21 ॥  
अक्षीबक्षीबयोरैक्यं क्व किलेहाज्ञतज्ज्ञयोः ।  
अन्धप्रकाशयोर्बोधे स्याच्छायातपयोरिव ॥ 4.31.22 ॥  
यत्नेनाप्यनुभूतोऽर्थः सत्ये कर्तुमपह्नवम् ।  
अज्ञोऽन्तश्च न शक्नोति शवमाक्रमणं यथा ॥ 4.31.23 ॥  
ब्रह्म सर्वं जगदिति वक्तुं नाज्ञस्य युज्यते ।  
तपोविद्याननुभवे स तदेवानुभूतवान् ॥ 4.31.24 ॥  
अबुद्धविषये ह्येषा राम वाक्प्रविराजते ।  
बुद्धस्यास्मीति रूपेण किल नास्त्येव किंचन ॥ 4.31.25 ॥  
ब्रह्मैवेदं परं शान्तमित्येवानुभवन्सुधीः ।  
अपह्नवः स्वानुभूतेः कर्तुं तस्य क्व युज्यते ॥ 4.31.26 ॥  
परस्माद्व्यतिरेकेण नाहमात्मनि किंचन ।  
हेमनीवोर्मिकादित्वं न मय्यस्ति विशिष्टता ॥ 4.31.27 ॥  
भूतता व्यतिरेकेण मूढे नात्मनि किंचन ।  
ऊर्म्यादिबुद्धौ हेमेव ज्ञे नास्ति परमार्थता ॥ 4.31.28 ॥  
मिथ्याहंतामयो मूढः सत्यैकात्ममयः सुधीः ।  
युज्यते न क्वचिन्नाम स्वभावापह्नवोऽनयोः ॥ 4.31.29 ॥  
यो यन्मयस्तस्य तस्मिन्युज्यतेऽपह्नवः कथम् ।  
पुरुषस्य घटोऽस्मीति वाक्यमुन्मत्तमेव हि ॥ 4.31.30 ॥  
तस्मान्नेमे वयं सत्या नच दामादयः क्वचित् ।  
असत्यास्ते वयं चेमे नास्ति नः खलु संभवः ॥ 4.31.31 ॥  
सत्यं संवेदनं शुद्धं बोधाकाशं निरञ्जनम् ।  
सत्यं सर्वगतं शान्तमस्त्यनस्तमयोदयम् ॥ 4.31.32 ॥  
सर्वं शान्तं च निः शून्यं न किंचिदिव संस्थितम् ।  
तत्र व्योम्नि विभान्तीमा निजा भासोऽङ्ग सृष्टयः ॥ 4.31.33 ॥  
यथा तैमिरिकाक्षस्य सहजा एव दृष्टयः ।  
केशोण्ड्रकादिवद्भान्ति तथेमास्तत्र दृष्टयः ॥ 4.31.34 ॥  
स आत्मानं यथा वेत्ति तथानुभवति क्षणात् ।  
चिदाकाशस्ततोऽसत्यमपि सत्यं तदीक्षणात् ॥ 4.31.35 ॥  
न सत्यमस्ति नासत्यमिति तस्माज्जगत्त्रये ।  
यद्यथा वेत्ति चिद्रूपं तत्तथोदेत्यसंशयम् ॥ 4.31.36 ॥  
यता दामादयस्तद्वदेवमभ्युदिता वयम् ।  
सत्यासत्याः किमत्राङ्गः तान्प्रत्यपि विकल्पना ॥ 4.31.37 ॥  
अस्यानन्तस्य चिद्व्योम्नः सर्वगस्य निराकृतेः ।  
चिदुदेति यथा यान्तस्तथा सा तत्र भात्यलम् ॥ 4.31.38 ॥  
यत्र दामादिरूपेण संवित्प्रकचिता स्वयम् ।  
तथा सा तत्र संपन्ना तथाकारानुभूतितः ॥ 4.31.39 ॥  
अस्मदादिस्वरूपेण संविद्यत्रोदिता स्वयम् ।  
तथासौ तत्र संपन्ना तथाकारनुभूतितः ॥ 4.31.40 ॥  
स्वस्वप्नप्रतिभासस्य जगदित्यभिधा कृता ।  
चिद्व्योम्नो व्योमवपुषस्तापस्येव मृगाम्बुता ॥ 4.31.41 ॥  
यत्र प्रबुद्धं चिद्व्योम तत्र दृश्याभिधा कृता ।  
यत्र सुप्तं तु तेनैव तत्र मोक्षाभिधा कृता ॥ 4.31.42 ॥  
नच तत्क्वचिदासुप्तं न प्रबुद्धं कदाचन ।  
चिद्व्योम केवलं दृश्यं जगदित्यवगम्यताम् ॥ 4.31.43 ॥  
निर्वाणमेव सर्गश्रीः सर्गश्रीरेव निर्वृतिः ।  
नानयोः शब्दयोरर्थभेदः पर्याययोरिव ॥ 4.31.44 ॥  
परमार्थो जगदिति रूपं वेत्ति स्वयं स्वकम् ।  
यथा तैमिरिकं चक्षुः केशोण्ड्रकमिवेक्षते ॥ 4.31.45 ॥  
न तत्केशोण्ड्रकं किंचित्सा हि दृष्टिस्तथा स्थिता ।  
नेदं दृश्यमिदं किचिदित्थं चिद्व्योम संस्थितम् ॥ 4.31.46 ॥  
सर्वत्र सर्वमिदमस्ति यथानुभूतं  
नो किंचन क्वचिदिहास्ति न चानुभूतम् ।  
शान्तं सदेकमिदमाततमित्थमास्ते  
संत्यक्तशोकभयभेदमतस्त्वमास्स्व ॥ 4.31.47 ॥  
शिलोदराकारघनं प्रशान्तं  
महाचिते रूपमिदं स्वमच्छम् ।  
नैवास्ति नास्तीति दृशौ क्वचित्तु  
यच्चास्ति तत्साधु तदेव भाति ॥ 4.31.48 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषु स्थितिप्रकरणे सदसन्निराकरणं नामैकत्रिंशः सर्गः 31 ॥

  द्वात्रिंशः सर्गः 32

श्रीराम उवाच ।  
सतामप्यसतामेव बालयक्षपिशाचवत् ।  
दामव्यालकटादीनां दुः खस्यान्तः कथं भवेत् ॥ 4.32.1 ॥  
श्रीवसिष्ठ उवाच ।  
दामव्यालकुटुम्बैस्तैस्तदैव यमकिङ्करैः ।  
प्रार्थितेन यमेनोक्तमिदं श्रृणु रघूद्वह ॥ 4.32.2 ॥  
यदा वियोगमेष्यन्ति श्रोष्यन्ति च निजां कथाम् ।  
दामादयस्तदा मुक्ता भविष्यन्तीत्यसंशयम् ॥ 4.32.3 ॥  
श्रीराम उवाच ।  
स्ववृत्तान्तमिमं कुत्र कदा कथयते कथम् ।  
श्रोष्यन्ति भगवंस्ते वा वर्णयेदं यथाक्रमम् ॥ 4.32.4 ॥  
श्रीवसिष्ठ उवाच ।  
काश्मीरेषु महापद्मसरसीतीरपल्वले ।  
भूयोभूयोऽनुभूयैव मत्स्ययोनिपरम्पराम् ॥ 4.32.5 ॥  
आलोलिताशया लोलाः कालेन लयमागताः ।  
तत्रैव पद्मसरसि ते भविष्यन्ति सारसाः ॥ 4.32.6 ॥  
तत्र कह्लारमालासु सरोजपटलीषु च ।  
शैवालवरवल्लीषु तरङ्गवलनासु च ॥ 4.32.7 ॥  
चलत्कुसुमदोलासु नीलोत्पललतासु च ।  
सीकरौघाभ्रलेखासु शीतलावर्तवर्तिषु ॥ 4.32.8 ॥  
सारसाः सरसंभोगान्भुक्त्वा भुवनभूषणाः ।  
विहृत्य सुचिरं कालमलमागतशुद्धयः ॥ 4.32.9 ॥  
ते वियुक्ता भविष्यन्ति मुक्तये लब्धबुद्धयः ।  
रजः सत्त्वतमांसीव भेदं प्राप्य यदृच्छया ॥ 4.32.10 ॥  
काश्मीरमण्डलस्यान्तर्नगरं नगशोभितम् ।  
नाम्नाधिष्ठानमित्येव श्रीमत्तस्य भविष्यति ॥ 4.32.11 ॥  
प्रद्युम्नशिखरं नाम तस्य मध्ये भविष्यति ।  
श्रृङ्गं लघु सरोजस्य कोशचक्रमिवोदरे ॥ 4.32.12 ॥  
तस्य मूर्ध्नि गिरेर्गेहं कश्चिद्राजा भविष्यति ।  
अभ्रंकषमहाशालं श्रृङ्गे श्रृङ्गमिवापरम् ॥ 4.32.13 ॥  
गृहस्येशानकोणेऽस्ति शिरोभित्तिव्रणोदरे ।  
तस्यानिशमविश्रान्तवाताधूततृणान्तिके ॥ 4.32.14 ॥  
आलये दानवो व्यालः कलविङ्को भविष्यति ।  
प्रथमाल्पश्रुतशास्त्र इवार्थरहितारवः ॥ 4.32.15 ॥  
तस्मिन्नेव तदा काले तत्र राजा भविष्यति ।  
श्रीयशस्करदेवाख्यः शक्रः स्वर्ग इवापरः ॥ 4.32.16 ॥  
दानवो दामनामात्र मशकस्तस्य सद्मनि ।  
भविष्यति बृहत्स्तम्भपृष्ठच्छिद्रे मृदुध्वनिः ॥ 4.32.17 ॥  
अधिष्ठानाभिधे तस्मिन्नेवान्तर्नगरे तदा ।  
रत्नावलीविहाराख्यो विहारोऽपि भविष्यति ॥ 4.32.18 ॥  
तस्मिंस्तद्भूमिपामात्यो नरसिंह इति श्रुतः ।  
करामलकवद्दृष्टबन्धमोक्षो निवत्स्यति ॥ 4.32.19 ॥  
भविष्यति गृहे तस्य क्रीडनः क्रकरः स्वगः ।  
कटो मायासुरो नाम कृतराजतपञ्जरः ॥ 4.32.20 ॥  
स नृसिंहो नृपामात्यस्लोकैर्विरचितामिमाम् ।  
दामव्यालकटादीनां कथयिष्यति सत्कथाम् ॥ 4.32.21 ॥  
सकटः क्रकरः श्रुत्वा तत्कथासंस्मृतात्मभूः ।  
शान्तमित्थं महाशान्तं परं निर्वाणमेष्यति ॥ 4.32.22 ॥  
प्रद्युम्नशिखरप्रान्तवास्तव्यः कलविङ्ककः ।  
तत्रत्यैश्च कथां श्रुत्वा परं निर्वाणमेष्यति ॥ 4.32.23 ॥  
राजमन्दिरदार्वन्तर्व्रणवास्तव्यतां गतः ।  
मशकोऽपि प्रसङ्गेन श्रुत्वा शान्तिमुपैष्यति ॥ 4.32.24 ॥  
प्रद्युम्नश्रृङ्गाच्चटको मशको राजमन्दिरात् ।  
विहारात्क्रकरश्चेति मोक्षमेष्यन्ति राघव ॥ 4.32.25 ॥  
एष ते कथितः सर्वो दामव्यालकथाक्रमः ।  
मायैवमेव संसारशून्यैवात्यन्तभासुरा ॥ 4.32.26 ॥  
भ्रमयत्यपरिज्ञानान्मृगतृष्णाम्बुधीरिव ।  
महतोऽपि पदादेवं नानात्रानवशादधः ॥ 4.32.27 ॥  
पतन्ति मोहिता मूढा दामव्यालकटा इव ।  
क्व भ्रूक्षेपविनिष्पिष्टमेरुमन्दरसद्मता ॥ 4.32.28 ॥  
क्व राजगृहदार्वन्तर्व्रणे मशकरूपता ।  
क्व चपेटभुजामात्रपातितार्केन्दुबिम्बता ॥ 4.32.29 ॥  
क्व प्रद्युम्नगिरौ गेहे भित्तिव्रणविहङ्गता ।  
क्व पुष्पलीलया लोलकरतोलितमेरुता ॥ 4.32.30 ॥  
क्व वा श्रृङ्गे नृसिंहस्य गृहे क्रकरपोतता ।  
चिदाकाशोऽहमित्येव रजसा रञ्जितप्रभः ॥ 4.32.31 ॥  
स्वरूपमत्यजन्नेव विरूपमपि बुध्यते ।  
स्वयैव वासनाभ्रान्त्या सत्ययेवाप्यसत्यया ॥ 4.32.32 ॥  
मृगतृष्णाम्बुबुद्ध्येव याति जन्तुरिवान्तरम् ।  
तरन्ति ते भवाम्भोधिं स्वप्रवाहधियैव ये ॥ 4.32.33 ॥  
शास्त्रेणासादितं दृश्यमिति निर्वाणसंस्थिताः ।  
नानादुः खविकाराणि शुष्कतर्कमतानि ये ॥ 4.32.34 ॥  
यान्ति (2) श्वभ्रं जलानीव स्वलाभं नाशयन्ति ते ।  
(2. स्वभ्रं इत्यपि पाठः.)  
स्वानुभूतिप्रसिद्धेन मार्गेणागमगामिना ॥ 4.32.35 ॥  
न विनाशो भवत्यङ्ग गच्छतां परमां गतिम् ।  
इदं मे स्यादिदं मे स्यादितिबुद्धेर्महामते (3) ॥ 4.32.36 ॥  
(3. बुद्धेरित्यत्र वृद्धैरिति क्वचित्पठ्यते.)  
स्वेन दौर्भाग्यदैन्येन न भस्माप्युपतिष्ठते ।  
वेत्ति नित्यमुदारात्मा त्रैलोक्यमपि यस्तृणम् ॥ 4.32.37 ॥  
तं त्यजन्त्यापदः सर्वाः सर्पा इव जरत्त्वचम् ।  
परिस्फुरति यस्यान्तर्नित्यं सत्त्वचमत्कृतिः ॥ 4.32.38 ॥  
ब्राह्ममण्डमिवाखण्डं लोकेशाः पालयन्ति तम् ।  
अप्यापदि दुरन्तायां नैव गन्तव्यमक्रमे ॥ 4.32.39 ॥  
राहुरप्यक्रमेमैवं पिबन्नप्यमृतं मृतः ।  
सच्छास्त्रसाधुसंपर्कमर्कमुग्रप्रकाशदम् ॥ 4.32.40 ॥  
ये श्रयन्ते न ते यान्ति मोहान्ध्यस्य पुनर्वशम् ।  
अवश्या वश्यतां यान्ति यान्ति सर्वापदः क्षयम् ॥ 4.32.41 ॥  
अक्षयं भवति श्रेयः कृतं येन गुणैर्यशः ।  
येषां गुणेष्वसंतोषो रागो येषां श्रुतं प्रति ॥ 4.32.42 ॥  
सत्यव्यसनिनो ये च ते नराः पशवोऽपरे ।  
यशश्चन्द्रिकया येषां भासितं जन्तुहृत्सरः ॥ 4.32.43 ॥  
तेषां क्षीरसमुद्राणां नूनं मूर्तौ स्थितो हरिः ।  
भुक्तं भोक्तव्यमखिलं दृष्टा द्रष्टव्यदृष्टयः ॥ 4.32.44 ॥  
किमन्यद्भवभङ्गाय भूयो भोगेषु लुब्धता ।  
यथाक्रमं यताशास्त्रं यथाचारं यथास्थिति ॥ 4.32.45 ॥  
स्थीयतां मुच्यतामन्तर्भोगजालमवास्तवम् ।  
संस्तवः क्रियतां कीर्त्या गुणैर्गगनगामिभिः ॥ 4.32.46 ॥  
त्रायते मृत्युतो ह्येते न कदाचन भोगकाः ।  
गायन्ति सिद्धसुन्दर्यो येषामिन्दुसितं यशः ॥ 4.32.47 ॥  
गीतिभिर्गगनाभोगैस्ते जीवन्ति मृताः परे ।  
परमं पौरुषं यत्नमास्थायादाय सूद्यमम् ॥ 4.32.48 ॥  
यथाशास्त्रमनुद्वेगमाचरन्को न सिद्धिभाक् ।  
यथाशास्त्रं विहरता त्वरा कार्या न सिद्धिषु ॥ 4.32.49 ॥  
चिरकालपरिपक्वा सिद्धिः पुष्टफला भवेत् ।  
वीतशोकभयायासमगर्वमपयन्त्रणम् ॥ 4.32.50 ॥  
व्यवहारो यथाशास्त्रं क्रियतां मा विनश्यताम् ।  
जीवो जीर्णान्धकूपेषु भवेष्वन्तमिवागतः ॥ 4.32.51 ॥  
भवतां भूरिसङ्गानामदुनेन्द्रियदामतः ।  
इतः प्रभृति मा भूयो गम्यतामधमादधः ॥ 4.32.52 ॥  
इदं विचार्यतां शास्त्रमस्त्रमापन्निवारणम् ।  
रणे शितशरश्रेणिशतनिर्लूनवारणे ॥ 4.32.53 ॥  
जीवमुद्रा च किं पङ्के भोगगन्धो निरस्यताम् ।  
किमर्थमात्रया कार्यमार्याः शास्त्रमवेक्ष्यताम् ॥ 4.32.54 ॥  
इदं बिम्बमिदं बिम्बमिति सत्यं विचार्यिताम् ।  
धिया परप्रेरणया यातमापशवो यथा ॥ 4.32.55 ॥  
दौर्भाग्यदायिनी दीना शुभहीना विचारणा ।  
घनदीर्घमहानिद्रा त्यज्यतां संप्रबुध्यताम् ॥ 4.32.56 ॥  
सुप्तं मास्थीयतां वृद्धकच्छपेनेव पल्वले ।  
उत्थानमङ्गीक्रियतां जरामरणशान्तये ॥ 4.32.57 ॥  
अनर्थायार्थसंपत्तिर्भोगौघो भवरोगदः ।  
आपदः संपदः सर्वाः सर्वत्रानादरो जयः ॥ 4.32.58 ॥  
लोकतन्त्रानुसारेण विचाराद्व्यवहारिणाम् ।  
शास्त्राचारानुसारेण कर्मणा सत्फलाय च ॥ 4.32.59 ॥  
आचारचारुचरितस्य विविक्तवृत्तेः  
संसारसोख्यफलदुः (1) खदशास्त्रगृध्नोः ।  
(1. दशास्वगृध्नोः पाठष्टीकानुगुणः सुसमीचीनश्चेति प्रतीयते, अन्यथा मूलेऽनर्थापातष्टीकाननुगुणत्वं चापतेत.)  
आयुर्यशांसि च गुणाश्च सहैव लक्ष्म्या  
फुल्लन्ति माधवलता इव सत्फलाय ॥ 4.32.60 ॥

इत्यार्षे श्रीवासिष्ठमहारामायणे वाo मोo स्थितिप्रकरणे दामव्यालकटोपाख्याने सदाचारनिरूपणं नाम द्वात्रिंशः सर्गः ॥ 32 ॥

  त्रयस्त्रिंशः सर्गः 33

श्रीवसिष्ठ उवाच ।  
सर्वातिशयसाफल्यात्सर्वं सर्वत्र सर्वदा ।  
संभवत्येव तस्मात्त्वं शुभोद्योगं न संत्यज ॥ 4.33.1 ॥  
मित्रस्वजनबन्धूनां नन्दिनानन्ददायिना ।  
सरसीशानमासाद्य मृत्युरप्युपनिर्जितः ॥ 4.33.2 ॥  
सर्वोत्कर्षेण संपन्ना देवा अपि विमर्दिताः ।  
दानवैर्दानवार्थाढ्यैर्गजैः पद्माकरा इव ॥ 4.33.3 ॥  
मरुत्तनृपतेर्यज्ञे संवर्तेन महर्षिणा ।  
ब्रह्मणेवापरः सर्गो भावितः ससुरासुरः ॥ 4.33.4 ॥  
महातिशययुक्तेन विश्वामित्रेण विप्रता ।  
भूयोभूयः प्रयुक्तेन दुष्प्रापा तपसार्जिता ॥ 4.33.5 ॥  
पिष्टसेकाम्बु दुष्प्रापं रसायनवदश्रता ।  
दुर्भगेनेदृशेनाप्तः क्षीरोद उपमन्युना ॥ 4.33.6 ॥  
त्रैलोक्यमल्लांस्तृणवदश्रन्विष्णवब्जजादिकान् ।  
भक्त्यातिशयदार्ढ्येन कालः श्वेतेन कालितः ॥ 4.33.7 ॥  
प्रणयेन यमं जित्वा कृत्वा वचनसंगमम् ।  
परलोकादुपानीतः सावित्र्या सत्यवान्पतिः ॥ 4.33.8 ॥  
न सोऽस्त्यतिशयो लोके यस्यास्ति न फलं स्फुटम् ।  
भवितव्यं विचार्यान्तः सर्वातिशयशालिना ॥ 4.33.9 ॥  
आत्मज्ञानमशेषाणां सुखदुः खदशादृशाम् ।  
मूलकाषकरं तस्माद्भाव्यं तत्रातिशायिना ॥ 4.33.10 ॥  
नाशायापद्गतार्थिन्या दृष्ट्या दृश्यादिदृष्टयः ।  
दुः खादृते निराबाधं सुखं किं चिदवाप्यते ॥ 4.33.11 ॥  
अशमः परमं ब्रह्म शमस्च परमं पदम् ।  
यद्यप्येवं तथाप्येनं प्रथमं विद्धि शंकरम् ॥ 4.33.12 ॥  
अभिमानं परित्यज्य शममाश्रित्य शाश्वतम् ।  
विचार्य प्रज्ञयार्यत्वं कुर्यात्सज्जनसेवनम् ॥ 4.33.13 ॥  
न तपांसि न तीर्थानि न शास्त्राणि जयन्ति च ।  
संसारसागरोत्तारे सज्जनासेवनं विना ॥ 4.33.14 ॥  
लोभमोहरुषां यस्य तनुतानुदिनं भवेत् ।  
यथाशास्त्रं विहरति स्वस्वकर्मसु सज्जनः ॥ 4.33.15 ॥  
अथात्मविदुषां सङ्गात्तस्य साधोः प्रवर्तते ।  
अत्यन्ताभाव एवास्य यथा दृश्यस्य दृश्यते ॥ 4.33.16 ॥  
दृश्यात्यन्ताभावतस्तु परमेवावशिष्यते ।  
अन्याभाववशादाशु जीवस्तत्रैव लीयते ॥ 4.33.17 ॥  
नचोत्पन्नं नचैवासीद्दृश्यं नच भविष्यति ।  
वर्तमानेऽपि नैवास्ति परमेवास्त्यवेधितम् ॥ 4.33.18 ॥  
एवं युक्तिसहस्रेण दर्शितं दृश्यतेऽपि च ।  
सर्वैरेवानुभूतं च दर्शयिष्यामि चाधुना ॥ 4.33.19 ॥  
तथेदममलं शान्तं त्रिजगत्संविदम्बरम् ।  
इदं तत्त्वमतत्त्वादि कुतोऽत्र स्यात्कथं च वा ॥ 4.33.20 ॥  
चिच्चमत्कुरुते चारु चञ्चलाऽचञ्चलात्मनि ।  
यत्तयैव तदेवेदं जगदित्यवबुध्यते ॥ 4.33.21 ॥  
त्रैलोक्यभूयोनुभवश्चिदादित्यांशुमण्डलम् ।  
को वा स्वांशुमतोर्भेदो निर्विकल्पः स कथ्यताम् ॥ 4.33.22 ॥  
स्वाभावतोऽस्याश्चिद्दृष्टेर्ये (1) उन्मेषनिमेषणे ।  
(1. विद्वृत्तेरिति पाठश्चेत्तर्हि व्याख्यामुकूलः स्यात् ।)  
जगदूपानुभूतेस्तावेतावस्तमयोदयौ ॥ 4.33.23 ॥  
अहमर्थोऽपरिज्ञातः परमार्थाम्बरे मलम् ।  
परिज्ञातोऽहमर्थस्तु परमात्माम्बरं भवेत् ॥ 4.33.24 ॥  
अहंभावः परिज्ञातो नाहंभावो भवत्यलम् ।  
एकतामम्बुनेवाम्बु याति चिन्नभसात्मना ॥ 4.33.25 ॥  
अहमादिजगद्दृश्यं किल नास्त्येव वस्तुतः ।  
अवश्यमेव तत्तस्माच्छिष्यतेऽहंविचारतः ॥ 4.33.26 ॥  
बाध्यते चामलधियामपिशाचे पिशाचधीः ।  
शिशूनां तावदाध्वान्तः करणानां विचारणा ॥ 4.33.27 ॥  
चिज्ज्योत्स्ना यावदेवान्तरहंकारघनावृता ।  
विकासयति नो तावत्परमार्थकुमुद्वतीम् ॥ 4.33.28 ॥  
प्रमार्जितेऽहमित्यस्मिन्पदे स्वार्थे स्वयं विना ।  
नरकस्वर्गमोक्षादितृष्णायाः कल्पनैव का ॥ 4.33.29 ॥  
हृदि यावदहंभावो वारिदः प्रविजृम्भते ।  
तावद्विकासमायाति तृष्णाकुटजमञ्जरी ॥ 4.33.30 ॥  
आक्रम्य चेतनां नित्यमहंकाराम्बुदे स्थिते ।  
जाड्यमेव स्थितिं याति न प्रकाशः कदाचन ॥ 4.33.31 ॥  
असन्नयमहंकारः स्वयं मिथ्या प्रकल्पितः ।  
दुः खायेव न हर्षाय बालसंभ्रमयक्षवत् ॥ 4.33.32 ॥  
मुधैव कल्पितो मोहमहंभावः प्रयच्छति ।  
अनन्तसंसारकरं दामादिष्विव दुर्मतौ ॥ 4.33.33 ॥  
अयं सोऽहमिति स्फारान्मोहादन्यतरत्तमः ।  
अनर्थभूतं संसारे न भूतं न भविष्यति ॥ 4.33.34 ॥  
यत्किंचिदिदमायाति सुखदुः खमलं भवे ।  
तदहंकारचक्रस्य प्रविकारो विजृम्भते ॥ 4.33.35 ॥  
अहंकाराङ्कुरः कृष्टो हृदयेनावरोपितः ।  
सहस्रशाखं दुश्छेदं तस्य संसृतिनाशनम् ॥ 4.33.36 ॥  
अहंभावोऽङ्कुरो जन्म वृक्षाणामक्षयात्मनाम् ।  
ममेदमिति विस्तीर्णास्तेषां शाखाः सहस्रशः ॥ 4.33.37 ॥  
करटापातविस्फोटा भान्त्यर्था वासनादयः ।  
विचार्यचारुरववत्तरङ्गवरपङ्क्तिवत् ॥ 4.33.38 ॥  
अहंभावनया भाति त्वमहंभाववर्जितः ।  
संसारचक्रवहनमात्मनः परिरोधया ॥ 4.33.39 ॥  
अहंभावतमो यावज्जन्मारण्ये विजृम्भते ।  
तावदेता विवल्गन्ति चिन्तामत्ताः पिशाचिकाः ॥ 4.33.40 ॥  
अहंकारपिशाचेन गृहीतो यो नराधमः ।  
न शास्त्राणि न मन्त्राश्च तस्याभावस्य सिद्धये ॥ 4.33.41 ॥  
श्रीराम उवाच ।  
केनोपायेन भगवन्नहंकारो न वर्धते ।  
तं त्वं कथय मे ब्रह्मन्संसारभयशान्तये ॥ 4.33.42 ॥  
श्रीवसिष्ठ उवाच ।  
चिन्मात्रदर्पणाकारे निर्मले स्वात्मनि स्थिते ।  
इति भावानुसंधानादहंकारो न वर्धते ॥ 4.33.43 ॥  
मिथ्येयमिन्द्रजालश्रीः किं मे स्नेहविरागयोः ।  
इत्यन्तरानुसंधानादहंकारो न जायते ॥ 4.33.44 ॥  
नाहमात्मनि नो यस्य दृश्यश्रिय इति स्वयम् ।  
शान्तेन व्यवहारेण नाहंकारः प्रवर्धते ॥ 4.33.45 ॥  
अहं हि जगदित्यन्तर्हेयादेयदृशोः क्षये ।  
समतायां (1) प्रसन्नायां नाहंभावः प्रवर्धते ॥ 4.33.46 ॥  
(1.प्रपन्नायां इत्युभयत्र पाठः कचित्.)  
अहं चिज्जगदित्यन्तर्हेयादेयदृशोः क्षये ।  
समतायां प्रसन्नायां नाहंभावः प्रवर्धते ॥ 4.33.47 ॥  
श्रीराम उवाच ।  
किमाकृतिरहंकारः कथं संत्यज्यते प्रभो ।  
सशरीरोऽशरीरश्च त्यक्ते तस्मिंश्च किं भवेत् ॥ 4.33.48 ॥  
श्रीवसिष्ठ उवाच ।  
त्रिविधो राघवास्तीह त्वहंकारो जगत्त्रये ।  
द्वौ श्रेष्ठावितरस्त्याज्यः श्रृणु त्वं कथयामि ते ॥ 4.33.49 ॥  
अहं सर्वमिदं विश्वं परमात्माहमच्युतः ।  
नान्यदस्तीति परमा विज्ञेया सा ह्यहंकृतिः ॥ 4.33.50 ॥  
मोक्षायैषा न बन्धाय जीवन्मुक्तस्य विद्यते ।  
सर्वस्माद्व्यतिरिक्तोऽहं वालाग्रशतकल्पितः ॥ 4.33.51 ॥  
इति या संविदेषासौ द्वितीयाहंकृतिः शुभा ।  
मोक्षायैषा न बन्धाय जीवन्मुक्तस्य विद्यते ॥ 4.33.52 ॥  
अहंकाराभिधा या सा कल्प्यते नतु वास्तवी ।  
पाणिपादादिमात्रोऽयमहमित्येव निश्चयः ॥ 4.33.53 ॥  
अहंकारस्तृतीयोऽसौ लौकिकस्तुच्छ एव सः ।  
वर्ज्य एव दुरात्मासौ (2) शत्रुरेव परः स्मृतः ॥ 4.33.54 ॥  
(2. कन्दः संसारसंततेः इति पाठः.)  
अनेनाभिहतो जन्तुर्न भूयः परिरोहति ।  
रिपुणानेन बलिना विविधाधिप्रदायिना ॥ 4.33.55 ॥  
कष्टीकृतमतिर्लोकः संकटेष्वेव मज्जति ।  
अनया दुरहंकृत्या भावात्संसक्तया चिरम् ॥ 4.33.56 ॥  
शिष्टाहंकारवाञ्जन्तुर्भगवान्याति मुक्तताम् ।  
लोकाहंकारवद्दोषवपुरस्मिन्निरूपणः ॥ 4.33.57 ॥  
न देहोऽस्मीति निर्णीय वर्जनं महतां मतम् ।  
प्रथमं द्वावहंकारावङ्गीकृत्यान्त्यलौकिकौ ॥ 4.33.58 ॥  
प्रथमं द्वावहंकारावङ्गीकृत्यान्त्यलौकिकौ ।  
तृतीयाहंकृतिस्त्याज्या लौकिकी दुः खदायिनी ॥ 4.33.59 ॥  
अनया दुरहंकृत्या दामव्यालकटाः किल ।  
तां दशां समनुप्राप्ता या कथास्वपि खेददा ॥ 4.33.60 ॥  
श्रीराम उवाच ।  
तृतीयां लौकिकीमेतां त्यक्त्वा चित्तादहंकृतिम् ।  
किंभावः पुरुषो ब्रह्मन्प्राप्नुयादात्मनो हितम् ॥ 4.33.61 ॥  
श्रीवसिष्ठ उवाच ।  
एषा तावत्परित्याज्या त्यक्त्वैतां दुः खदायिनीम् ।  
यथा यथा पुमांस्तिष्ठेत्परमेति तथा तथा ॥ 4.33.62 ॥  
अहंकारदृशावेते पूर्वोक्ते भावयन्यदि ।  
तिष्ठेदुपैति परमं तत्पदं पुरुषोऽनघ ॥ 4.33.63 ॥  
अथ ते अपि संत्यज्य सर्वाहंकृतिवर्जितः ।  
संतिष्ठेत तथात्युच्चैः पदमेवाधिरोहति ॥ 4.33.64 ॥  
सर्वदा सर्वयत्नेन लौकिकी दुरहंकृतिः ।  
परमानन्दबोधाय वर्जनीयाऽनया धिया ॥ 4.33.65 ॥  
शरीरास्थामयापुण्यदुरहंकारवर्जनम् ।  
अत्यन्तपरमं श्रेय एतदेव परं पदम् ॥ 4.33.66 ॥  
भावादहंकृतिं त्यक्त्वा स्थूलामेतां हि लौकिकीम् ।  
तिष्ठन्व्यवहरन्वापि न नरः प्रपतत्यधः ॥ 4.33.67 ॥  
संशान्ताहंकृतेर्जन्तोर्भोगा रोगा महामते ।  
न स्वदन्ते सुतृप्तस्य यथा प्रतिविषा रसाः ॥ 4.33.68 ॥  
भोगेष्वस्वदमानेषु पुंसः श्रेयः पुरो गतम् ।  
क्षीणेऽन्धकारे किं नाम मनसोऽन्यत्प्रवर्तते ॥ 4.33.69 ॥  
अहंकारानुसंधानवर्जनादेव राघव ।  
पौरुषेण प्रयत्नाच्च तीर्यते भवसागरः ॥ 4.33.70 ॥  
नाहं न तेन मम किंचिदपीति मत्वा  
सर्वं च मे सकलमप्यहमेव चेति ।  
लब्धास्पदं मनसि संविदमेवमीड्यां  
नीत्वा स्थितिं परमुपैति पदं महात्मा ॥ 4.33.71 ॥

इत्यार्षे श्रीवासिष्ठमहारामायणे वाल्मीकीये मोo स्थितिप्रकरणे दामव्यालकटोपाख्यानेऽहंकारविचारो नाम त्रयस्त्रिंशः सर्गः ॥ 33 ॥

  चतुस्त्रिंशः सर्गः 34

श्रीवसिष्ठ उवाच ।  
अत्र ते श्रृणु वक्ष्यामि दामादिषु गतेष्वथ ।  
यद्वृत्तं शम्बरस्यैव नगरे नगसंनिभे ॥ 4.34.1 ॥  
तथा गगनविभ्रष्टे समस्ते ध्वस्तसंस्थितौ ।  
विनष्टे शम्बरानीके शरदीवाब्धमण्डले ॥ 4.34.2 ॥  
देवनिर्जितसैन्योऽसौ नीत्वा कतिपयाः समाः ।  
पुनर्देववधोद्युक्तश्चिन्तयामास दानवः ॥ 4.34.3 ॥  
दामादयस्तु रचिता ये मया माययाऽसुराः ।  
मौर्ख्यात्तैर्भाविता युद्धे मिथ्यैव दुरहंकृतिः ॥ 4.34.4 ॥  
इदानीं संसृजाम्यन्यान्दानवान्माययोदितान् ।  
तानप्यध्यात्मशास्त्रज्ञान्सविवेकान्करोम्यहम् ॥ 4.34.5 ॥  
ततस्तत्त्वपरिज्ञानान्मिथ्याभावनयोज्झिताः ।  
नाहंकारं प्रयास्यन्ति विजेष्यन्ति च तान्सुरान् ॥ 4.34.6 ॥  
इति संचिन्त्य दैत्येन्द्रस्तादृशान्दानवान्धिया ।  
माययोत्पादयामास बुद्बुदानिव वारिधिः ॥ 4.34.7 ॥  
सर्वज्ञा वेद्यवेत्तारो वीतरागा गतैनसः ।  
यथाप्राप्तैककर्तारो भावितात्मान उत्तमाः ॥ 4.34.8 ॥  
भीमो भासो दृढ इति नामभिः परिलाञ्छिताः ।  
जगत्तृणमिवाशेषं पश्यन्तः पावनाशयाः ॥ 4.34.9 ॥  
ते दैत्या भुवनं प्राप्य च्छादयामासुरम्भरम् ।  
गर्जन्तो हेतितडितः प्रावृषीव पयोधराः ॥ 4.34.10 ॥  
अयुध्यन्त समं देवैरपि वर्षगणान्बहून् ।  
विवेकवशतो जग्मुर्नाहंकारं कदाचन ॥ 4.34.11 ॥  
तेषां यावदुदेत्यन्तर्ममेदमिति वासना ।  
तावत्कोऽयमहं चेति वाचाराद्यात्यसत्यताम् ॥ 4.34.12 ॥  
असच्छरीरं विबुधाः कोऽसावहमिति स्थितिः ।  
विचारादित्थमेतेषां प्रोदगुर्न भयादयः ॥ 4.34.13 ॥  
असच्छरीरं नास्तीदं चिच्छुद्धैवात्मनि स्थिता ।  
अहंनाम न चान्योऽस्ति निश्चित्यैवासुरा ययुः ॥ 4.34.14 ॥  
ततस्तैर्निरहंकारैर्जरामरणनिर्भयैः ।  
प्राप्तार्थकारिभिर्धीरैर्वर्तमानानुसारिभिः ॥ 4.34.15 ॥  
असक्तबुद्धिभिर्नित्यं हतान्यैरप्यहन्तृभिः ।  
वासनाजालनिर्मुक्तैः कृतकार्यैरकर्तृभिः ॥ 4.34.16 ॥  
प्रभोः कार्यमिदं कार्यमिति संगरतत्परैः ।  
वीतरागैर्गतद्वेषैः सर्वदा समदृष्टिभिः ॥ 4.34.17 ॥  
सा दैवी दानवैः सेना भीमभासदृढादिभिः ।  
हता भुक्ता हृता प्लुष्टा स्वान्नश्रीरिव भोक्तृभिः ॥ 4.34.18 ॥  
भीमभासदृढक्षुण्णा जाता गीर्वाणवाहिनी ।  
परिदुद्राव वेगेन गङ्गेव हिमवच्च्युता ॥ 4.34.19 ॥  
सा सुरानीकिनी देवं क्षीरोदार्णवशायिनम् ।  
जगाम शरणं शैलं वातार्तेवाब्दमालिका ॥ 4.34.20 ॥  
हरिराश्वासयामास तां भीतां देववाहिनीम् ।  
भुजङ्गाभिवृतामेकां रमणीमिव नायकः ॥ 4.34.21 ॥  
अथ क्षीरोदकुहरे तावत्सा सुरवाहिनी ।  
उवास यावद्भगवांस्तन्निरासार्थमुद्ययौ ॥ 4.34.22 ॥  
बभूव दारुणं युद्धं शौरिशम्बरयोस्ततः ।  
अकाल इव कल्पान्ते समुड्डीनकुलाचलम् ॥ 4.34.23 ॥  
शशाम समरे तस्मिन्दैत्यः सबलवाहनः ।  
नारायणहतो यातः शम्बरो वैष्णवीं पुरीम् ॥ 4.34.24 ॥  
भीमभासदृढास्ते तु तस्मिन्विषमसंगरे ।  
विष्णुनैव शमं नीताः पवनेनेव दीपिकाः ॥ 4.34.25 ॥  
ते हि निर्वासना एव यदा शान्तिमुपागताः ।  
न तदैषां गतिर्ज्ञाता दीपनामिव शाम्यताम् ॥ 4.34.26 ॥  
तस्माद्वासनया बद्धं मुक्तं निर्वासनं मनः ।  
राम निर्वासनीभावमाहरस्व विवेकतः ॥ 4.34.27 ॥  
सम्यगालोकनात्सत्याद्वासना प्रविलीयते ।  
वासनाविलये चेतः शममायाति दीपवत् ॥ 4.34.28 ॥  
न सत्यं किंचिदेवेह सद्भावो भावयत्यलम् ।  
नास्त्येव भावना तस्मादित्येतत्सम्यगीक्षणम् ॥ 4.34.29 ॥  
आत्मैवेदं जगत्सर्वं कः किं भावयतु क्व वा ।  
भावना नाम नास्त्येव तदेतत्सम्यगीक्षणम् ॥ 4.34.30 ॥  
वासनाचित्तनामानौ शब्दावर्थसमन्वितौ ।  
सत्यावलोकनाद्यत्र विलीनौ तत्परं पदम् ॥ 4.34.31 ॥  
वासनावलितं चित्तमिह स्थितिमुपागतम् ।  
तदेव तद्विनिर्मुक्तं विमुक्तमिति कथ्यते ॥ 4.34.32 ॥  
नानाघटपटाकारैश्चेतः स्थितिमुपागतम् ।  
तदेवाशु शमं नेयं मिथ्यायक्ष इवोत्थितः ॥ 4.34.33 ॥  
दामव्यालकटाकारैश्चेतः परिणतं यथा ।  
भीमभासदृढन्यायो राघवास्त्वचलस्तव ॥ 4.34.34 ॥  
दामव्यालकटन्यायो मा ते भवतु राघव ।  
एतद्राम पुरा प्रोक्तं पित्रा कमलजेन मे ॥ 4.34.35 ॥  
भवते यन्मया प्रोक्तं शिष्यायात्यन्तधीमते ।  
दामव्यालकटन्यायस्तस्मान्मा तेऽस्तु राघव ।  
भीमभासदृढन्यायो नित्यमस्तु तवानघ ॥ 4.34.36 ॥  
अविरलसुखदुः खसंकटेयं  
भवपदवी भवतापनोपयाता ।  
व्यवहरणवतो विभूतियातौ  
सततमसक्ततयैव नश्यतीति ॥ 4.34.37 ॥

इत्यार्षे श्रीवासिष्ठमहारामायणे वाल्मीकीये मोo स्थितिप्रकरणे दामव्यालकटोपाख्यानसमाप्तिर्नाम चतुस्त्रिंशः सर्गः ॥ 34 ॥

  पञ्चत्रिंशः सर्गः 35

श्रीवसिष्ठ उवाच ।  
जयन्ति ते महाशूराः साधवो यैर्विनिर्जितम् ।  
अविद्यामेदुरोल्लासैः स्वमनो विषयोन्मुखम् ॥ 4.35.1 ॥  
संसारस्यास्य दुः खस्य सर्वोपद्रवदायिनः ।  
उपाय एक एवास्ति मनसः स्वस्य निग्रहः ॥ 4.35.2 ॥  
श्रूयतां ज्ञानसर्वस्वं श्रुत्वा चैवावधार्यताम् ।  
भोगेच्छामात्रको बन्धस्तत्त्यागो मोक्ष उच्यते ॥ 4.35.3 ॥  
किमन्यैः शास्त्रसंदर्भैः क्रियतामिदमेव तु ।  
यद्यत्स्वाद्विह तत्सर्वं दृश्यतां विषवह्निवत् ॥ 4.35.4 ॥  
विषमा विषयाभोगाः प्रविचार्य पुनः पुनः ।  
उपरिष्टात्परित्यज्य सेव्यमानाः सुखावहाः ॥ 4.35.5 ॥  
दोषान्प्रसवति स्फारान्वासनावलिता मतिः ।  
कीर्णकण्टकबीजा भूः कण्टकप्रसरं यथा ॥ 4.35.6 ॥  
अलग्नवासनाजाला मतिः प्रसरवर्जिता ।  
अदृष्टरागद्वेषा या शममेति शनैः परम् ॥ 4.35.7 ॥  
शुभाशुभानसद्‌ग्लानीन्प्रसूते सुगुणान्सदा ।  
फलदानङ्कुरान्काले श्रेष्ठबीजवतीव भूः ॥ 4.35.8 ॥  
शुभभावानुसंधानात्प्रसन्ने मनसि स्थिते ।  
शनैः शनैः प्रशान्ते च मिथ्याज्ञानघनाम्बुदे ॥ 4.35.9 ॥  
वृद्धिं याते च सौजन्ये यक्षे शुक्ल इवोडुपे ।  
विवेके प्रसृते पुण्ये नभसीवार्कतेजसि ॥ 4.35.10 ॥  
धृतावन्तर्विवृद्धायां मुक्तायामिव कीचके ।  
स्थितावन्तः कृतार्थायां मधाविव निशाकरे ॥ 4.35.11 ॥  
फलिते शीतलच्छाये सत्सङ्गसफलद्रुमे ।  
स्रवत्यानन्दसुरसे समाधिसरलद्रुमे ॥ 4.35.12 ॥  
मनो भवति निर्द्वन्द्वं निष्कामं निरुपद्रवम् ।  
प्रशान्तचापलानर्थशोकमोहभयामयम् ॥ 4.35.13 ॥  
क्षीणशास्त्रार्थसंदेहं विगताशेषकौतुकम् ।  
निरस्तकल्पनाजालं मोहमुक्तमलेपकम् ॥ 4.35.14 ॥  
निरीहं निरुपाक्रोशं निरपेक्षं निराधिकम् ।  
संशान्तशोकनीहारमसक्तं ग्रन्थिवर्जितम् ॥ 4.35.15 ॥  
संदेहोग्रसुतं साग्रं सतृष्णादारपञ्जरम् ।  
नाशयित्वा स्वमात्मानं साधयत्यर्थमैश्वरम् ॥ 4.35.16 ॥  
आत्मपीवरताहेतून्विकल्पांश्चायमुज्झति ।  
संस्मृत्य प्रभुतामेषु जहाति तृणवत्तनुम् ॥ 4.35.17 ॥  
मनसोऽभ्युदयो नाशो मनोनाशो महोदयः ।  
ज्ञमनो नाशमभ्येति मनोऽज्ञस्य विवर्धते ॥ 4.35.18 ॥  
मनोमात्रं जगच्चक्रं मनः पर्वतमण्डलम् ।  
मनो व्योम मनो देवो मनो मित्रं मनो रिपुः ॥ 4.35.19 ॥  
विकल्पकलुषा या स्याच्चित्तत्त्वस्यात्मविस्मृतिः ।  
मन इत्युच्यते सेयं वासना भवबागिनी ॥ 4.35.20 ॥  
चेत्यानुपातकलितचिन्मात्रे तिष्ठताभिधम् ।  
मनाग्विकल्पकलुषं चित्तत्त्वं जीव उच्यते ॥ 4.35.21 ॥  
चेत्यप्रपतितं रूढसंज्ञमज्ञत्वमागतम् ।  
तदेवाधिकनिः सारं कल्प्यतेऽन्तर्मनस्तया ॥ 4.35.22 ॥  
नात्मा संसारिपुरुषो न शरीरं न शोणितम् ।  
जडं सर्वं शरीरादि देही खवदलेपकः ॥ 4.35.23 ॥  
शरीरे कणशः कृत्ते नास्त्यन्यद्रुधिरादिकात् ।  
निर्भिन्ने कदलीस्तम्भे नास्त्यन्यत्पल्लवादृते ॥ 4.35.24 ॥  
मनो जीवो नरं विद्धि तदेवाकारमागतम् ।  
आत्मनात्मानमादत्ते स्वविकल्पात्मकल्पितम् ॥ 4.35.25 ॥  
स्वविकल्पान्नरस्तत्र प्रसार्य रचयत्यलम् ।  
जालमात्मनिबन्धाय कोशकारकृमिर्यथा ॥ 4.35.26 ॥  
इमं देहभ्रमं त्यक्त्वा देशकालान्तरे पुनः ।  
शरीरत्वमथादत्ते पल्लवत्वमिवाङ्कुरः ॥ 4.35.27 ॥  
यादृग्वासनमेतत्स्यान्मनस्तादृक्प्रजायते ।  
जातं स्वपिति यच्चित्तं तत्स्वप्ने निशि तिष्ठति ॥ 4.35.28 ॥  
अम्लं मधुरसासिक्तं मधुरं मधुरञ्जितम् ।  
बीजं प्रतिविषाकल्पसिक्तं च कटु जायते ॥ 4.35.29 ॥  
शुभवासनया चेतो महत्या जायते महत् ।  
भवतीन्द्रमनोराज्य इन्द्रता (1) स्वप्नभाङ्गरः ॥ 4.35.30 ॥  
(1. स्वप्नभाङ्कुरः इति क्वचित्.)  
क्षुद्रवासनया चेतः क्षुद्रतामपि पेलवाम् ।  
पिशाचविभ्रमात्स्वप्ने पिशाचान्निशि पश्यति ॥ 4.35.31 ॥  
सरसि स्फारनैर्मल्ये कालुष्यं याति न स्थितिम् ।  
तथैव स्फारकालुष्ये प्रसादो याति न स्थितिम् ॥ 4.35.32 ॥  
मनसि स्फारकालुष्ये तद्रूपं जायते फलम् ।  
तथैव स्फारनैर्मल्ये तद्रूपं जायते फलम् ॥ 4.35.33 ॥  
त्यजत्युदारां न गतिं क्षीणोऽप्यनिशमुत्तमः ।  
उद्योगवानविरतं पूरणाशामिवोडुपः ॥ 4.35.34 ॥  
नेह बन्धो न मोक्षोऽस्ति (2) नाबन्धोऽस्ति न बन्धता ।  
(2. न बोध्यो न च बन्धनं इति पाठः ।  
आद्ये न बन्धतेत्यत्र बन्धशब्दादर्शआद्यचि बन्धवत्तेत्यर्थः.)  
मिथ्योत्थितैव मायेयमिन्द्रजाललता यथा ॥ 4.35.35 ॥  
गन्धर्वनगराकारा मृगतृष्णा इवोत्थिता ।  
द्विचन्द्रविभ्रमाभास द्वैतैकत्वविवर्जिता ॥ 4.35.36 ॥  
सर्वैव ब्रह्मसत्तेयमित्येषा परमार्थता ।  
परिस्फुरति निः सारः संसारोऽयमसन्मयः ॥ 4.35.37 ॥  
नानन्तोऽहं वराकोऽहमिति दुर्निश्चयोदितः ।  
अनन्तोऽस्मीश्वरोऽस्मीति निश्चयेन विलीयते ॥ 4.35.38 ॥  
सर्वगे स्वात्मनि स्वच्छे एषोऽहमिति भावना ।  
एतत्तद्बन्धनं लोके स्वविकल्पोपकल्पितम् ॥ 4.35.39 ॥  
बन्धमोक्षदशाहीना द्वित्वैकत्वविवर्जिता ।  
सर्वैव ब्रह्मसत्तेयमित्येषा परमार्थता ॥ 4.35.40 ॥  
नैर्मल्यप्राप्तमरणमसक्तं सर्वदृष्टिषु ।  
अमनस्त्वमिहापन्नं ब्रह्म पश्यति नान्यथा ॥ 4.35.41 ॥  
मनो निर्मलतां यातं शुभसंतानवारिभिः ।  
ब्राह्मीं दृष्टिमुपादत्ते रागं शुक्लपटो यथा ॥ 4.35.42 ॥  
सर्वमेव ममात्मेति सर्वभावनयानघ ।  
हेयादेयबले क्षीणे बन्धमोक्षो विमुच्यताम् ॥ 4.35.43 ॥  
शुद्धस्य मनसः कायशास्त्रवैराग्यबुद्धिभिः ।  
अभिजातोपलस्येव जगत्तस्येति (3) विद्युतिः ॥ 4.35.44 ॥  
(3. जगत्तस्यैवेति पाठः.)  
पदार्थेनैकतामेत्य मनसो नैकतानता ।  
असत्यज्ञानदृष्टिं तां विद्धि क्षणविनाशिनीम् ॥ 4.35.45 ॥  
सबाह्याभ्यन्तरं त्यक्त्वा सर्वां दृश्यदृशं यदा ।  
मनस्तिष्ठति तल्लीनं संप्राप्तं तत्पदं तदा ॥ 4.35.46 ॥  
दृश्यदृष्टिः स्फुटा येयं सा ह्यवश्यमसन्मयी ।  
तन्मयत्वं च मनसः स्वरूपं विद्धि नेतरत् ॥ 4.35.47 ॥  
आद्यन्तयोर्विनाशित्वान्मध्येऽपि तदसन्मयम् ।  
अज्ञातमनसस्तेन दुः खिता हस्तसंस्थिता ॥ 4.35.48 ॥  
आत्मैवेदं जगदिति विना भावेन दुः खदा ।  
दृश्यश्रीरन्यथा त्वेषा भोगमोक्षप्रदायिनी ॥ 4.35.49 ॥  
जलमन्यत्तरङ्गोऽन्य इति नानातयाऽज्ञता ।  
जलमेव तरङ्गोऽयमित्येकत्वात्किल ज्ञता ॥ 4.35.50 ॥  
दुः खमायात्यसदिति हेयोपादेयरूपि यत् ।  
तदभावेन तु ज्ञानादानन्त्यमवशिष्यते ॥ 4.35.51 ॥  
संकल्पकल्पितत्वाच्च मनोरूपमसन्मयम् ।  
असन्मयविनाशे तु कः शोको वद राघव ॥ 4.35.52 ॥  
अवत्सलो यथा बन्धुररागद्वेषया धिया ।  
दृश्यते पश्य तद्वत्त्वं तत्त्वं पञ्जरमात्मनः ॥ 4.35.53 ॥  
अवत्सलाद्यथा बन्धोः सुखदुः खैर्न लिपियते ।  
(1) तत्त्वेन संपरिज्ञानात्तथा तत्त्वचयात्मनः ॥ 4.35.54 ॥  
(1. ज्ञानेनेति पाठान्तरम्)  
तदनादि शिवं ज्ञानं यन्मध्यं द्रष्टृदृश्ययोः ।  
तस्मिन्सत्ये मनः शान्तं पांसुर्वायुक्षये यथा ॥ 4.35.55 ॥  
उपशान्ते मनोवायौ देहपांसुः प्रशाम्यति ।  
पुनः संसारनगरे न नीहारः प्रवर्तते ॥ 4.35.56 ॥  
वासनाप्रावृषि क्षीणे संस्थितौ राममागते ।  
जाड्ये जनितहृत्कम्पे पङ्के शोषमुपागते ॥ 4.35.57 ॥  
शुष्के तृष्णावटे शान्ते मन्दे हृदयकानने ।  
क्षीणेष्वक्षकदम्बेषु मिथ्याज्ञानघने क्षते ॥ 4.35.58 ॥  
क्षीयते मोहमिहिका प्रभात इव शर्वरी ।  
क्वापि गच्छति तज्जाड्यं विषं मन्त्रहतं यथा ॥ 4.35.59 ॥  
देहाद्रो न भयक्षुद्राः सरितः प्रसरन्त्यलम् ।  
नोल्लसन्ति लसत्पक्षाः संकल्पोग्रकलापिनः ॥ 4.35.60 ॥  
परां निर्मलतामेति संविदाकाशगोचरः ।  
राजतेऽतितरामच्छो जीवादित्यो महोदयः ॥ 4.35.61 ॥  
घनमोहभरोन्मुक्ता विविक्तत्वं परं गताः ।  
समये ह्यतिशोभन्ते धौता आशा महादिशः ॥ 4.35.62 ॥  
भृशमाभाति विमला मुदिताकाशमञ्जरी ।  
शीतलीकृतदिक्वक्रा शरद्व्योम्नीव चन्द्रिका ॥ 4.35.63 ॥  
सर्वसंपत्प्रकाशेन परमानन्ददायिना ।  
भृशं शपलतामेति सुविविक्ता विवेकभूः ॥ 4.35.64 ॥  
सपर्वतवनाभोगं परमालोकसुन्दरम् ।  
अच्छाच्छं शीतलच्छायं जायते भुवनान्तरम् ॥ 4.35.65 ॥  
विस्तारितं सुसुमतां स्फारितं स्फटिकाकृतिम् ।  
उपैति हृत्सरः स्वच्छं नीरजोम्बुजकोशकम् ॥ 4.35.66 ॥  
हृत्पद्मकोशान्मलिनः स्वाहंकारमधुव्रतः ।  
अपुनर्दर्शनायैव चञ्चलः क्वापि गच्छति ॥ 4.35.67 ॥  
भवत्यपगताक्षेपः सर्वगः सर्वनायकः ।  
निर्वासनः शान्तमनाः स्वदेहनगरेश्वरः ॥ 4.35.68 ॥  
विचारणासमधिगतात्मदीपको  
मनस्यलं परिगलितेव धीरधीः ।  
विलोकयन्क्षयभवनीरसा गती-  
र्गतज्वरो विलसति देहपत्तने ॥ 4.35.69 ॥

इत्यार्षे श्रीवासिष्ठमहारामायणे वाल्मीकीये देo मोक्षोपाये स्थितिप्रकरणे उपशमवर्णनं नाम पञ्चत्रिंशः सर्गः ॥ 35 ॥

  षट्‌त्रिंशः सर्गः 36

श्रीराम उवाच ।  
यथेदृशं स्थितं विश्वं विश्वातीते चिदात्मनि ।  
तन्मे कथय हे ब्रह्मन् पुनर्बोधविवृद्धये ॥ 4.36.1 ॥  
श्रीवसिष्ठ उवाच ।  
यथोर्मयोऽनभिव्यक्ता भाविनः पयसि स्थिताः ।  
न स्थिताश्चात्मनोऽन्यत्वाच्चित्तत्वे सृष्टयस्तथा ॥ 4.36.2 ॥  
यथा सर्वगतः सौक्ष्म्यादाकाशो नोपलक्ष्यते ।  
तथा निरंशश्चिद्भावः सर्वगोऽपि न लक्ष्यते ॥ 4.36.3 ॥  
सुस्थितेवास्थितेवान्तः प्रतिभास्ति मणौ यथा ।  
न सत्यभूता नासत्या तथेयं सृष्टिरात्मनि ॥ 4.36.4 ॥  
स्वाधारैरम्बुदैः स्वस्थैर्न स्पृष्टं गगनं यथा ।  
चित्स्थैः सर्गैश्चिदाधारैर्न स्पृष्टा चित्परा तथा ॥ 4.36.5 ॥  
जलधिष्ठिततत्तेजो यथाङ्ग प्रतिबिम्बति ।  
तथा पुर्यष्टकेष्वेव चिद्धि देहेषु लक्ष्यते ॥ 4.36.6 ॥  
सर्वसंकल्परहिता सर्वसंज्ञाविवर्जिता ।  
सैषा चिदविनाशात्मा तच्चेत्यादिकृताभिधा ॥ 4.36.7 ॥  
आकाशशतभागाच्छा ज्ञेषु निष्कलरूपिणी ।  
सकलाकलसंसारस्वरूपैकात्म्यदर्शिनी ॥ 4.36.8 ॥  
तरङ्गादिमयी स्फारा नानाता सलिलार्णवे ।  
तस्मान्न व्यतिरेकेण यथा भावविकारिणी ॥ 4.36.9 ॥  
त्वत्तामत्तामयी स्फारा नानातेयं चिदर्णवे ।  
चिन्मात्रव्यतिरेकेण तथा नैव प्रकाशते ॥ 4.36.10 ॥  
चिच्चिनोति चितं चेत्यं तेनेदं स्थितमात्मनि ।  
अज्ञेऽज्ञे त्वन्यदायातमन्यदस्तीति कल्पना ॥ 4.36.11 ॥  
अज्ञेष्वसत्स्वभावोग्रसंसारगणगर्भिणी ।  
ज्ञेषु प्रकाशरूपैव सकलैकात्मिका सती ॥ 4.36.12 ॥  
अनुभूतिवशान्नित्यमर्कादीनां प्रकाशिनी ।  
स्वादिनी सर्वभूतानां भाविनी भवभोगिनाम् ॥ 4.36.13 ॥  
नास्तमेति न चोदेति नोत्तिष्ठति न तिष्ठति ।  
न चायाति न वा याति न चेह नच नेह चित् ॥ 4.36.14 ॥  
सैषा चिदमलाकारा स्वयमात्मनि संस्थिता ।  
राघवेत्थं प्रपञ्चेन जगन्नाम्ना विजृम्भते ॥ 4.36.15 ॥  
तैजः पुञ्जैर्यथा तेजः पयः पूरैर्यथा पयः ।  
परिस्फुरति संस्पन्दैस्तथा चित्सर्गविभ्रमैः ॥ 4.36.16 ॥  
तत्स्वभावेन चिन्नाम्ना सर्वगेनोदितात्मना ।  
प्रकाशेनाप्रकाशेन निरंशेनांशधारिणा ॥ 4.36.17 ॥  
स्वयं स्वकलनाभोगादनन्तं पदमुज्झता ।  
अहमस्मीति भावेन गच्छता ज्ञपदं शनैः ॥ 4.36.18 ॥  
नानातायां प्ररूढायामस्यां संसृतिपूर्वकम् ।  
भावाभावग्रहोत्सर्गपदे स्थितिमुपागते ॥ 4.36.19 ॥  
पुर्यष्टकस्पन्दशतैः करोति न करोति च ।  
उत्सेधमेति भूकोशकोटरस्थोऽङ्कुरोत्करः ॥ 4.36.20 ॥  
व्योम सौषिर्यमादत्ते सर्वमूर्त्यविरोधि यत् ।  
स्पन्दैकधर्मवान्वातो रसरूपतया जलम् ॥ 4.36.21 ॥  
दृढोर्वी प्रकटं तेजः स्थितिमन्ति जगन्ति च ।  
प्रतिबन्धाभ्यनुज्ञासु कालः कलनया स्थितः ॥ 4.36.22 ॥  
पुष्पेषु गन्धतां याति शनैः संचितकेसरम् ।  
मृत्कोटररसोल्लासः स्थाणुतामेति भूतले ॥ 4.36.23 ॥  
मूलस्थाः फलमायान्ति पेलवा रसलेशकाः ।  
संनिवेशं व्रजन्त्येता रेखाः पल्लवपालिषु ॥ 4.36.24 ॥  
नवतामनुगृह्णाति शक्रबाणासनेन च ।  
(1) यो यो भवत्यविरतं संस्थानेन वनेन च ॥ 4.36.25 ॥  
(1. योयो नूतनतासंपादनपूर्वकोऽनुग्रहः.)  
वसन्तमुपतिष्ठन्ति पुष्पपल्लवराशयः ।  
निदाघविधिमायान्ति दैवदाहविभूतयः ॥ 4.36.26 ॥  
प्रावृट्‌समयमीहन्ते नीला जलदराशयः ।  
शरदं चानुधावन्ति समग्राः फलराशयः ॥ 4.36.27 ॥  
हेमन्ते हिमहासिन्यो भवन्ति ककुभो दश ।  
नयन्त्युपलतामम्बु शिशिरे शीतलानिलाः ॥ 4.36.28 ॥  
न जहाति स्वमर्यादां कालो युगमयीमिमाम् ।  
तरङ्गिणीतरङ्गौघलीलया यान्ति सृष्टयः ॥ 4.36.29 ॥  
नियतिः स्थितिमायाति स्थैर्यचातुर्यकारिणी ।  
तिष्ठत्याप्रलयं धीरा धराधरणधर्मिणी ॥ 4.36.30 ॥  
चतुर्दशविधानीह भूतानि भुवनान्तरे ।  
नानाचारविहाराणि नानाविरचनानि च ॥ 4.36.31 ॥  
पुनः पुनर्विलीयन्ते जायन्ते च पुनः पुनः ।  
धारापरम्परा याति विना वारीव बुद्बुदाः ॥ 4.36.32 ॥  
आयाति याति परितिष्ठति लीलयाऽति-  
स्वार्थानुपार्जयति धावति जन्मनाशैः ।  
उन्मत्तवद्विहितभावनमाहितेहा  
मुग्धा कृतान्तविवशा जनता वराकी ॥ 4.36.33 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे चिदादित्यस्वरूपवर्णनं नाम षट्‌त्रिंशः सर्गः ॥ 36 ॥

  सप्तत्रिंशः सर्गः 37

श्रीवसिष्ठ उवाच ।  
इत्थं स्थिरतराकाराः संसारावलयोऽभितः ।  
स्वभावाद्ब्रह्मणः सर्वाः पुनरायान्ति यान्ति च ॥ 4.37.1 ॥  
स्वतः सर्वमिदं जातमन्योन्यं हेतुतां गतम् ।  
अन्योन्यमभिनश्यत्तत्स्वत एव विलीयते ॥ 4.37.2 ॥  
स्वतोऽस्पन्दोऽपि तु स्पन्दो यथाऽगाधजलोदरे ।  
तथैवेयमसत्सच्च चिदेव परिदृश्यते ॥ 4.37.3 ॥  
व्योमन्येव निराकारे निदाघात्सरितो यथा ।  
लक्ष्यन्ते तद्वदेवेमाश्चित्तत्त्वे सृष्टिदृष्टयः ॥ 4.37.4 ॥  
यथा मदवशादात्मा सोऽन्यवत्प्रतिभासते ।  
तथैव चित्त्वाच्चिद्धातुः स एवाऽस इव स्थितः ॥ 4.37.5 ॥  
न चेदं सदसन्नेदं तत्स्थातत्स्थतया चितः ।  
नातिरिक्तातिरिक्ता च कटकादिषु हेमता ॥ 4.37.6 ॥  
येन शब्दं रसं रूपं गन्धं जानासि राघव ।  
सोऽयमात्मा परं ब्रह्म सर्वमापूर्य संस्थितः ॥ 4.37.7 ॥  
नानैकत्वादतीतात्तु सर्वगादमलात्मनः ।  
द्वितीया कलना नास्ति काचिन्नेतरथा क्वचित् ॥ 4.37.8 ॥  
राम भावनादन्यस्य भावाभावाः शुभाशुभाः ।  
सृष्टयः परिकल्प्यन्तेऽनात्मन्येवाथवात्मनि ॥ 4.37.9 ॥  
यस्मादात्मनो व्यतिरिक्ते वस्तुनि सिद्धे सति तत्रेच्छा प्रवर्तते ।  
यत्र स्वात्मनो व्यतिरिक्तं न किंचिदपि संभवति तत्रात्मा किमिव वाञ्छन्किमनुस्मरन्धावतु किमुपैतु ॥ 4.37.10 ॥  
अत इदमीहितमिदमनीहितमित्यात्मानं न स्पृशन्ति विकल्पाः ।  
अतो निरिच्छतायामात्मा न किंचिदपि करोति कर्तृकरणकर्मणामेकत्वात्, न क्वचित्तिष्ठत्याधाराधेययोरेकत्वात्, नच (1) निरिच्छस्यात्मनो (1.निरिच्छति इति मूले, टीकायां च निरिच्छति=अनिच्छे इति क्वचित्पठ्यते.) नैष्कर्म्यमभिमतम्, द्वितीयायाः कल्पनाया अभावात् ॥ 4.37.11 ॥  
नेतिरा जानासि राम त्वमियं ब्रह्मसंस्थितिः ।  
सर्वद्वन्द्वविनिर्मुक्तः कर्ता भव गतज्वरः ॥ 4.37.12 ॥  
अन्यच्च राघव पुनः  
पुनः कृत्वा कृत्वा बहुविधमिदं कर्म तरसा  
त्वया प्राप्यं किं तद्वद यदुचितं भूतकरणात् ।  
अकर्तृत्वे वास्था भवतु तव चाप्यागमवतो  
भव स्वस्थः स्वच्छः स्तिमित इव निर्वातजलधिः ॥ 4.37.13 ॥  
गत्वा सुदूरमपि यत्नवता जवेन  
नासाद्यते तदिह येन सुपूर्णतैति ।  
मत्वेति मा व्रज पदार्थगणान्धिया त्वं  
न त्वं त्वमेव परमार्थतया चिदात्मा ॥ 4.37.14 ॥

इत्यार्षे श्रीवासिष्ठमहारामायणे वाल्मीकीये देo मोo स्थितिप्रकरणे उपशमवर्णनं नाम सप्तत्रिंशः सर्गः ॥ 37 ॥

  अष्टत्रिंशः सर्गः 38

श्रीवसिष्ठ उवाच ।  
एवं स्थिते तु तज्ज्ञानां यदेतत्कर्तृत्वं दृश्यते सुखदुः खादिषु योगादिषु वा तदसन्नतु मूर्खाणाम् ॥ 4.38.1 ॥  
यतः कर्तृत्वं नाम किमुच्यते । यो ह्यन्तस्थाया मनोवृत्तेर्निश्चय उपादेयताप्रत्ययो वासनाभिधानस्तत्कर्तृत्वशब्देनोच्यते ॥ 4.38.2 ॥  
चेष्टावशात्तादृक्फलभोक्तृत्वं वासनानुरूपं स्पन्दते पुरुषः स्पन्दानुरूपं फलमनुभवति ।  
फलभोक्तृत्वं नाम कर्तृत्वादिति सिद्धान्तः ॥ 4.38.3 ॥  
तथा च ।  
कुर्वतोऽकुर्वतो वापि स्वर्गेऽपि नरकेऽपि वा ।  
यादृग्वासनमेतत्स्यान्मनस्तदनुभूयते ॥ 4.38.4 ॥  
तस्मादज्ञाततत्त्वानां पुंसां कुर्वतामकुर्वतां च कर्तृता नतु ज्ञाततत्त्वानामवासनत्वात् ॥ 4.38.5 ॥  
ज्ञाततत्त्वो हि शिथिलीभूतवासनः कुर्वन्नपि फलं नानुसंदधाति ।  
अथच स्पन्दनमात्रं केवलं करोत्यसक्तबुद्धिः संप्राप्तमपि फलमात्मैवेदं सर्वमेव कर्मफलमनुभवत्यकुर्वन्नपि करोति मग्नमनाः ॥ 4.38.6 ॥  
मनो यत्करोति तत्कृतं भवति यन्न करोति तन्न कृतं भवति अतो मन एव कर्तृ न देहः ॥ 4.38.7 ॥  
चित्तादेवायं संसार आगतश्चित्तमय एव चित्तमात्रं चित्त एव स्थित इति विज्ञातम् ।  
विषयश्च सर्वमुपशान्तमभूद्वासनैवेति ज्ञ एवास्तीति ॥ 4.38.8 ॥  
आत्मविदां हि तन्मनः परमुपशममागतं मृगतृष्णाजलमिव वर्षति जलदे हिमकण इव चण्डातपे विलीनं तुर्यदशामुपागतं स्थितम् ॥ 4.38.9 ॥  
नानन्दं न निरानन्दं न चलं नाचलं स्थिरम् ।  
न सन्नासन्न चैतेषां मध्यं ज्ञानिमनो विदुः ॥ 4.38.10 ॥  
न वासनामये स्पन्दरसे गज इव पल्वले मज्जति तज्ज्ञो मूर्खमनोबोगभूमिमेव पश्यति न सत्तत्त्वं ॥ 4.38.11 ॥  
तथाचायमत्रापरो दृष्टान्तः ।  
अकुर्वन्नपि श्वभ्रपतनं शय्यासनगतोऽपि श्वभ्रपातवासनावासिते चेतसि श्वभ्रपतनदुः खमनुभवति ।  
अपरस्तु कुर्वन्नपि श्वभ्रपतनं परममुपशममुपगतवति मनसि शय्यासनसुखमनुभवति ।  
एवमनयोः शय्यासनश्वभ्रपातयोरेकः श्वभ्रपतनस्याकर्तापि कर्ता संपन्नो द्वितीयश्च श्वभ्रपतनस्य कर्ताप्यकर्ता संपन्नश्चित्तवशात्तस्माद्यच्चित्तं तन्मयो भवति पुरुष इति सिद्धान्तः ॥ 4.38.12 ॥  
तेन तत्र कर्तुरकर्तुर्वा नित्यमसंसक्तं भवतु चेतो नहि किंचिदस्त्यात्मतत्त्वव्यतिरिक्तं यत्र संसक्तिर्भाव्यते ।  
यत्किंचिदिदं जगद्गतं तत्सर्वं शुद्धचित्तत्वादाभासमवेहि ॥ 4.38.13 ॥  
एवं चास्य ज्ञातज्ञेयस्य पुंसो नामात्मा सुखदुः- खानां न गम्य इति निश्चये जाते नात्मव्यतिरिक्ता आधाराधेयदृष्टयो विद्यन्त इति निश्चये जाते कर्ता भोक्ता सर्वपदार्थव्यतिरिक्तो वालाग्रसहस्रभागोऽहमिति निश्चये जाते यत्किंचिदिदं तत्सर्वमहमेवेति वा निश्चये जाते सर्वसत्त्वावभासकः सर्वगस्तिष्ठाम्येवाहमिति निश्चये जाते नाहं सुखदुः खानां गम्य इति विगतज्वरतया चित्तवृत्तिर्लीलयैव तिष्ठते व्यवहारेषु ॥ 4.38.14 ॥  
तज्ज्ञस्य संकटे च मुदितैव केवलं ज्योत्स्नेव भुवनबावमलंकरोति येन चित्तादृते तु ज्ञः कुर्वन्नप्यकर्ता संपन्नो मनसोऽलेकत्वान्नासौ पादपाण्यादिविक्षेपस्य यत्नकृतस्यापि कर्मणः फलमनुभवति ॥ 4.38.15 ॥  
एवं मनः सर्वकर्मणां सर्वेहितानां सर्वभावानां सर्वलोकानां सर्वगतीनां बीजं तस्मिन्परिहृते सर्वकर्माणि परिहृतानि भवन्ति सर्वदुः खानि क्षीयन्ते सर्वकर्माणि लयमुपयान्ति ।  
मानसेनापि कर्मणा यत्कृतेनापि ज्ञो नाक्रम्यते न विवशीक्रियते न रञ्जनामुपैत्यव्यतिरिक्तात् ॥ 4.38.16 ॥  
यथा बालो मनसा नगरस्य निर्माणं निर्मृष्टं च कुर्वन्नगरनिर्माणं मनः कृतमकृतमिव लीलयानुभवति नोपादेयतयासुखदुः खमकृत्रिममिति पश्यति नगरनिर्मथनं च मनः कृतं कृतमिति पश्यतीति दुः खमपि लीलयानुभवन्नपि न दुः खमिति पश्यति ।  
एवमसौ परमार्थतः कुर्वन्नपि न लिप्यत एवेति ॥ 4.38.17 ॥  
सर्वभावेषु हेयोपादेयताभ्यां जगति किं कारणं दुः खस्य न चोपादेये किंचिदपि संभवति यदविनाशं व्यतिरिक्तं चात्मनस्तस्मादयमात्माऽकर्ताऽभोक्ताऽतत्त्वतो यदेतत्कर्तृत्वं च स्वध्यारोप्यते ॥ 4.38.18 ॥  
आवश्यकं तत्सम्यग्दर्शनमोहान्न वस्तुत इति यथाभूतवस्तुविचारणात्कर्तृत्वभोक्तृत्वे न स्तः ।  
इन्द्रियेन्द्रियार्थद्वेषाभिलाषादिका दृष्टयस्तद्दृष्टीनां दृश्यन्ते नातद्दृष्टीनाम् ॥ 4.38.19 ॥  
मोक्षोऽस्ति न संसारे स्वसंसक्तमनसामिहासंसक्तमनसां त्वेतत्सर्वमेवास्ति ॥ 4.38.20 ॥  
यथास्थितं ज्ञस्य केवलमात्मतत्त्वमेवोल्लसति तद्बित्वैकत्ववादिसिद्धे द्वित्वैकत्वे करोति सत्त्वासत्त्वे करोति शक्तिजालादभिन्नां सर्वशक्तितां च दर्शयति तस्य ॥ 4.38.21 ॥  
न बन्धोऽस्ति न मोक्षोऽस्ति नाबन्धोस्ति न बन्धनम् ।  
अप्रबोधादिदं दुः खं प्रबोधात्प्रविलीयते ॥ 4.38.22 ॥  
संकल्पिता जगति मोक्षमतिर्मुधैव  
संकल्पिता जगति बन्धमतिर्मुधैव ।  
संत्यज्य सर्वमनहंकृतिरात्मनिष्ठो  
धीरो धिया व्यवहरन्भुवि राम तिष्ठ ॥ 4.38.23 ॥

इत्यार्षे श्रीवासिष्ठमहारामायणे वाल्मीकीये मोo स्थितिप्रकरणे उपशमवर्णनं नाम अष्टत्रिंशः सर्गः ॥ 38 ॥

  एकोनचत्वारिंशः सर्गः 39

श्रीराम उवाच ।  
भगवन्नेवं स्थिते परे ब्रह्मण्येव विद्यमाने कुत एवाभित्तिचित्ररूपायाः सृष्टेरागम इति कथय महात्मन् ॥ 4.39.1 ॥  
श्रीवसिष्ठ उवाच ।  
राजपुत्र ब्रह्मतत्त्वमेवेदमावर्तते यस्मात्सर्वशक्ति तत्तस्मात्सर्वाः शक्तयो ब्रह्मणि दृश्यन्ते ॥ 4.39.2 ॥  
सत्त्वमसत्त्वं द्वित्वमेकत्वमनेकत्वमाद्यत्वमन्तत्वमिति ॥ 4.39.3 ॥  
तच्च नान्यत् ।  
यथा जलराशेर्जलाशय उल्लासप्रफुल्लासेन (1) नानाकारतां दर्शयन्प्रकटतां गच्छति ॥ 4.39.4 ॥  
(1. नानाकारतादीति पाठः.)  
तथा चिद्धनश्चित्तं चित्त्वाच्च सर्वाः शक्तीः कर्ममयीर्वासनामयीर्मनोमयीश्चिनोति दर्शयति बिभर्ति जनयति क्षिपयति चेति ॥ 4.39.5 ॥  
सर्वेषामेव जीवानां सर्वासामभितो दृशाम् ।  
समग्राणां पदार्थानामुत्पत्तिर्ब्रह्मणोऽनिशम् ॥ 4.39.6 ॥  
लोकात्परादुपायान्ति तस्मिंश्चित्त्वाद्विशन्त्यलम् ।  
तन्मया एव सततं तरङ्गा इव सागरे ॥ 4.39.7 ॥  
श्रीराम उवाच ।  
भगवंस्तवातिगहनेयं वचनव्यक्तिर्न खल्वद्य वाक्यार्थमवगच्छामि ॥ 4.39.8 ॥  
क्व किलातीतमनः षष्ठेन्द्रियवृत्ति ब्रह्मतत्त्वं क्व भङ्गुरेयं तज्जा पदार्थश्रीरिति वचनरचना ।  
यदि चायमारम्भो ब्रह्मण आपतितस्तदनेन तत्सदृशेनैव भवितव्यम् ॥ 4.39.9 ॥  
यो यस्माज्जायते स तत्सदृश एव भवति ॥ 4.39.10 ॥  
यथा दीपाद्दीपः पुरुषात्पुरुषः सस्यात्सस्यम् ॥ 4.39.11 ॥  
यतो निर्विकाराद्यदागतं निर्विकारेणैवानेन भवितव्यम् ॥ 4.39.12 ॥  
अथैतद्व्यतिरिक्तं चिदात्मनस्तन्निष्कलङ्कस्य परमेश्वरस्य येयं कलङ्कापत्तिरित्याकर्ण्य भगवान् ब्रह्मर्षिरुवाच (1) ॥ 4.39.13 ॥  
(1. एतदग्रे श्रीवसिष्ठ उवाचेति क्वचित् पठ्यते.)  
ब्रह्मैवेदं स्थितं नाम मलमस्तीह नानघ ।  
तरङ्गौघगणैरम्भः सिन्धौ स्फुरति नो रजः ॥ 4.39.14 ॥  
द्वितीया कल्पनैवेह न रघूद्वह विद्यते ।  
ब्रह्ममात्रादृते वह्नावौष्ण्यमात्रादृते यथा ॥ 4.39.15 ॥  
श्रीराम उवाच ।  
निर्दुः खं ब्रह्म निर्द्वन्द्वं तज्जं दुः खमयं जगत् ।  
अस्पष्टार्थमिदं ब्रह्मन्न वेद्मि वचनं तव ॥ 4.39.16 ॥  
श्रीवाल्मीकिरुवाच ।  
इत्युक्ते तत्र रामेण चिन्तयामास चेतसा ।  
वसिष्ठो मुनिशार्दूलो राघवस्योपदेशने ॥ 4.39.17 ॥  
परं विकासमायाता नास्य तावदियं मतिः ।  
किंचिन्निर्मलतां प्राप्ता प्रोह्यते चेह वस्तुनि ॥ 4.39.18 ॥  
यो व्युत्पन्नमनास्तस्य ज्ञातज्ञेयस्य धीमतः ।  
मोक्षोपायगिरां पारं प्रयातस्य विवेकतः ॥ 4.39.19 ॥  
न कश्चित्कस्यचिद्दोषो नास्ति विद्यात्मनि ह्यलम् ।  
यावन्नोक्तं न विश्रआन्तिं तावदेत्येष राघवः ॥ 4.39.20 ॥  
अर्धव्युत्पन्नबुद्धेस्तु नैतद्व्यक्तं हि शोभते ।  
दृश्यानया भोगदृशा भावयन्नेष नश्यति ॥ 4.39.21 ॥  
परां दृष्टिं प्रयातस्य भोगेच्छा नाभिजायते ।  
सर्वं ब्रह्मेति सिद्धान्तः काले नामास्य युज्यते ॥ 4.39.22 ॥  
आदौ शमदमप्रायैर्गुणः शिष्यं विशोधयेत् ।  
पश्चात्सर्वमिदं ब्रह्म शुद्धस्त्वमिति बोधयेत् ॥ 4.39.23 ॥  
अज्ञस्यार्धप्रबुद्धस्य सर्वं ब्रह्मेति यो वदेत् ।  
महानरकजालेषु स तेन विनियोजितः ॥ 4.39.24 ॥  
प्रबुद्धबुद्धेः प्रक्षीणभोगेच्छस्य निराशिषः ।  
नास्त्यविद्यामलमिति युक्तं वक्तुं महात्मनः ॥ 4.39.25 ॥  
अपरीक्ष्य च यः शिष्यं प्रशास्त्यतिविमूढधीः ।  
स एव नरकं याति यावदाबूतसंपल्लवम् ॥ 4.39.26 ॥  
इति संचिन्त्य भगवानज्ञानतिमिरापहः ।  
तमुवाच मुनिश्रेष्ठो वसिष्ठो भूमिभास्करः ॥ 4.39.27 ॥  
श्रीवसिष्ठ उवाच ।  
कलङ्कलना ब्रह्मण्यस्ति नास्तीति वानघ ।  
सिद्धान्तकाले वक्तव्यं स्वयं ज्ञास्यसि राघव ॥ 4.39.28 ॥  
ब्रह्म सर्वशक्ति सर्वव्यापि सर्वगतं सर्वोहमेवेति ॥ 4.39.29 ॥  
यथेन्द्रजालिनः पश्यसि चित्रा मायया क्रिया जनयन्तः सदसत्तां नयन्त्यसच्च सत्तां नयन्ति तथैवात्मा अमायामयोऽपि मायामय इव परमे ऐन्द्रजालिको घटं पटं करोति पटं च घटं करोति उपले लतां जनयति मेरौ कनकतटे नन्दनवनमिव लतायामुपलमुत्पादयति कल्पपादपेषु रत्नस्तबकमिव व्योम्नि काननमध्यारोपयति ॥ 4.39.30 ॥  
गन्धर्वउद्यानमिव तस्मिन् जगति भविष्यति गगने कल्पनया नगरतां जनयति नष्टच्छायाञ्जनमिव व्योम धरातलं नयतीति ॥ 4.39.31 ॥  
गन्धर्वनगरराजगृहे विपुलाङ्गनाजनमिव भूतले व्योम निवेशयति ॥ 4.39.32 ॥  
रक्तकुट्टिमेष्वाकाशप्रतिबिम्बमिव किंचिदस्ति जगति भविष्यति वा बभूव ॥ 4.39.33 ॥  
यदीश्वरो व्यक्तरूपो विचित्रतामुपेत्य निदर्शयति ॥ 4.39.34 ॥  
सर्वमेव सर्वथा सर्वत्र यथा संभवत्येकमेवेह वस्तु विद्यत इति तस्माद्धर्षामर्षविस्मयानां क्व वाऽवसरो राम ॥ 4.39.35 ॥  
समतयैव सततं धृतिमता स्थातव्यम् ॥ 4.39.36 ॥  
विस्मयस्मयसंमोहहर्षामर्षविकारिताम् ।  
समतावलितस्तज्ज्ञो न कदाचन गच्छति ॥ 4.39.37 ॥  
अपर्यवसाने देशकालवति चित्रा हि जगति युक्तयो दृश्यन्ते ॥ 4.39.38 ॥  
एताश्च युक्तीर्नामासावात्मा यत्नेन रचनां करोति न चोत्पन्नां तिरस्करोति सागर इव वीचीः ॥ 4.39.39 ॥  
किं तर्हि क्षीर इव घृतं घट इव मृदि पट इव तन्तुषु वट इव धानायात्मन्येव स्थिताः शक्तयः प्रकटतामागता व्यवह्रियन्तेऽविरचितमेव तरङ्गवत् ॥ 4.39.40 ॥  
नात्र कश्चित्कर्ता न भोक्ता न विनाशमेति ॥ 4.39.41 ॥  
केवलमात्मतत्त्वे साक्षिणि निरामये समतयात्मनि नित्यमसंक्षुब्धे तिष्ठति सत्येवं संपद्यते ॥ 4.39.42 ॥  
सति दीप इवालोकः सत्यर्क इव वासरः ।  
सति पुष्प इवामोदः स्वतः संपद्यते जगत् ॥ 4.39.43 ॥  
आभासमात्रमेवेदं परिदृश्यत एव च ।  
स्पन्दः समीरणस्येव न सन्नासदवस्थितम् ॥ 4.39.44 ॥  
निर्दोषवदेव जगतीनां दृष्टीनां परमार्थतो भगवान्स्थितो विनष्टानां पुनः कर्ता कृतानां वा नाशयिता स केवलं कदाचित्प्रकटाः कदाचिदल्पप्रकटाः कदाचिदप्रकटास्तारका इव कुसुमराशयः ॥ 4.39.45 ॥  
नश्यतीह हि तद्वस्तु नात्मभूतं यदात्मनः ।  
कथं नश्यति तद्वस्तु स्वात्मभूतं यदात्मनः ॥ 4.39.46 ॥  
जायते नैव तद्वस्तु नात्मभूतं यदात्मनः ।  
जायते चैव तद्वस्तु स्वात्मभूतं यदात्मनः ॥ 4.39.47 ॥  
कथं तज्जायते तस्मात्स्वात्मभूतं यदात्मनः ॥ 4.39.48 ॥  
तस्मात्सम्यग्ज्ञानवशाद्ब्रह्मणः सर्वपदार्थानामागमः ॥ 4.39.49 ॥  
अवतीर्णानां च तेषामवतरणसमकालमेवाविद्योदेति तत्त्वज्ञानं दृढतामेति तदनु शतसहस्रस्कन्धो विचित्रशुभाशुभफलभरफलितो भूरिशाखः स्फारतामेति संसारद्रुमः ॥ 4.39.50 ॥  
आशामञ्जरिताकृतिं विफलितं दुः खादिभिर्दारुणैर्भोगैः पल्लवितं जराकुसुमितं तृष्णालताभासुरम् ।  
संसाराभिधवृक्षमात्मनिगडं छित्त्वा विवेकासिना मुक्तस्त्वं विहरेह वारणपतिः स्तम्भादिवोन्मोचितः ॥ 4.39.51 ॥

इत्यार्षे श्रीवासिष्ठमहारामायणे वाल्मीकीये मोo स्थितिप्रकरणे सर्वैकत्वप्रतिपादनं नामैकोनचत्वारिंशः सर्गः ॥ 39 ॥

  चत्वारिंशः सर्गः 40

श्रीराम उवाच ।  
उत्पत्तिः कथमेतेषां जीवानां ब्रह्मणः पदात् ।  
कियती कीदृशी चेति विस्तरेण वद प्रभो ॥ 4.40.1 ॥  
श्रीवसिष्ठ उवाच ।  
उत्पद्यन्ते यथा चित्रा ब्रह्मणो भूतजातयः ।  
यथा नाशं प्रयान्त्येता यथा मुक्ता भवन्ति हि ॥ 4.40.2 ॥  
यथा च परिवर्धन्ते तिष्ठन्त्यन्तर्हिता यथा ।  
संक्षेपेण महाबाहो श्रृणु वक्ष्यामि तेऽनघ ॥ 4.40.3 ॥  
ब्राह्मी चिच्छक्तिरमला कल्पयन्ती यदृच्छया ।  
सर्वशक्तिः स्वयं चेत्यं भवत्याकलनात्मकम् ॥ 4.40.4 ॥  
कलनाद्धनतामेत्य यत्किंचिदपि सा स्वयम् ।  
संकल्पयति पश्चात्तत्तत्तामेति मनः पदम् ॥ 4.40.5 ॥  
मनः संकल्पमात्रेण गन्धर्वपुरवत्क्षणात् ।  
तनोतीदमसद्दृश्यं ब्राह्मीं स्थितिमिव त्यजत् ॥ 4.40.6 ॥  
चित्स्वरूपं परिकचच्छून्यमेवावतिष्ठते ।  
यत्तद्दृश्यं स्थितं तत्स्याद्दृश्यमाकाशमेव तत् ॥ 4.40.7 ॥  
कृत्वा पद्मजसंकल्पं रूपं पश्यति पद्मजम् ।  
ततो जगत्कल्पयति सप्रजापतिपूर्वकम् ॥ 4.40.8 ॥  
चतुर्दशविधानन्तभूतजातसघुंघुमा ।  
सृष्टिरेवमियं राम चित्तनिर्मितिमागता ॥ 4.40.9 ॥  
चित्तमात्रमयी शून्या व्योममात्रशरीरिका ।  
संकल्पमात्रनगरी भ्रान्तिमात्रात्मिका सती ॥ 4.40.10 ॥  
इह काश्चिन्महामोहा भूतानां जातयः स्थिताः ।  
काश्चिदभ्युदितज्ञानाः काश्चिन्मध्ये स्खलन्ति हि ॥ 4.40.11 ॥  
भुवि संबध्यमानानां यान्त्येनामुपदेश्यताम् ।  
सर्वासां भूतजातीनां या एता नरजातयः ॥ 4.40.12 ॥  
बह्वाधयो दुः खमया मोदद्वेषभयातुराः ।  
तासां सम्यक्प्रवक्ष्यामि तावद्राजससात्त्विकीः ॥ 4.40.13 ॥  
यत्तदप्यमृतं ब्रह्म सर्वव्यापि निरामयम् ।  
चिदाभासमनन्ताख्यमनादि विगतभ्रमम् ॥ 4.40.14 ॥  
निस्पन्दवपुषस्तस्य स्पन्दः सत्तैकदेशतः ।  
घनतामेति सौम्येऽब्धौ चलता चलतामिव ॥ 4.40.15 ॥  
श्रीराम उवाच ।  
अनन्तस्यात्मतत्त्वस्य एकदेशः क उच्यते ।  
कथं विकारिता वा स्यात्कथं वा द्वयविक्रमः ॥ 4.40.16 ॥  
श्रीवसिष्ठ उवाच ।  
तेन जातं ततो जातमितीयं रचना गिराम् ।  
शास्त्रसंव्यवहारार्थं न राम परमार्थतः ॥ 4.40.17 ॥  
विकारितावयवितादिक्सत्तादेशतादयः ।  
क्रमा न संभवन्तीशे दृश्यमानोदया अपि ॥ 4.40.18 ॥  
तं विना कल्पनैवान्या नास्ति नापि भविष्यति ।  
कुतस्त्यौ क्रमशब्दार्थावुक्तयो व्यवहारजाः ॥ 4.40.19 ॥  
या येह कलना योऽर्थो यः शब्दो यो गिरां गणः ।  
तज्जत्वात्तन्मयत्वाच्च तत्तत्पदमिवेष्यते ॥ 4.40.20 ॥  
तज्जः स एव भवति वह्नेर्वह्निरिवोत्थितः ।  
जन्योऽयं जनकश्चायमित्युक्ता भेदकल्पना ॥ 4.40.21 ॥  
अयमस्मात्समुत्पन्न इतीयं या जगत्स्थितिः ।  
आधिक्यं तत्क्रियाशक्तौ जन्यं जनकमेव वा ॥ 4.40.22 ॥  
इदमन्यदिदं चान्यदिति शब्दार्थविक्लवः ।  
उक्तावेव न देवेऽस्ति प्रमितौ भिन्नता यतः ॥ 4.40.23 ॥  
तज्जयैव मनः शक्त्या स्वतः संज्ञा प्रवर्तते ।  
दृढभावनया तस्मादिष्टोऽर्थः प्रतिपद्यते ॥ 4.40.24 ॥  
अग्नेः शिखाया एकस्या द्वितीया जनकेति या ।  
उक्तिवैचित्र्यमेवैतन्नोक्त्यर्थेऽत्रास्ति सत्यता ॥ 4.40.25 ॥  
न जन्यजनकाद्यास्ताः संभवन्त्युक्तयः परे ।  
एकमेव ह्यनन्तत्वात्किं कथं जनयिष्यति ॥ 4.40.26 ॥  
उक्तेरेव स्वभावोऽयमुक्तेरुक्तिरनन्तरम् ।  
प्रतियोगिव्यवच्छेदसंख्याद्यर्थे न युज्यते ॥ 4.40.27 ॥  
ऊर्मिजालमिवाम्भोधौ परे यः परिदृश्यते ।  
शब्दोऽर्थकलनाकारस्तद्ब्रह्मैव विदुर्बुधाः ॥ 4.40.28 ॥  
ब्रह्म चिद्ब्रह्म च मनो ब्रह्म विज्ञानवस्तु च ।  
ब्रह्मार्थो ब्रह्म शब्दश्च ब्रह्म चिद्ब्रह्म धातवः ॥ 4.40.29 ॥  
ब्रह्म सर्वमिदं विश्वं विश्वातीतं च तत्पदम् ।  
वस्तुतस्तु जगन्नास्ति सर्वं ब्रह्मैव केवलम् ॥ 4.40.30 ॥  
अयमन्योऽयमन्योऽयं भाग इत्यम्बरात्मनि ।  
मिथ्याज्ञानविकल्पोक्तिर्वाचि सत्यार्थतात्र का ॥ 4.40.31 ॥  
वह्नेः शिखेव जातेयं शिखेति मनसोऽभिधा ।  
चापलोत्थविकल्पश्रीर्वस्तुतः स्यान्न सिद्ध्यति ॥ 4.40.32 ॥  
असत्यैव विकल्पोक्तिः सत्यबावो विकल्पते ।  
तमोपहतदृष्टित्वाद्बिचन्द्रज्ञानदोषवत् ॥ 4.40.33 ॥  
सर्वस्मात्सर्वगात्तस्मादनन्ताद्ब्रह्मणः पदात् ।  
नान्यत्किंचित्संभवति तदुत्थं यत्तदेव तत् ॥ 4.40.34 ॥  
ब्रह्मतत्त्वं विना नेह किंचिदेवोपपद्यते ।  
सर्वं च खल्विदं ब्रह्मेत्येषैव परमार्थता ॥ 4.40.35 ॥  
एवंप्रायश्च हे प्राज्ञ सिद्धान्तस्ते भविष्यति ।  
तत्रैवोदाहरिष्यामः सिद्धान्तार्थोक्तिपञ्जरम् ॥ 4.40.36 ॥  
इहाविद्यादिकाः केचिद्विद्यन्ते नेतरक्रमाः ।  
ज्ञास्यस्यलमशेषार्थांस्तत्तदज्ञानसंक्षये ॥ 4.40.37 ॥  
अवस्तुसंक्षये वस्तु यथावस्तु प्रसीदति ।  
यथा च दृश्यते दृश्यं जगन्नैशतमः क्षये ॥ 4.40.38 ॥  
यदिदमखिलमाततं कुदृष्ट्या  
तदुपशमे तव राम निर्मलामे ।  
अवितथपदनिर्मले भविष्य-  
त्यवितथमेव न संशयोऽत्र कश्चित् ॥ 4.40.39 ॥

इत्यार्षे श्रीवासिष्ठमहारामायणे वाल्मीकीये मोo स्थितिप्रकरणे ब्रह्मैवेदं सर्वं प्रतिपादनं नाम चत्वारिंशः सर्गः ॥ 40 ॥

  एकचत्वारिंशः सर्गः 41

श्रीराम उवाच ।  
क्षीरोदकुक्षितुल्याभिः शीतलामलदीप्तिभिः ।  
तवोक्तिभिर्विचित्राभिर्गम्भीराभिरिवाभितः ॥ 4.41.1 ॥  
क्षणमान्ध्यमिवाप्नोमि क्षणं यामि प्रकाशताम् ।  
शान्तातपलवः प्रावृड्‌लोलाभ्र इव वासरः ॥ 4.41.2 ॥  
अनन्तस्याप्रमेयस्य सर्वस्यैकस्य भास्वतः ।  
अनस्तमितसारस्य कलना कथमागता ॥ 4.41.3 ॥  
श्रीवसिष्ठ उवाच ।  
यथाभूतार्थवाक्यार्थाः सर्वा एव ममोक्तयः ।  
नासमर्था विरूपार्थाः पूर्वापरविरोधदाः ॥ 4.41.4 ॥  
ज्ञानदृष्टौ प्रसन्नायां प्रबोधे विततोदये ।  
यथावज्ज्ञास्यसि स्वस्थो मद्वाग्दृष्टिबलाबलम् ॥ 4.41.5 ॥  
उपदेश्योपदेशार्थं शास्त्रार्थप्रतिपत्तये ।  
शब्दार्थवाक्यरचनाभ्रमो मा तन्मयो भव ॥ 4.41.6 ॥  
यदा पुरा ज्ञास्यसि तत्सत्यमत्यन्तनिर्मलम् ।  
वाच्यवाचकशब्दार्थभेदं त्यक्ष्यसि वै तदा ॥ 4.41.7 ॥  
भेदकृद्वाक्प्रपञ्चोऽयमुपदेश्येषु कल्पितः ।  
उपदेश्योपदेशार्थं शास्त्रार्थप्रतिपत्तये ॥ 4.41.8 ॥  
शब्दार्थवाक्प्रपञ्चोऽयमुपदेशेषु कल्पितः ।  
सदाऽज्ञेषु न तज्ज्ञेषु विद्यते पारमार्थिकः ॥ 4.41.9 ॥  
कलनामलमोहादि किंचिन्नात्मनि विद्यते ।  
नीरागं ब्रह्म परमं तदेवेदं जगत्स्थितम् ॥ 4.41.10 ॥  
एतद्विचित्ररूपाभिर्युक्तिभिर्बहुशः पुनः ।  
विस्तरेणैव वक्तव्यं सिद्धान्तावसरेऽनघ ॥ 4.41.11 ॥  
वाक्प्रपञ्चं विना त्वेतदज्ञानमतुलं तमः ।  
भेत्तुमन्योन्यमुदितं यत्नं कर्तुं न शक्यते ॥ 4.41.12 ॥  
अविद्ययैवोत्तमया स्वात्मनाशोद्यमेच्छया ।  
विद्या सा प्रार्थ्यते राम सर्वदोषापहारिणी ॥ 4.41.13 ॥  
शाम्यति ह्यस्त्रमस्त्रेण मलेन क्षाल्यते मलः ।  
शमं विषं विषेणैति रिपुणा हन्यते रिपुः ॥ 4.41.14 ॥  
ईदृशी राम मायेयं यां स्वनाशेन हर्षदा ।  
न लक्ष्यते स्वभावोऽस्याः प्रेक्ष्यमाणैव नश्यति ॥ 4.41.15 ॥  
विवेकमाच्छादयति जगन्ति जनयत्यलम् ।  
नच विज्ञायते कैषा पश्याशचर्यमिदं जगत् ॥ 4.41.16 ॥  
अप्रेक्ष्यमाणा स्फुरति प्रेक्षिता तु विनश्यति ।  
मायेयमपरिज्ञायमानरूपैव वल्गति ॥ 4.41.17 ॥  
अहो नु खलु चित्रेयं माया संसारबन्धनी ।  
असत्येवातिसत्येव स्वज्ञानं विहितं तया ॥ 4.41.18 ॥  
अत्यभिन्नपदे तस्मिंस्तन्वाना भेदमाततम् ।  
संसारमाया येनासौ तेनासौ पुरुषोत्तमः ॥ 4.41.19 ॥  
नास्त्येषा परमार्थे न त्वेवं भावनयेद्धया ।  
ज्ञो भूत्वा ज्ञेयसंप्राप्तो ज्ञास्यस्यस्यास्त्वमाशयम् ॥ 4.41.20 ॥  
यावत्तु न प्रबुद्धस्त्वं तावन्मद्वचसैव ते ।  
निश्चयो भवतूद्दामो नास्त्यविद्येति निश्चलः ॥ 4.41.21 ॥  
यदिदं दृश्यतां यातं मानसं मननं महत् ।  
असन्मात्रमिदं यस्मान्मनोमात्रविजृम्भितम् ॥ 4.41.22 ॥  
सत्तद्ब्रह्मेति यस्यान्तर्निश्चयः सोऽपि मोक्षभाक् ।  
चलाचलाकृतिर्या या दृष्टिराबद्धभावना ॥ 4.41.23 ॥  
सा समग्रजगद्भूतखगबन्धनवागुरा ।  
यः स्वप्रभूमिवद्भ्रान्तमसत्सद्व्येकनिश्चयः ॥ 4.41.24 ॥  
जगत्पश्यत्यसक्तात्मा न स दुः खे निमज्जति ।  
यस्यैतास्वस्वरूपासु भावना स्वात्मभावना ॥ 4.41.25 ॥  
अस्वरूपस्य तस्यापि सा ह्यविद्यैव विद्यते ।  
विकारितादयो दोषा न केचन महात्मनि ॥ 4.41.26 ॥  
परमात्मनि विद्यन्ते पयसीवेह पांसवः ।  
भावनाशब्दशब्दार्थरञ्जनेयं जगद्गता ॥ 4.41.27 ॥  
व्यवहारार्थमुत्पन्ना व्यतिरिक्ता च नात्मनः ।  
अनेन व्यवहारेण विनैताः शास्त्रदृष्टयः ॥ 4.41.28 ॥  
संस्थितिं नाछिगच्छन्ति पटा इव वितन्तवः ।  
उह्यमानो ह्यविद्यायामात्मा नेहोपलक्ष्यते ॥ 4.41.29 ॥  
आत्मज्ञानादृते तच्च शास्त्रार्थात्समवाप्यते ।  
अविद्यासरितः पारमात्मलाभादृते किल ॥ 4.41.30 ॥  
राम नासाद्यते तद्धि पदमक्षयमुच्यते ।  
यतः कुतश्चिज्जातेयमविद्या मलदायिनी ॥ 4.41.31 ॥  
नूनं स्थितिमुपायाता समासाद्य पदं स्थिता ।  
कुतो जातेयमिति ते राम मास्तु विचारणा ॥ 4.41.32 ॥  
इमां कथमहं हन्मीत्येषा तेऽस्तु विचारणा ।  
अस्तं गतायां क्षीणायामस्यां ज्ञास्यसि राघव ॥ 4.41.33 ॥  
यत एषा यथा चैषा यथा नष्टेत्यखण्डितम् ।  
वस्तुतः किल नास्त्येषा विभात्येषा न वेक्षिता ॥ 4.41.34 ॥  
असतो भ्रान्ततां सत्यरूपां जानातु कः कुतः ।  
जातेयं प्रौढिमापन्ना दोषायैवातताकृतिः ॥ 4.41.35 ॥  
बलात्प्रणाशय त्वेनां परिज्ञास्यसि वै ततः ।  
अपि शूरा अतिप्राज्ञास्ते न सन्ति जगत्त्रये ॥ 4.41.36 ॥  
अविद्यया ये पुरुषा न नाम विवशीकृताः ।  
तदस्या रोगशीलाया यत्नं कुरु विनाशने ॥ 4.41.37 ॥  
यथैषा जन्मदुः खेषु न भूयस्त्वां नियोक्ष्यति ।  
सर्वापदामेकसखीमज्ञानतरुमञ्जरीम् ।  
अनर्थसार्थजननीमविद्यामलमुद्धर ॥ 4.41.38 ॥  
भयविषाददुराधिविपत्प्रदां  
हृदयमोहमहापटलाङ्कुराम् ।  
भृशमपास्य कुदृष्टिमिमां बला-  
द्भव भवार्णवपारमुपागतः ॥ 4.41.39 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे अविद्याकथनं नामैकचत्वारिंशः सर्गः ॥ 41 ॥

  द्विचत्वारिंशः सर्गः 42

श्रीवसिष्ठ उवाच ।  
कुपितस्यासतोऽप्यस्य प्रेक्षामात्रविनाशिनः ।  
अविद्याविततव्याधेरौषधं श्रृणु राघव ॥ 4.42.1 ॥  
यां तां कथयितुं जातिं राम राजससात्त्विकीम् ।  
मनोवीर्यविचारार्थं प्रस्तुतोऽस्मीह तां श्रृणु ॥ 4.42.2 ॥  
यत्तदप्यमृतं ब्रह्म सर्वव्यापि निरामयम् ।  
चिदाभासमनन्ताख्यमनादि विगतभ्रमम् ॥ 4.42.3 ॥  
(1) चित्स्पन्दवपुषस्तस्य स्पन्दस्तस्माच्चिदेव हि ।  
(1. अत्र निस्पन्दवपुष इति पाठो युक्तः स्यात्.)  
प्रदेशाद्धनतामेति सौम्योऽब्धिश्चलनादिव ॥ 4.42.4 ॥  
अन्तरब्धेर्जलं यद्वत्स्पन्दास्पन्दवदीहते ।  
सर्वशक्तिस्तथैकत्र गच्छति स्पन्दशक्तिताम् ॥ 4.42.5 ॥  
आत्मन्येवात्मना व्योम्नि यथा सरति मारुतः ।  
तथेहात्मात्मशक्त्यैव स्वात्मन्येवैति लोलताम् ॥ 4.42.6 ॥  
स्वशिखास्पन्दशक्त्यैव दीपः सौम्यो यथोन्नतम् ।  
एति तद्वदसावात्मा तत्स्वे वपुषि वल्गति ॥ 4.42.7 ॥  
जलान्तरेऽम्बुधिर्यद्वल्लसद्वारीव चञ्चलः ।  
सर्वशक्तिर्वपुष्येव तथा स्पन्दविलासवान् ॥ 4.42.8 ॥  
यथोल्लसति भाश्चक्रैः कचन्कनकसागरः ।  
तथात्मनि परिस्पन्दैः स्फुरत्यक्षैश्चिदर्णवः ॥ 4.42.9 ॥  
लक्ष्यते मौक्तिकस्पन्दो यथा व्योम्नि दृशोऽदृशि ।  
तथा भाति लसद्रूपा चिच्छक्तिश्चिन्महाम्बरे ॥ 4.42.10 ॥  
किंचित्क्षुभितरूपा सा चिच्छक्तिश्चिन्महार्णवे ।  
तन्मयी चित्स्फुरत्यच्छा तत्रैवोर्मिरिवार्णवे ॥ 4.42.11 ॥  
आत्मनोऽव्यतिरिक्तैव व्यतिरिक्तेव तिष्ठति ।  
आलोकश्रीरिवालोककोटरे यत्ततां गता ॥ 4.42.12 ॥  
क्षणं स्फुरति सा देवी सर्वशक्तितया तया ।  
चेतति स्वां स्वयं शक्तिं कलेन्द्रोः शीततामिव ॥ 4.42.13 ॥  
उदितैषा प्रकाशाख्या चिच्छक्तिः परमात्मनः ।  
देशकालक्रियाशक्तीर्वयस्याः संप्रकर्षति ॥ 4.42.14 ॥  
स्वस्वभावं विदित्वैवमनाद्यन्तपदे स्थिता ।  
रूपं परिमेतेवासौ भावयत्यविभाविता ॥ 4.42.15 ॥  
यदैवंभावितं रूपं तया परमसत्तया ।  
तदैवैनामनुगता नामसंख्यादिका दृशः ॥ 4.42.16 ॥  
चिदेवैतदवस्त्वेव व्यतिरिक्ता तथात्मनः ।  
अनन्ता तद्गतैवाशु लहरीव महार्णवात् ॥ 4.42.17 ॥  
यथा कटककेयूरैर्भेदो हेम्नो विलक्षणः ।  
तथात्मनश्चितो रूपं भावयन्त्याः स्वमांशिकम् ॥ 4.42.18 ॥  
यथा दीपेन दीपानां जातानामात्मनां तथा ।  
देशकालकलामात्रभेदः स्वाभाविकश्चितेः ॥ 4.42.19 ॥  
देशकालपरिस्पन्दशक्तिसन्दीपिताथ चित् ।  
संकल्पमनुधावन्ती प्रयाति कलनापदम् ॥ 4.42.20 ॥  
विकल्पकलिताकारं देशकालक्रियास्पदम् ।  
चितो रूपं महाबाहो क्षेत्रज्ञ इति कथ्यते ॥ 4.42.21 ॥  
क्षेत्रं शरीरमित्याहुस्तदसौ वेत्त्यखण्डितम् ।  
सबाह्याभ्यन्तरं तेन क्षेत्रज्ञ इति कथ्यते ॥ 4.42.22 ॥  
वासनां कलयन्सोऽपि यात्यहंकारतां पुनः ।  
अहंकारोऽपि निर्णेता कलङ्की बुद्धिरुच्यते ॥ 4.42.23 ॥  
बुद्धिः संकल्पकलिता प्रयाति मनसः पदम् ।  
मनो घनविकल्पं तु गच्छतीन्द्रियतां शनैः ॥ 4.42.24 ॥  
पाणिपादमयं देहमिन्द्रियाणि विदुर्बुधाः ।  
देहोऽसौ ज्ञायते लोके सूयतेऽपि च जीवति ॥ 4.42.25 ॥  
एवं जीवो हि संकल्पवासनारज्जुवेष्टितः ।  
दुः खजालपरीतात्मा क्रमादायाति चित्तताम् ॥ 4.42.26 ॥  
क्रमेण पाकवशतः फलमेति यथान्यताम् ।  
अवस्थयैव नाकृत्या जीवो मलवशात्तथा ॥ 4.42.27 ॥  
जीवोऽहंकारतां प्राप्तस्त्वहंकारश्च बुद्धिताम् ।  
संकल्पजालकलितां मनस्तां बुद्धिरागता ॥ 4.42.28 ॥  
मनो हि संकल्पमयं संस्थाग्रहणतत्परम् ।  
प्रतियोगिव्यवच्छिन्नप्राप्तिसत्यैरपीहितैः ॥ 4.42.29 ॥  
इच्छाद्याः शक्तयश्चेतो गावो वृषमिवोन्मदम् ।  
अनुधावन्ति दोषाय सरितः सागरं यथा ॥ 4.42.30 ॥  
इति शक्तिमयं चेतो घनाहंकारतां गतम् ।  
कोशकारक्रिमिरिव स्वेच्छया याति बन्धनम् ॥ 4.42.31 ॥  
स्वसंकल्पानुसंधानात्पाशैरिव नयन्वपुः ।  
कष्टमस्मिन्स्वयं बन्धमेत्यात्मा परितप्यते ॥ 4.42.32 ॥  
बद्धमस्मीति कलयद्विद्यातत्त्वं जहच्छनैः ।  
अविद्यां जनयत्यन्तर्जगज्जङ्गलराक्षसीम् ॥ 4.42.33 ॥  
स्वसंकल्पिततन्मात्रज्वालाभ्यन्तरवर्ति च ।  
परां विवशतामेति श्रृङ्खलाबद्धसिंहवत् ॥ 4.42.34 ॥  
विचित्रकार्यकर्तृत्वमाहरद्वासनावशात् ।  
स्वेच्छामात्रानुरचिता दशाश्चानुपतत्तथा ॥ 4.42.35 ॥  
क्वचिन्मनः क्वचिद्बुद्धिः क्वचिज्ज्ञानं क्वचित्क्रियाः ।  
क्वचिदेतदहंकारः क्वचित्पुर्यष्टकं स्मृतम् ॥ 4.42.36 ॥  
क्वचित्प्रकृतिरित्युक्तं क्वचिन्मायेति कल्पितम् ।  
क्वचिन्मलमिति प्रोक्तं क्वचित्कर्मेति संस्थितम् ॥ 4.42.37 ॥  
क्वचिद्बन्धमिति ख्यातं क्वचिच्चित्तमिति स्फुटम् ।  
प्रोक्तं क्वचिदविद्येति क्वचिदिच्छेति संस्थितम् ॥ 4.42.38 ॥  
तदेतदाबद्धमिह चित्तं राघव दुः खितम् ।  
तृष्णाशोकसमाविष्टं रागायतनमाततम् ॥ 4.42.39 ॥  
जरामरणमोहान्तर्भवभावनयाहतम् ।  
ईहितानीहितैर्ग्रस्तमविद्यारागरञ्जितम् ॥ 4.42.40 ॥  
इच्छासंक्षुभिताकारं कर्मवृक्षवनाङ्कुरम् ।  
सुविस्मृतोत्पत्तिपदं कल्पितानर्थकल्पितम् ॥ 4.42.41 ॥  
कोशकारवदाबद्धं शोकाकारपदं गतम् ।  
तन्मात्रवृन्दावयवमनन्तनरकातपम् ॥ 4.42.42 ॥  
स्वदृश्यमपि शैलेन्द्रसमभारभयावहम् ।  
जरामरणशाखाढ्यं संसारविषदुर्द्रुमम् ॥ 4.42.43 ॥  
इमं संसारमखिलमाशापाशविधायकम् ।  
दधदन्तः फलैर्हीनं वटधाना वटं यथा ॥ 4.42.44 ॥  
चिन्तानलशिखादग्धं कोपाजगरचर्वितम् ।  
कामाब्धिकल्लोलहतं विस्मृतात्मपितामहम् ॥ 4.42.45 ॥  
मृगं यूथादिव भ्रष्टं शोकोपहतचेतनम् ।  
पतङ्गकमिव ज्वालादग्धं विषयपावके ॥ 4.42.46 ॥  
छिन्नमूलमिवाम्भोजं परमां म्लानिमागतम् ।  
छिन्नाङ्गमात्मनः स्थानाद्विशेषासङ्गदुः स्थितम् ॥ 4.42.47 ॥  
विषयादिषु मध्यस्थं चित्ररूपेषु शत्रुषु ।  
दशास्वेतास्वनन्तासु लुठितं संकटास्विति ॥ 4.42.48 ॥  
दुः खे निपतितं घोरे विहङ्गः सागरे यथा ।  
स्वबन्धास्थं जगज्जाले शून्ये गन्धर्वपत्तने ॥ 4.42.49 ॥  
उह्यमानमनास्थाब्धौ मनो विषयविद्रुतम् ।  
उद्धरामरसंकाश मातङ्गमिव कर्दमात् ॥ 4.42.50 ॥  
बलीवर्दवदामग्नं मनो मदनपल्वले ।  
आलूनशीर्णावयवं बलाद्राम समुद्धर ॥ 4.42.51 ॥  
शुभाशुभप्रसरपराहताकृतौ  
ज्वलज्जरामरणविषादमूर्च्छिते ।  
व्यथेह यस्य मनसि भो न जायते  
नराकृतिर्जगति स राम राक्षसः ॥ 4.42.52 ॥

इत्यार्षे श्रीवासिष्ठमहारामायणे वाल्मीकीये मोo स्थितिप्रकरणे जीवावतरणं नाम द्विचत्वारिंशः सर्गः ॥ 42 ॥

  त्रिचत्वारिंशः सर्गः 43

श्रीवसिष्ठ उवाच ।  
एवं जीवाश्चितो भावा भवभावनयोहिताः ।  
ब्रह्मणः कल्पिताकाराल्लक्षशोऽप्यथ कोटिशः ॥ 4.43.1 ॥  
असंख्याताः पुरा जाता जायन्ते चापि वाद्य भोः ।  
उत्पतिष्यन्ति चैवाम्बुकणौघा इव निर्झरात् ॥ 4.43.2 ॥  
स्ववासनादशावेशादाशाविवशतां गता ।  
दशास्वतिविचित्रासु स्वयं निगडिताशयाः ॥ 4.43.3 ॥  
अनारतं प्रतिदिशं देशे देशे जले स्थले ।  
जायन्ते वा म्रियन्ते वा बुद्बुदा इव वारिणी ॥ 4.43.4 ॥  
केचित्प्रथमजन्मानः केचिज्जन्मशताधिकाः ।  
केचिद्वाऽजन्मसंख्याकाः केचिद्द्वित्रिभवान्तराः ॥ 4.43.5 ॥  
भविष्यज्जातयः केचित्केचिद्भूतभवोद्भवाः ।  
वर्तमानभवाः केचित्केचित्त्वभवतां गताः ॥ 4.43.6 ॥  
केचित्कल्पसहस्राणि जायमानाः पुनः पुनः ।  
एकामेवास्थिता योनिं केचिद्योन्यन्तरं श्रिताः ॥ 4.43.7 ॥  
केचिन्महादुः स्वसहाः केचिदल्पोदयाः स्थिताः ।  
केचिदत्यन्तमुदिताः केचिदर्कादिवोदिताः ॥ 4.43.8 ॥  
केचित्किंनरगन्धर्वविद्याधरमहोरगाः ।  
केचिदर्केन्द्रवरुणास्त्र्यक्षाधोक्षजपद्मजाः ॥ 4.43.9 ॥  
केचित्कूश्माण्डवेतालयक्षरक्षः पिशाचकाः ।  
केचिद्ब्राह्मणभूपाला वैश्यशूद्रगणाः स्थिताः ॥ 4.43.10 ॥  
केचिच्छ्वपचचाण्डालकिरातावेशपुष्कसाः ।  
केचित्तृणौषधी केचित्फलमूलपतङ्गकाः ॥ 4.43.11 ॥  
केचिच्चित्रलतागुल्मतृणोपलदृशोऽभितः ।  
केचित्कदम्बजम्बीरशालतालतमालकाः ॥ 4.43.12 ॥  
केचिद्विभवसंसारमन्त्रिसामन्तभूमिपाः ।  
केचिच्चीराम्बराच्छन्ना मुनिमौनमुपस्थिताः ॥ 4.43.13 ॥  
केचिद्भुजङ्गगोनासकृमिकीटपिपीलिकाः ।  
केचिन्मृगेन्द्रमहिषमृगाजचमरैणकाः ॥ 4.43.14 ॥  
केचित्सारसचक्राह्वबलाकाबककोकिलाः ।  
केचित्कमलकह्लारकुमुदोत्पलतां गताः ॥ 4.43.15 ॥  
केचित्कलभमातङ्गवराहवृषगर्दभाः ।  
केचिद्द्विरेफमशकाः पुत्तिकादंशवंशजाः ॥ 4.43.16 ॥  
केचिदापद्बलाक्रान्ताः केचित्संपदमागताः ।  
केचित्स्थिताः स्वर्गपुरे केचिन्नरकमास्थिताः ॥ 4.43.17 ॥  
ऋक्षचक्रगताः केचिद्वृक्षरन्ध्रगताः परे ।  
वातभूताः स्थिताः केचित्केचिद्व्योमपदे स्थिताः ॥ 4.43.18 ॥  
सूर्यांशुषु स्थिताः केचित्केचिदिन्द्वंशुषु स्थिताः ।  
केचित्तृणलतागुल्मरसस्वादुष्ववस्थिताः ॥ 4.43.19 ॥  
जीवन्मुक्ता भ्रमन्तीह केचित्कल्याणभाजनाः ।  
चिरमुक्ताः स्थिताः केचिन्नूनं परिणताः परे ॥ 4.43.20 ॥  
केचिच्चिरेण कालेन भविष्यन्मुक्तयः शिवाः ।  
केचिद्द्विषन्ति चिद्भावाः केवलीभावमात्मनः ॥ 4.43.21 ॥  
केचिद्विशालाः ककुभः केचिन्नद्यो महारयाः ।  
केचित्स्त्रियः कान्तदृशः केचित्पण्डनपुंसकाः ॥ 4.43.22 ॥  
केचित्प्रबुद्धमतयः केचिज्जडतराशयाः ।  
केचिज्ज्ञानोपदेष्टारः केचिदात्तसमाधयः ॥ 4.43.23 ॥  
जीवाः स्ववासनावेशविवशाशयतां गताः ।  
एतास्वेतास्ववस्थासु संस्थिता बद्धभावनाः ॥ 4.43.24 ॥  
विहरन्ति जगत्केचिन्निपतन्त्युत्पतन्ति च ।  
कन्दुका इव हस्तेन मृत्युनाऽविरतं हताः ॥ 4.43.25 ॥  
आशापाशशताबद्धा वासनाभावधारिणः ।  
कायत्कायमुपायान्ति वृक्षाद्वृक्षमिवाण्डजाः ॥ 4.43.26 ॥  
अनन्तानन्तसंकल्पकल्पनोत्पादमायया ।  
इन्द्रजालं वितन्वाना जगन्मयमिदं महत् ॥ 4.43.27 ॥  
तावद्भ्रमन्ति संसारे वारिण्यावर्तराशयः ।  
यावन्मूढा न पश्यन्ति स्वमात्मानमनिन्दितम् ॥ 4.43.28 ॥  
दृष्ट्वात्मनमसत्त्यक्त्वा सत्यामासाद्य संविदम् ।  
कालेन पदमागत्य जायन्ते नेह ते पुनः ॥ 4.43.29 ॥  
भुक्त्वा जन्मसहस्राणि भूयः संसारसंकटे ।  
पतन्ति केचिदबुधाः संप्राप्यापि विवेकिताम् ॥ 4.43.30 ॥  
केचिच्छक्तत्वमप्युच्चैः प्राप्य तुच्छतया धिया ।  
पुनस्तिर्यक्त्वमायान्ति तिर्यक्त्वान्नरकानपि ॥ 4.43.31 ॥  
केचिन्महाधियः सन्त उत्पद्य ब्रह्मणः पदात् ।  
तदैव जन्मनैकेन तत्रैवाशु विशन्त्यलम् ॥ 4.43.32 ॥  
ब्रह्माण्डेष्वितरेष्वन्ये तेष्वन्ये जीवराशयः ।  
प्रयान्ति पद्मोद्भवतामन्ये च हरतामपि ॥ 4.43.33 ॥  
अन्ये प्रयान्ति तिर्यक्त्वमन्ये च सुरतामपि ।  
अन्येऽपि नागतां राम यथैवेह तथैव हि ॥ 4.43.34 ॥  
यथेदं हि जगत्स्फारं तथान्यानि जगन्त्यपि ।  
विद्यन्ते समतीतानि भविष्यन्ति च भूरिशः ॥ 4.43.35 ॥  
अन्येनान्येन चित्रेण क्रमेणान्येन हेतुना ।  
विचित्राः सृष्टयस्तेषामापतन्ति पतन्ति च ॥ 4.43.36 ॥  
कश्चिद्गन्धर्वतां याति कश्चिद्गच्छति यक्षताम् ।  
कश्चित्प्रयाति सुरतां कश्चिदायाति दैत्यताम् ॥ 4.43.37 ॥  
येनैव व्यवहारेण ब्रह्माण्डेऽस्मिन्जनाः स्थिताः ।  
तेनैवान्येषु तिष्ठन्ति सन्निवेशविलक्षणाः ॥ 4.43.38 ॥  
स्वस्वभाववशावेशादन्योन्यपरिघट्टनैः ।  
सृष्टयः परिवर्तन्ते तरङ्गिण्या इवोर्मयः ॥ 4.43.39 ॥  
आविर्भावतिरोभावैरुन्मज्जननिमज्जनैः ।  
सृष्टयः परिवर्तन्ते तरङ्गिण्या इवोर्मयः ॥ 4.43.40 ॥  
निर्यान्त्यविरतं तस्मात्परस्माज्जीवराशयः ।  
अनिर्देश्याः स्वसंवेद्यास्तत्रैवासु स्फुरन्ति च ॥ 4.43.41 ॥  
दीपादिवालोकदृशः सूर्यादिव मरीचयः ।  
कणास्तप्तायस इव स्फुलिङ्गा इव पावकात् ॥ 4.43.42 ॥  
कालादिवर्तवश्चित्रा आमोदाः कुसुमादिव ।  
शीतला इव वर्षाणुपूरादब्धेरिवोर्मयः ॥ 4.43.43 ॥  
उत्पत्त्योत्पत्त्य कालेन भुक्त्वा देहपरम्पराम् ।  
स्वत एव पदे यान्ति निलयं जीवराशयः ॥ 4.43.44 ॥  
अविरतमियमातता तथोच्चै-  
र्भवति विनश्यति वर्धते मुधैव ।  
त्रिभुवनरचनादिमोहमाया  
परमपदे लहरीव वारिराशौ ॥ 4.43.45 ॥

इत्यार्षे श्रीवासिष्ठमहारामायणे वाल्मीकीये देo मोo स्थितिप्रकरणे जीवनिचयस्थानोपदेशो नाम त्रिचत्वारिंशः सर्गः ॥ 43 ॥

  चतुश्चत्वारिंशः सर्गः 44

श्रीराम उवाच ।  
क्रमेणानेन येनाप्ता जीवेन स्थितिरात्मनः ।  
स कथं भगवन्देहं समाधत्तेऽस्थिपञ्जरम् ॥ 4.44.1 ॥  
श्रीवसिष्ठ उवाच ।  
पूर्वमेव मया प्रोक्तं राम किं नावबुध्यसे ।  
पूर्वापरविचारार्हा शेमुषी क्व गता तव ॥ 4.44.2 ॥  
यदिदं हि शरीरादि जगत्स्थावरजङ्गमम् ।  
आभासमात्रमेवैतदसत्स्वप्नमिवोत्थितम् ॥ 4.44.3 ॥  
दीर्घस्वप्नो ह्ययं राम मिथ्यैवानघ दृश्यते ।  
द्विचन्द्रविभ्रमाकारं भ्रमान्तर्भ्रान्तशैलवत् ॥ 4.44.4 ॥  
प्रशान्ताज्ञाननिद्रस्तु नूनं गलितभावनः ।  
प्रबुद्धचेताः संसारस्वप्नं पश्यन्न पश्यति ॥ 4.44.5 ॥  
स्वभावकल्पितो राम जीवानां सर्वदैव हि ।  
आमोक्षपदसंप्राप्ति संसारोऽस्त्यात्मनोऽन्तरे ॥ 4.44.6 ॥  
जीवस्य तरलः काय आवर्तः पयसो यथा ।  
यथा बीजेऽङ्कुरः स्फारः पल्लवः स्वाङ्कुरे यथा ॥ 4.44.7 ॥  
पल्लवे च यथा पुष्पं पुष्पकोषे फलं यथा ।  
यतः स कल्पनारूपो देहोऽस्ति मनसोऽन्तरे ॥ 4.44.8 ॥  
बहुरूपतया राम यतोऽस्त्येकतमः स्फुटः ।  
स एव प्रतिभासोऽस्य मनसः किल जायते ॥ 4.44.9 ॥  
स एवाशु भवत्येतन्मृत्पिण्डो घटकोपमः ।  
आदिसर्गे पुरा कायः प्रतिभासोऽस्य चोत्तमः ॥ 4.44.10 ॥  
यस्मादेष विभुर्ब्रह्मा पद्मकोशगृहस्थितः ।  
तत्संकल्पक्रमेणैव ततः स्थितिमुपागता ॥ 4.44.11 ॥  
इयं सृष्टिरपर्यन्ता मायेव घनमायया ।  
श्रीराम उवाच ।  
जीवो मनः पदं प्राप्य वैरिञ्चं पदमागतः ॥ 4.44.12 ॥  
यथा ब्रह्मंस्तथा सर्वं विस्तरेण वदाशु मे ।  
श्रीवसिष्ठ उवाच ।  
ब्राह्मे श्रृणु महाबाहो शरीरग्रहणे क्रमम् ॥ 4.44.13 ॥  
निदर्शनेन तेनैव जागतीं ज्ञास्यसि स्थितिम् ।  
दिक्कालाद्यनवच्छिन्नमात्मतत्त्वं स्वशक्तितः ॥ 4.44.14 ॥  
लीलयैव यदादत्ते दिक्कालकलितं वपुः ।  
तदैव जीवपर्यायं वासनावेशतत्परम् ॥ 4.44.15 ॥  
मनः संपद्यते लोलं कलनाकलनोन्मुखम् ।  
कलयन्ती मनः शक्तिरादौ भावयति क्षणात् ॥ 4.44.16 ॥  
आकाशभावनामच्छां शब्दबीजरसोन्मुखीम् ।  
ततस्तां घनतां यातं घनस्पन्दक्रमान्मनः ॥ 4.44.17 ॥  
भावयत्यनिलस्पन्दं स्पर्शबीजरसोन्मुखम् ।  
ताभ्यामाकाशवाताभ्यामदृष्टाभ्यां मनोदृशा ॥ 4.44.18 ॥  
शब्दस्पर्शस्वरूपाभ्यां संघाताज्जन्यतेऽनलः ।  
मनस्तद्धनतां प्राप्य ततो भावयति क्षणात् ॥ 4.44.19 ॥  
प्राकाश्यममलालोकमालोकस्तेन वर्धते ।  
मनस्तावह्नुणगतं रसतन्मात्रवेदनम् ॥ 4.44.20 ॥  
क्षणार्धेन त्वपां शैत्यं जलसंवित्ततो भवेत् ।  
ततस्तादृग्गुणगतं मनो भावयति क्षणात् ॥ 4.44.21 ॥  
स्वरूपं गन्धवत्स्थूलं येनोदेष्यति मेदिनी ।  
अथेत्थंभूततन्मात्रवेष्टितं तनुतां जहत् ॥ 4.44.22 ॥  
वपुर्वह्निकणाकारं स्फुरितं व्योम्नि पश्यति ।  
अहंकारकलायुक्तं बुद्धिबीजसमन्वितम् ॥ 4.44.23 ॥  
तत्पुर्यष्टकमित्युक्तं भूतहृत्पद्मषट्‌पदम् ।  
तस्मिंस्तु तीव्रसंवेगाद्भावयद्भास्वरं वपुः ॥ 4.44.24 ॥  
स्थूलतामेति पाकेन मनो बिल्वफलं यथा ।  
मूषास्थद्रुतहेमाभं स्फुरितं विमलाम्बरे ॥ 4.44.25 ॥  
सन्निवेशमुपादत्ते तत्तेजः स्वस्वभावतः ।  
तस्मिन्स्वसन्निवेशे च तेजः पुञ्जमये (1) पुनः ॥ 4.44.26 ॥  
(1. मन इत्यपि पाठः.)  
भजते भावनां स्फारां निश्चितामातताम्बराम् ।  
ऊर्ध्वं शिरः पीटमयीमधः पादमयीं तथा ॥ 4.44.27 ॥  
पार्श्वयोर्हस्तसंस्थानां मध्ये चोदरधर्मिणीम् ।  
प्रकटावयवो बालो ज्वालामालामलाकृतिः ॥ 4.44.28 ॥  
मनोरथवशोपात्तवपुस्तिष्ठत्यसावथ ।  
एवं स्ववासनावेशात्कलिताह्गो मनोमुनिः ॥ 4.44.29 ॥  
नयत्युपचयं देहं स्वस्वभावमृतुर्यथा ।  
कालेन स्फुटतामेति भवत्यमलविग्रहः ॥ 4.44.30 ॥  
बुद्धिसत्त्वबलोत्साहविज्ञानैश्वर्यसंस्थितः ।  
स एव भगवान्ब्रह्मा सर्वलोकपितामहः ॥ 4.44.31 ॥  
द्रवत्कनकसंकाशः परमाकाशसंभवः ।  
यथासौ परमाकाशे तिष्ठत्यपररूपवान् ॥ 4.44.32 ॥  
जनयत्यात्मनो मोहमात्मस्थं चित्तलीलया ।  
कदाचित्केवलं व्योम परमं पारवर्जितम् ॥ 4.44.33 ॥  
अनादिमध्यपर्यन्तं कदाचिदमलं पयः ।  
कदाचित्कल्पकालाग्निज्वालाभास्वरमण्डकम् ॥ 4.44.34 ॥  
कदाचित्काननं कार्ष्ण्यं कालं कमलकुड्भलम् ।  
अन्यान्यन्यान्यनेकानि प्रतिजन्मावधिः प्रभुः ॥ 4.44.35 ॥  
कल्पयन्पालयत्येष नानारूपाणि हेलया ।  
तत्रेदंप्रथमत्वेन यदैष ब्रह्मणः पदात् ॥ 4.44.36 ॥  
अवतीर्णस्तदाऽज्ञानात्तथैव सुखमस्मृतम् ।  
गर्भनिद्राव्यपगमे वपुः पश्यति भास्वरम् ॥ 4.44.37 ॥  
प्राणापानप्रवाहाढ्यं द्रव्यैरिव विनिर्मितम् ।  
रोमकोटिभिराकीर्णं द्वात्रिंशद्दशनान्वितम् ॥ 4.44.38 ॥  
त्रिस्थूणं पञ्चदैवत्यमधश्चरणलाञ्छितम् ।  
पञ्चभागं नवद्वारं त्वग्लेपमसृणाङ्गकम् ॥ 4.44.39 ॥  
युक्तमङ्गुलिविंशत्या नखविंशतिलाञ्छितम् ।  
द्विबाहुं द्विस्तनं द्व्यक्षं बह्वक्षिभुजमेव च ॥ 4.44.40 ॥  
नीडं चित्तविहङ्गस्य नीडं मन्मथभोगिनः ।  
तृष्णापिशाच्या निलयं जीवकेसरिकन्दरम् ॥ 4.44.41 ॥  
अभिमानगजालानं मानसाम्भोजशोभितम् ।  
अथालोच्य वपुर्ब्रह्मा कान्तमात्मीयमुत्तमम् ॥ 4.44.42 ॥  
चिन्तयामास भगवांस्त्रिकालामलदर्शनः ।  
अस्मिन्नाकाशकुहरे तते मधुपलाञ्छिते ॥ 4.44.43 ॥  
अदृष्टपारपर्यन्ते प्रथमं किमभूदिति ।  
इति चिन्तितवान्ब्रह्मा सद्यो जातोऽमलात्मदृक् ॥ 4.44.44 ॥  
अपश्यत्सर्गवृन्दानि समतीतान्यनेकशः ।  
अथ सस्मार सकलान्सर्वान्धर्मगणान्क्रमात् ॥ 4.44.45 ॥  
वसन्तः कुसुमानीव वेदानादाय संस्तुतान् ।  
लीलया कल्पयामास चित्रसंकल्पजाः प्रजाः ॥ 4.44.46 ॥  
नानाचारसमाचारं गन्धर्वनगरे यथा ।  
तासां स्वर्गापवर्गार्थं धर्मकामार्थसिद्धये ॥ 4.44.47 ॥  
अनन्तानि विचित्राणि शास्त्राणि समकल्पयत् ।  
दृष्टिरेवमियं राम सर्गेऽस्मिन्स्थितिमागता ।  
विरिञ्चिरूपान्मनसः पुष्पलक्ष्मीर्मधोरिव ॥ 4.44.48 ॥  
विविधविरचनैः क्रियाविलासैः  
कमलजरूपधरेण चेतसैव ।  
रघुसुत परिकल्पनेन नीता  
स्थितिमतुलां जगतीह सर्गलक्ष्मीः ॥ 4.44.49 ॥

इत्यार्षे श्रीवासिष्ठमहारामायणे वाo मोo स्थितिप्रकरणे संसारावतरणप्रतिपादनोपदेशो नाम चतुश्चत्वारिंशः सर्गः ॥ 44 ॥

  पञ्चचत्वारिंशः सर्गः 45

श्रीवसिष्ठ उवाच ।  
जगत्संपन्नमेवेदं संपन्नं किंचिदेव न ।  
शून्यमेव च भामात्रं मनोविलसितं स्थितम् ॥ 4.45.1 ॥  
न देशकालावेतेन ब्रह्माण्डेनावृतौ स्थितौ ।  
मनागपि महारूपवताप्यकाशरूपिणा ॥ 4.45.2 ॥  
एतत्संकल्पमात्रात्म स्वप्नदृष्टपुरोपमम् ।  
यत्रैव तत्र तच्छून्यं केवलं व्योम संस्थितम् ॥ 4.45.3 ॥  
अभित्तिरागरचनमपि दृष्टमसन्मयम् ।  
अकृतं कृतमेवैतद्व्योम्नि चित्रं विचित्रकम् ॥ 4.45.4 ॥  
मनसा कल्पितं सर्वं देहादिभुवनत्रयम् ।  
संस्मृतौ कारणं चैतच्चक्षुरालोकने यथा ॥ 4.45.5 ॥  
आभासमात्रं हि जगद्धटावटपटभ्रमैः ।  
आवर्तते न सद्रूपात्पृथक्कुड्यादयः स्थिताः ॥ 4.45.6 ॥  
मनसेदं शरीरं हि वासनार्थं प्रकल्पितम् ।  
कृमिकोशप्रकारेण स्वात्मकोश इव स्वयम् ॥ 4.45.7 ॥  
न तदस्ति च यन्नाम चेतः संकल्पमम्बरम् ।  
न करोति न चाप्नोति दुर्गमप्यतिदुष्करम् ॥ 4.45.8 ॥  
सर्वशक्तिधरे देवे का नाम ननु शक्तयः ।  
न संभवन्त्याश्रियन्ते याभिरन्तर्मनोगुहाः ॥ 4.45.9 ॥  
सत्तासत्ते पदार्थानां सर्वेषां सर्वदैव हि ।  
महाबाहो संभवतः सर्वशक्तौ विभौ सति ॥ 4.45.10 ॥  
पश्य भावनया प्राप्तं मनसैवात्मजं वपुः ।  
तस्मात्तत्कलनां राम सर्वशक्तियुतां विदुः ॥ 4.45.11 ॥  
स्वसंकल्पकृताः सर्वे देवासुरनरादयः ।  
स्वसंकल्पोपशमने शाम्यन्त्यस्नेहदीपवत् ॥ 4.45.12 ॥  
आकाशसदृशं सर्वं कलनामात्रजृम्भितम् ।  
जगत्पश्य महाबुद्धे सुदीर्घं स्वप्नमुत्थितम् ॥ 4.45.13 ॥  
न जायते न म्रियते इह किंचित्कदाचन ।  
परमार्थेन सुमते मिथ्या सर्वं तु विद्यते ॥ 4.45.14 ॥  
न वृद्धिमेति नो ह्रासं यन्न किंचित्कदाचन ।  
किं वा तनु भवेत्तत्र कस्य का नाम खण्डना ॥ 4.45.15 ॥  
भूमभूतं स्वकायोत्थमपश्यन्निपुणं दृशा ।  
राघवाऽमहता स्वान्तः किमज्ञ इव मुह्यसि ॥ 4.45.16 ॥  
मृगतृष्णा यथा तापान्मनसो निश्चयात्तथा ।  
असन्त इव दृश्यन्ते सर्वे ब्रह्मादयोऽप्यमी ॥ 4.45.17 ॥  
द्विचन्द्रविभ्रमप्रख्या मनोरथवदुत्थिताः ।  
मिथ्याज्ञानघनाः सर्वे जगत्याकारराशयः ॥ 4.45.18 ॥  
यथा नौयायिनो मिथ्या स्थाणुस्पन्दमतिस्तथा ।  
असत्यैवोत्थिता नित्यमाकाराणां परम्परा ॥ 4.45.19 ॥  
इन्द्रजालमिदं विद्धि मायारचितपञ्चरम् ।  
मनोमनननिर्माणं न सन्नासदिव स्थितम् ॥ 4.45.20 ॥  
ब्रह्मैवेदं जगत्सर्वमन्यतायास्ततः कुतः ।  
प्रसङ्गः कीदृशः कोऽसौ क्व वा सा परितिष्ठति ॥ 4.45.21 ॥  
अयं गिरिरयं स्थाणुरित्याडम्बरविभ्रमः ।  
मनसो भावनादार्ढ्यादसन्सन्निव लक्ष्यते ॥ 4.45.22 ॥  
प्रपञ्चपतनारम्भं प्रमत्तस्य इदं जगत् ।  
सकामतृष्णामननं त्यक्त्वान्यद्राम भावय ॥ 4.45.23 ॥  
यथा स्वप्नो महारम्भो भ्रान्तिरेव न वस्तुतः ।  
दीर्घस्पप्नं तथैवेदं विद्धि चित्तोपपादितम् ॥ 4.45.24 ॥  
दृश्यमानमहाभोगं गृह्यमाणमवस्तुकम् ।  
कोशमाशाभुजङ्गानां संसाराडम्बरं त्यज ॥ 4.45.25 ॥  
असदेतदिति ज्ञात्वा माऽत्र भावं निवेशय ।  
अनुधावति न प्राज्ञो विज्ञाय मृगतृष्णिकाम् ॥ 4.45.26 ॥  
स्वसंकल्पात्स्वरूपाढ्यां मनोरथमयीं श्रियम् ।  
योऽनुगच्छति मूढात्मा दुः खस्यैव स भाजनम् ॥ 4.45.27 ॥  
वस्तुन्यसति लोकोऽयं यातु काममवस्तुनि ।  
यस्तु वस्तु परित्यज्य यात्यवस्तु स नश्यति ॥ 4.45.28 ॥  
मनोव्यामोह एवेदं रज्ज्वामहिभयं यथा ।  
भावनामात्रवैचित्र्याच्चिरमावर्तते जगत् ॥ 4.45.29 ॥  
असदभ्युदितैर्भावैर्जलान्तश्चन्द्रवच्चलैः ।  
वञ्चयते बाल एवेह न तत्त्वज्ञो भवादृशः ॥ 4.45.30 ॥  
य इमं गुणसंघातं भावयन्सुखमीहते ।  
प्रमार्ष्टि स जडो जाड्यं वह्निभावनया स्वया ॥ 4.45.31 ॥  
असदेवेदमाभोगि दृश्यते जलपञ्जरम् ।  
मनोमनननिर्माणहृदये नगरं यथा ॥ 4.45.32 ॥  
इदं चित्तेच्छयोदेति लीयते तदनिच्छया ।  
मिथ्यैवं दृश्यते स्फीतं गन्धर्वनगरं यथा ॥ 4.45.33 ॥  
राम नष्टे जगत्यस्मिन्न किंचिदपि नश्यति ।  
युक्तेऽपि च जगत्यस्मिन्न किंचिदपि युज्यते ॥ 4.45.34 ॥  
मनः प्रकल्पिते भग्ने हृदि विस्तीर्णपत्तने ।  
वृद्धिं चोपगते ब्रूहि किं वृद्धं कस्य किं क्षतम् ॥ 4.45.35 ॥  
क्रीडार्थेन यथोदेति बालानां हृदि वर्तनम् ।  
मनसा तद्वदेवेदमुदेत्यविरतं जगत् ॥ 4.45.36 ॥  
न किंचित्कस्यचिन्नष्टमिन्द्रजालजले यथा ।  
भ्रष्टे नष्टे तथैवास्मिन्संसारे वितथोत्थिते ॥ 4.45.37 ॥  
यदसत्तदसत्स्याच्चेन्न किं कस्य किल क्षतम् ।  
ततो हर्षविषादानां संसारे नाम नास्पदम् ॥ 4.45.38 ॥  
असदेव यदत्यन्तं तस्मात्किं नाम नश्यति ।  
नाशाभावे हि दुः खस्य कः प्रसङ्गो महामते ॥ 4.45.39 ॥  
सदेव वा यदत्यन्तं तस्य किं नाम नश्यति ।  
ब्रह्मैवेदं जगत्सर्वं सुखदुः खे किमुत्थिते ॥ 4.45.40 ॥  
असद्वापि यदत्यन्तं वृद्धिः स्यात्तस्य कीदृशी ।  
वृद्धेरभावे हर्षस्य कः प्रसङ्गो महामते ॥ 4.45.41 ॥  
सर्वत्रासत्यभूतेऽस्मिन्प्रपञ्चेकान्तकारिणि ।  
संसारे किमुपादेयं प्राज्ञो यदभिवाञ्छतु ॥ 4.45.42 ॥  
सर्वत्र सत्यभूतेऽस्मिन्ब्रह्मतत्त्वमयेऽपि च ।  
किं स्यात्त्रिभुवने हेयं प्राज्ञाः परिहरन्तु यत् ॥ 4.45.43 ॥  
असत्यद्वा जगद्यस्य तेनासतौ सुखदुः खयोः ।  
अगम्य एव मूर्खस्तु तद्विनाशेन दुः खितः ॥ 4.45.44 ॥  
आदावन्ते च यन्नास्ति वर्तमानेऽपि तत्तथा ।  
योऽभिवाञ्छत्यसद्राम तस्यासत्तैव दृश्यते ॥ 4.45.45 ॥  
आदावन्ते च यत्सत्यं वर्तमाने सदेव तत् ।  
यस्य सर्वं सदेव स्यात्तस्य सत्तैव दृश्यते ॥ 4.45.46 ॥  
असत्यभूतं तोयान्तश्चन्द्रव्योमतलादिकम् ।  
बाला एवाभिवाञ्छन्ति मनोमोहाय नोत्तमाः ॥ 4.45.47 ॥  
बालो हि वितताकारैर्वस्तुरिक्तैः प्रयोजनैः ।  
संतोषमेत्यनन्ताय दुः खाय न सुखाय तु ॥ 4.45.48 ॥  
तस्मान्मा त्वं भवो बालो राम राजीवलोचन ।  
अविनाशमिहालोक्य नित्यमाश्रय सुस्थिरम् ॥ 4.45.49 ॥  
असदिदमखिलं मया समेतं  
त्विति विगणय्य विषादितास्तु मा ते ।  
सदिह हि सकलं मया समेतं  
त्विति च विलोक्य विषादितास्तु मा ते ॥ 4.45.50 ॥  
श्रीवाल्मीकिरुवाच ।  
इत्युक्तवत्यथ मुनौ दिवसो जगाम  
सायंतनाय विधयेऽस्तमिनो जगाम ।  
स्नातुं सभा कृतनमस्करणा जगाम  
श्यामाक्षये रविकरैश्च सहाज्गाम ॥ 4.45.51 ॥

इत्यार्षे श्रीवासिष्ठमहारामायणे वाल्मीकीये मोo स्थितिप्रकरणे यथाभूतार्थयोगोपदेशो नाम पञ्चचत्वारिंशः सर्गः ॥ 45 ॥  
॥ नवमो दिवसः ॥

  षट्‌चत्वारिंशः सर्गः 46

श्रीवसिष्ठ उवाच ।  
रम्ये धनेषु दारादौ (1) शोकस्यावसरो हि कः ।  
(1. मूले \`हर्षस्यावसरो हि कः' इति पाठः ।  
टीकायां च उभयान्वयीत्यस्यानन्तरं-दारादाविन्द्रजाले क्षणाद्दृष्टे सति हर्षस्यावसरः कः, तस्मिन्नष्टे वा का परिदेवनेत्यन्वयः इति पाठोऽधिकः क्वचित्.)  
इन्द्रजालेक्षणाद्दृष्टे नष्टे का परिदेवना ॥ 4.46.1 ॥  
गन्धर्वनगरस्यार्थे दूषिते भूषिते तथा ।  
अविद्यांशे सुतादौ वा कः क्रमः सुखदुः खयोः ॥ 4.46.2 ॥  
रम्ये धनेऽथ दारादौ हर्षस्यावसरो हि कः ।  
वृद्धायां मृगतृष्णायां किमानन्दो जलार्थिनाम् ॥ 4.46.3 ॥  
धनदारेषु वृद्धेषु दुः खं युक्तं न तुष्टयः ।  
वृद्धायां मोहमायायां कः समाश्वासवानिह ॥ 4.46.4 ॥  
यैरेव जायते रागो मूर्खस्याधिकतागतैः ।  
तैरेव भोगैः प्राज्ञस्य विराग उपजायते ॥ 4.46.5 ॥  
नष्टे धनेऽथ दारादौ हर्षस्यावसरो हि कः ।  
पारावलोकिनस्त्वेतैर्विरागं यान्ति साधवः ॥ 4.46.6 ॥  
अतो राघव तत्त्वज्ञो व्यवहारेषु संसृतेः ।  
नष्टं नष्टमुपेक्षस्व प्राप्तं प्राप्तमुपाहर ॥ 4.46.7 ॥  
अनागतानां भोगानामवाञ्छनमकृत्रिमम् ।  
आगतानां च संभोग इति पण्डितलक्षणम् ॥ 4.46.8 ॥  
संसारसंभ्रमे ह्यस्मिंश्छन्नात्मन्याततायिनि ।  
तथा विहर संबुद्धो यथा नायासि मूढताम् ॥ 4.46.9 ॥  
संसाराडम्बरस्यास्य प्रपञ्चरहिते क्रमे ।  
सम्यग्ज्ञा नानुपश्यन्ति ये हतास्ते कुबुद्धयः ॥ 4.46.10 ॥  
यया कयाचिद्युक्त्यैव दृश्याद्यस्य गता रतिः ।  
परिमज्जति तस्यास्था न क्वचिद्विमला मतिः ॥ 4.46.11 ॥  
यस्यासदिदमित्यास्था निवृत्ता सर्ववस्तुषु ।  
क्रोडीकरोति सर्वज्ञं नाविद्या तमवास्तवी ॥ 4.46.12 ॥  
अहं जगच्चैकमिदं सर्वमेवेति यस्य धीः ।  
आस्थानास्थे परित्यज्य संस्थिता स न मज्जति ॥ 4.46.13 ॥  
शुद्धं सदसतोर्मध्यं पदं बुद्ध्याऽवलम्ब्य च ।  
सबाह्याभ्यन्तरं दृश्यं मा गृहाण विमुञ्चमा ॥ 4.46.14 ॥  
अत्यन्तविरतः स्वस्थः सर्ववासविवर्जितः ।  
व्योमवत्तिष्ठ नीरागो राम कार्यपरोऽपि सन् ॥ 4.46.15 ॥  
यस्य नेच्छा न वानिच्छा ज्ञस्य कर्मणि तिष्ठतः ।  
न तस्य लिप्यते प्रज्ञा पद्मपत्रमिवाम्बुभिः ॥ 4.46.16 ॥  
दर्शनस्पर्शनादीनि मा करोतु करोतु च ।  
तवेन्द्रियमनो गौणं त्वमनिच्छो भवात्मवान् ॥ 4.46.17 ॥  
ममेदमित्यसद्भूतमिन्द्रियार्थे भवन्मनः ।  
मा निमज्जत्वमग्नः सन्मा करोतु करोतु वा ॥ 4.46.18 ॥  
यदा ते नेन्द्रियार्थश्रीः स्वदते हृदि राघव ।  
तदा विज्ञातविज्ञानः समुत्तीर्णभवार्णवः ॥ 4.46.19 ॥  
आस्वादितेन्द्रियार्थस्य सतनोरतनोरपि ।  
अनिच्छतोऽपि संपन्ना मुक्तिरर्थवशात्तव ॥ 4.46.20 ॥  
उच्चैः पदाय परया प्रज्ञया वासनागणात् ।  
पुष्पाद्गन्धमिवोदारं चेतो राम पृथक्कुरु ॥ 4.46.21 ॥  
संसाराम्बुनिधावस्मिन्वासनाम्बुपरिप्लते ।  
ये प्रज्ञा नावमारूढास्ते तीर्णा ब्रुडिताः परे ॥ 4.46.22 ॥  
क्षुरधाराप्रमितया धिया परमधिरया ।  
प्रविचार्यात्मनस्तत्त्वं ततः स्वपदमाविश ॥ 4.46.23 ॥  
यथा तत्त्वविदः प्राज्ञा ज्ञानबृंहितचेतसः ।  
विहरन्ति तथा राम विहर्तव्यं न मूढवत् ॥ 4.46.24 ॥  
जीवन्मुक्ता महात्मानो नित्यतृप्ता महाधियः ।  
आचारैरनुगन्तव्या न भोगकृपणाः शठाः ॥ 4.46.25 ॥  
न त्यजन्ति न वाञ्छन्ति व्यवहारं जगद्गतम् ।  
सर्वमेवानुवर्तन्ते पारावारविदो जनाः ॥ 4.46.26 ॥  
प्रभावस्याभिमानस्य गुणानां यशसः श्रियः ।  
न क्वचित्कृपणा लोके महान्तस्तत्त्वदर्शिनः ॥ 4.46.27 ॥  
सुशून्येऽपि न खिद्यन्ते देवोद्याने नसङ्गिनः ।  
नियतिं च न मुञ्चन्ति महान्तो भास्करा इव ॥ 4.46.28 ॥  
विगतेच्छा यथाप्राप्तव्यवहारानुवर्तिनः ।  
विचरन्ति समुन्नद्धाः स्वस्था देहरथे स्थिताः ॥ 4.46.29 ॥  
त्वमपि प्राप्तवान् राम विवेकमिममाततम् ।  
प्रज्ञाबलेन चानेन ज्ञाने स्वस्थोऽसि सुन्दर ॥ 4.46.30 ॥  
स्पष्टां दृष्टिमवष्टभ्य निर्मानो गतमत्सरः ।  
विहरास्मिन्भुवः पीठे परां सिद्धिमवाप्स्यसि ॥ 4.46.31 ॥  
स्वस्थः सर्वेहितत्यागी दूरालोकनवाञ्छनः ।  
परां शीतलतामन्तरादाय विहरानघ ॥ 4.46.32 ॥  
श्रीवाल्मीकिरुवाच ।  
इत्थं गिरा विमलया विमलाशयस्य  
रामो मुनेः सपदि मृष्ट इवाबभासे ।  
ज्ञानामृतेन मधुरेण विराजितान्तः  
पूर्णः शशाङ्क इव शीतलतां जगाम ॥ 4.46.33 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे जीवन्मुक्तस्थितगुणवर्णनं नाम षट्‌चत्वारिंशः सर्गः ॥ 46 ॥

  सप्तचत्वारिंशः सर्गः 47

श्रीराम उवाच ।  
भगवन्सर्वधर्मज्ञ (1) सर्ववेदाङ्गपारग ।  
(1. वेदवेदाङ्गपारग इति पाठः.)  
आश्वस्त इव तिष्ठामि शुद्धाभिर्भवदुक्तिभिः ॥ 4.47.1 ॥  
उदाराणि विविक्तानि पेशलान्युदितानि च ।  
श्रोतुं तृप्तिं न गच्छामि वचांसि वदतस्तव ॥ 4.47.2 ॥  
जात्या राजससात्त्विक्याः कथनावसरान्तरे ।  
उत्पत्तिर्भवता प्रोक्ता शास्त्रैः कमलजन्मनः ॥ 4.47.3 ॥  
श्रीवसिष्ठ उवाच ।  
बहूनि ब्रह्मलक्षाणि शंकरेन्द्रशतानि च ।  
नारायणसहस्राणि समतीतानि राघव ॥ 4.47.4 ॥  
अन्येषु च विचित्रेषु ब्रह्माण्डेषु च भूरिशः ।  
नानाचारविहाराणि विहरन्ति सहस्रशः ॥ 4.47.5 ॥  
तुल्यकालमनन्तेषु कालान्तरभवेषु च ।  
जगत्सु प्रोद्भविष्यन्ति बहून्यन्यानि भूरिशः ॥ 4.47.6 ॥  
तेषामब्जोद्भवादीनां ब्रह्माण्डेषु दिवौकसाम् ।  
उत्पत्तयो महाबाहो विचित्राभ्युत्थिता इव ॥ 4.47.7 ॥  
कदाचित्सृष्टयः शार्व्यः कदाचित्पद्मजोद्भवाः ।  
कदाचिदपि वैष्णव्यः कदाचिन्मुनिनिर्मिताः ॥ 4.47.8 ॥  
कदाचित्पद्मजो ब्रह्मा कदाचित्सलोलोद्भवः ।  
अण्डोद्भवः कदाचित्तु कदाचिज्जायतेऽम्बरात् ॥ 4.47.9 ॥  
कस्मिंश्चिदण्डे त्र्यक्षोऽर्कः कस्मिंश्चिदपि वासवः ।  
कस्मिंश्चित्पुण्डरीकाक्षः कस्मिंश्चित्त्र्यक्ष एव हि ॥ 4.47.10 ॥  
कस्यांचिद्भूरभूत्सृष्टौ नीरन्ध्रतरुसंकटा ।  
कस्यांचिन्नरनीरन्ध्रा कस्यांचिद्भूधरावृता ॥ 4.47.11 ॥  
भूरभून्मृन्मयी काचित्काचिदासीद्दृषन्मयी ।  
आसीद्धेममयी काचित्काचित्ताम्रमयी तथा ॥ 4.47.12 ॥  
इहैव कानि चित्राणि जगन्त्यन्यान्यथान्यथा ।  
अन्यान्येकैकलोकानि निर्महांस्यपि कानिचित् ॥ 4.47.13 ॥  
अनन्तानि जगन्त्यस्मिन्ब्रह्मतत्त्वमहाम्बरे ।  
अम्भोधिवीचिजलवन्निमज्जन्त्युद्भवन्ति च ॥ 4.47.14 ॥  
यथा तरङ्गा जलधौ मृगतृष्णा मरौ यथा ।  
कुसुमानि यथा चूते तथा विश्वश्रियः परे ॥ 4.47.15 ॥  
भानोर्गणयितुं शक्या रश्मिषु त्रसरेणवः ।  
आलोलवपुषो ब्रह्म तत्त्वेन जगतां गणाः ॥ 4.47.16 ॥  
यथा मशकजालानि वर्षादिष्वाकुलानि तु ।  
उत्पत्त्योत्पत्त्य नश्यन्ति तथेमा लोकसृष्टयः ॥ 4.47.17 ॥  
नच विज्ञायते कस्मात्कालात्प्रभृति चागताः ।  
नित्यागमापायपरा एताः सर्गपरम्पराः ॥ 4.47.18 ॥  
अनादिमत्योऽविरतं प्रस्फुरन्ति तरङ्गवत् ।  
पूर्वात्पूर्वं किलाभूवंस्ततः पूर्वतरं यथा ॥ 4.47.19 ॥  
भूत्वा भूत्वा प्रलीयन्ते ससुरासुरमानवाः ।  
सरित्तरङ्गभङ्ग्यैव समस्ता भूतजातयः ॥ 4.47.20 ॥  
यथेदमण्डं वैरिञ्चं तथा ब्रह्माण्डपङ्क्तयः ।  
याः सहस्राः परिक्षीणा नाडिका वत्सरेष्विव ॥ 4.47.21 ॥  
अन्याः संप्रति विद्यन्ते वर्तमानशरीरकाः ।  
प्रान्ते ब्रह्मपुरस्यास्य वितते ब्रह्मणः पदे ॥ 4.47.22 ॥  
ब्रह्मण्यन्या भविष्यन्ति ब्राह्मयो ब्रह्मपुरश्रियः ।  
पुनस्ताश्च विनङ्क्ष्यन्ति भूत्वा भूत्वा यथा गिरः ॥ 4.47.23 ॥  
ब्रह्मण्यन्या भविष्यन्त्यः स्थिताः सर्गपरम्पराः ।  
घटा इव मृदो राशावङ्कुरे पल्लवा इव ॥ 4.47.24 ॥  
यावद्ब्रह्म चिदाकाशे तथा त्रिभुवनश्रियः ।  
स्फाराकारविकाराढ्याः प्रेक्ष्यमाणा न किंचन ॥ 4.47.25 ॥  
उन्मज्जन्त्यो निमज्जन्त्यो न सत्या नाप्यसच्छ्रियः ।  
जडारम्भा वितन्वन्त्यस्ता एव खलता इव ॥ 4.47.26 ॥  
तरङ्गसमधर्मिण्यो दृष्टनष्टशरीरकाः ।  
सर्वासां सृष्टिराशीनां चित्राकारविचेष्टिताः ॥ 4.47.27 ॥  
चित्राकारविकाराश्च चित्ररूपा हि सृष्टयः ।  
व्यतिरिक्ता न सर्वेषां समस्ताः सृष्टिदृष्टयः ॥ 4.47.28 ॥  
तत्त्वज्ञविषये राम सलिलादिव वृष्टयः ।  
आयान्ति सृष्टयो देवाज्जलदादिव वृष्टयः ॥ 4.47.29 ॥  
व्यतिरिक्ता न सर्वेषां समस्ताः सृष्टिदृष्टयः ।  
व्यतिरिक्ता द्रवाम्भोधिस्वाष्ठीलाः शाल्मलेरिव ॥ 4.47.30 ॥  
िह सृष्टिषु पुष्टासु निकृष्टासु च राघव ।  
परमान्नभसो जातास्तन्मात्रमलमालिका ॥ 4.47.31 ॥  
कदाचित्प्रथमं व्योम प्रतिष्ठामधिगच्छति ।  
ततः प्रजायते ब्रह्मा व्योमजोऽसौ प्रजापतिः ॥ 4.47.32 ॥  
कदाचित्प्रथमं वायुः प्रतिष्ठामधिगच्छति ।  
ततः प्रजायते ब्रह्मा वायुजोऽसौ प्रजापतिः ॥ 4.47.33 ॥  
कदाचित्प्रथमं तेजः प्रतिष्ठामधिगच्छति ।  
ततः प्रजायते कर्ता तेजसोऽसौ प्रजापतिः ॥ 4.47.34 ॥  
कदाचित्प्रथमं वारि प्रतिष्ठामधिगच्छति ।  
ततः प्रजायते ब्रह्मा वारिजोऽसौ प्रजापतिः ॥ 4.47.35 ॥  
कदाचित्प्रथमं पृथ्वी स्फारतामधिगच्छति ।  
ततः प्रजायते ब्रह्मा पार्थिवोऽसौ प्रजापतिः ॥ 4.47.36 ॥  
इदं चत्वारि संपीड्य पञ्चमं वर्धते यदा ।  
तदा तज्जात एवैष कुरुते जागतीं क्रियाम् ॥ 4.47.37 ॥  
कदाचिदप्सु वायौ वा सुस्फारे वापि तेजसि ।  
स्वयं संपद्यतेऽकस्मात्पुमान्प्रकृतिभावितः ॥ 4.47.38 ॥  
तस्याथ शब्दो वदनात्कदाचिज्जायते पदात् ।  
कदाचिदंशात्पृष्ठाद्वा कदाचिल्लोचनात्करात् ॥ 4.47.39 ॥  
कदाचित्पुरुषस्यास्य नाभौ पद्मं प्रजायते ।  
तस्मिन्संवर्धते ब्रह्मा पद्मजोऽसौ प्रकीर्तितः ॥ 4.47.40 ॥  
मायेयं स्वप्नवद्भ्रान्तिर्मिथ्यारचितचक्रिका ।  
मनोराज्यमिवालोलसलिलावर्तसुन्दरी ॥ 4.47.41 ॥  
किमिवास्यां वद ज्ञप्तौ कथं संभवतीह ते ।  
क्वचिद्बालमनोराज्यमिदं पर्यनुयुज्यते ॥ 4.47.42 ॥  
कदाचिदम्बरे शुद्धे मनस्तत्त्वानुरञ्जनात् ।  
सौवर्णं ब्रह्मगर्भं च स्वयमण्डं प्रवर्तते ॥ 4.47.43 ॥  
कदाचिदेव (1) पुरुषो वीर्यं सृजति वारिणि ।  
(1. एष इति पाठः.)  
तस्मात्प्रजायते पद्मं ब्रह्माण्डमथवा महत् ॥ 4.47.44 ॥  
तस्मात्प्रजायते ब्रह्मा कदाचिद्भास्करोऽप्यसौ ।  
कदाचिद्वरुणो ब्रह्मा कदाचिद्वायुरण्डजः ॥ 4.47.45 ॥  
एवमन्तर्विहीनासु विचित्रास्विह सृष्टिषु ।  
विचित्रोत्पत्तयो राम ब्रह्मणो विविधा गताः ॥ 4.47.46 ॥  
निदर्शनार्थं सृष्टेस्तु मयैकस्य प्रजापतेः ।  
भवते कथितोत्पत्तिर्न तत्र नियमः क्वचित् ॥ 4.47.47 ॥  
मनोविजृम्भणमिदं संसार इति संमतम् ।  
संबोधनाय भवतः सृष्टिक्रम उदाहृतः ॥ 4.47.48 ॥  
सात्त्विकीप्रभृतयो याश्च जातयश्चेत्थमागताः ।  
इति ते कथनायैष सृष्टिक्रम उदाहृतः ॥ 4.47.49 ॥  
पुनः सृष्टिः पुनर्नाशः पुनर्दुः खं पुनः सुखम् ।  
पुनरज्ञः पुनस्तज्ज्ञो बन्धमोक्षदृशः पुनः ॥ 4.47.50 ॥  
पुनः सृष्टिकराऽवीतवीतस्रेहदृशः पुनः ।  
दीपा इव कृतालोकाः प्रशाम्यन्त्युद्भवन्ति च ॥ 4.47.51 ॥  
देहोत्पत्तौ विनाशे च दीपानां ब्रह्मणामपि ।  
कालेनाधिकतां त्यक्त्वा नाशे भेदो न कश्चन ॥ 4.47.52 ॥  
पुनः कृतं पुनस्त्रेता पुनः स द्वापरः कलिः ।  
पुनरावर्तते सर्वं चक्रावर्ततया जगत् ॥ 4.47.53 ॥  
पुनर्मन्वन्तरारम्भाः पुनः कल्पपरम्पराः ।  
पुनः पुनः कार्यदशाः प्रातः प्रातरहो यथा ॥ 4.47.54 ॥  
लोकालोककलाकालकलनाकलितान्तरम् ।  
पुनः पुनरिदं सर्वं न किंचन पुनः पुनः ॥ 4.47.55 ॥  
अनाहते प्रतप्तेऽयः पिण्डेऽनलकणा इव ।  
इमे भावाः स्थिता नित्यं चिदाकाशे स्वभावतः ॥ 4.47.56 ॥  
कदाचिदनभिव्यक्तं कदाचिद्व्यक्तिमागतम् ।  
इदमस्ति परे तत्त्वे सर्वं वृक्ष इवार्तवम् ॥ 4.47.57 ॥  
चित्स्पन्द एव सर्वात्मा सर्वदैवेदृशाकृतिः ।  
यदस्माज्जायते सर्गो द्वीन्दुत्वमिव लोचनात् ॥ 4.47.58 ॥  
चितः सर्वाः समायान्ति संतताः सृष्टिदृष्टयः ।  
तत्स्था एवाप्यतत्स्थाभाश्चन्द्रादिव मरीचयः ॥ 4.47.59 ॥  
न कदाचन संसारः किलायं राम सत्सदा ।  
सर्वशक्तावसंसारशक्तिता विद्यते यतः ॥ 4.47.60 ॥  
न चैवेदं कदाचित्तु साधो जगदनीदृशम् ।  
सर्वशक्तौ हि संसारशक्तिता विद्यते यतः ॥ 4.47.61 ॥  
महाकल्पावधिः कालेन संसारितयेद्धया ।  
न भविष्यति संसार इदानीमिति युज्यते ॥ 4.47.62 ॥  
ज्ञदृष्ट्या सर्वमेवेदं ब्रह्मैवेति महामते ।  
नास्ति संसार इत्येतदुपपद्यत एव च ॥ 4.47.63 ॥  
अज्ञदृष्ट्या त्वविच्छिन्नसंसारत्वादनारतम् ।  
नित्या संसारमायेयं मिथ्यापीहोपपद्यते ॥ 4.47.64 ॥  
पुनः पुनश्च भावित्वान्न कदाचिदनीदृशम् ।  
जगदित्येतदित्युक्तं न मृषा रघुनन्दन ॥ 4.47.65 ॥  
अनारतपतद्रूपा दिशो दृष्टो विनश्वराः ।  
विनाशीदं जगत्सर्वमिति किं नोपपद्यते ॥ 4.47.66 ॥  
सर्वत्रोदितचन्द्रार्का दिशो दृष्टाः स्तिराचलाः ।  
अविनाशि जगत्सर्वमित्यप्यवितथोपमम् ॥ 4.47.67 ॥  
न तदस्ति न यत्तस्मिन्नेकस्मिन्विततात्मनि ।  
संकल्पकलनाजालमनाख्ये नोपपद्यते ॥ 4.47.68 ॥  
पुनः पुनरिदं सर्वं पुनर्मरणजन्मनी ।  
पुनः सुखं पुनर्दुः खं पुनः करणकर्मणी ॥ 4.47.69 ॥  
पुनराशाः पुनर्व्योम पुनरम्भोधयोऽद्रयः ।  
अभ्युदेति पुनः सृष्टिः खवदर्कप्रभा यथा ॥ 4.47.70 ॥  
पुनर्दैत्याः पुनर्देवाः पुनर्लोकान्तरक्रमाः ।  
पुनः स्वर्गापवर्गेहाः पुनरिन्द्रः पुनः शशी ॥ 4.47.71 ॥  
पुनर्नारायणो देवः पुनर्दनुसुतादयः ।  
पुनराशाचलच्चारुचन्द्रार्कवरुणानिलाः (1) ॥ 4.47.72 ॥  
(1. आशाश्चलत् इति पाठः.)  
सुमेरुकर्णिकाकान्ता सह्यकेसरशालिनी ।  
पूर्णा स्फीतोदरोदेति रोदसी नलिनी पुनः ॥ 4.47.73 ॥  
व्योमकाननमाक्रम्य वल्गत्यंशुनखोत्करैः ।  
तमः करिघटा भेत्तुं पुनर्भास्करकेसरी ॥ 4.47.74 ॥  
पुनरिन्दुश्चलत्स्वच्छमञ्जरीसुन्दरैः करैः ।  
करोत्यमृतमाह्लादि दिग्वधूमुखमण्डनम् ॥ 4.47.75 ॥  
पुनः स्वर्गतरोः पुण्यक्षयवातसमीरिताः ।  
पतन्तीह विनुन्नाङ्गाः पुण्यकृत्पुष्पराशयः ॥ 4.47.76 ॥  
पुनः कार्यक्रियापक्षैः संसारारम्भनामकम् ।  
किंचित्पटपटं कृत्वा याति कालकपिञ्जलः ॥ 4.47.77 ॥  
पुनरिन्द्रादिके याते सज्जमास्थाय केवलम् ।  
आयात्यपरदेवेन्द्रषट्‌पदः स्वर्गपङ्कजम् ॥ 4.47.78 ॥  
पुनः कालं (2) कृतापूतं कलुषीकुरुते कलिः ।  
(2.कृपापूतं इति क्वचित्.)  
सचक्रिणमिवाम्भोधिं प्रवृद्धोऽवकरानिलः ॥ 4.47.79 ॥  
पुनः कालकुलालेन कृतभूतशरावकम् ।  
चक्रमावर्त्यते वेगादजस्रं कल्पनामकम् ॥ 4.47.80 ॥  
पुनर्नीरसतामेति जगदस्तशुभस्थिति ।  
अभ्यासीभूतसंकल्पं संशुष्कमिव काननम् ॥ 4.47.81 ॥  
पुनरर्कगणेष्वग्निदग्धानन्तकलेवरम् ।  
सर्वभूतास्थिसंपूर्णं जगदेति श्मशानताम् ॥ 4.47.82 ॥  
पुनः कुलाचलाकारपुष्करावर्तवर्षणैः ।  
नृत्यद्भवबृहत्फेनां यात्येकार्णवतां जगत् ॥ 4.47.83 ॥  
पुनः संशान्तवाय्यम्बुरिक्तं सकलवस्तुभिः ।  
तदपूर्वमिवाकाशं जगदायाति शून्यताम् ॥ 4.47.84 ॥  
पुनः कतिपया भुक्त्वा समाः समरसाशयः ।  
जीवितं जीर्णया तन्वा पुनः स्वात्मनि लीयते ॥ 4.47.85 ॥  
पुनरन्येन कालेन तथैव जगतां गणान् ।  
मनस्तनोति वै शून्ये गन्धर्वनगरं यथा ॥ 4.47.86 ॥  
पुनः सर्गसमारम्भः प्रलये सर्वसंभवः ।  
सर्वं पुनरिदं राम चक्रवत्परिवर्तते ॥ 4.47.87 ॥  
किमेतस्मिन्महामायाडम्बरे दीर्घशम्बरे ।  
राम सत्यमसत्यं वा निर्णेयं यदिहोच्यते ॥ 4.47.88 ॥  
दाशूराख्यायिकेवेयं राम संसारचक्रिका ।  
कल्पनारचिताकारा वस्तुशून्या न वस्तुतः ॥ 4.47.89 ॥  
अविरलमिदमाततं विकल्पै-  
रसदुदितैरपि तैर्द्विचन्द्रकल्पैः ।  
विरचितमसतानुपन्नसत्यं  
जगदिह तेन विमूढता किमुत्था ॥ 4.47.90 ॥

इत्यार्षे श्रीवासिष्ठमहारामायणे वाल्मीकीये मोo स्थितिप्रकरणे जगद्वासनिर्णययोगोपदेशो नाम सप्तचत्वारिंशः सर्गः ॥ 47 ॥

  अष्टचत्वारिंशः सर्गः 48

श्रीवसिष्ठ उवाच ।  
क्रियाविसेषबहुला भोगैश्वर्यहताशयाः ।  
नापेक्षन्ते यदा सत्यं न पश्यन्ति शठास्तदा ॥ 4.48.1 ॥  
ये तु पारं गता बुद्धेरिन्द्रियैर्न वशीकृताः ।  
त एनां जागतीं मायां पश्यन्ति करबिल्ववत् ॥ 4.48.2 ॥  
तुच्छां तां जागतीं मायां दृष्ट्वा जीवो विचारवान् ।  
अहंकारमयीं मायां त्यजत्यहिरिव त्वचम् ॥ 4.48.3 ॥  
असक्ततां ततोऽभ्येत्य पुना राम न जायते ।  
क्षेत्रेष्वपि चिरं तिष्ठन्बीजं दग्धमिवाग्निना ॥ 4.48.4 ॥  
आधिव्याधिपरीताय प्रातर्वाद्य विनाशिने ।  
प्रयतन्ते शरीराय हितमज्ञास्तु नात्मने ॥ 4.48.5 ॥  
त्वमप्यज्ञवदज्ञस्य शरीरस्य समीहितम् ।  
मां संपादय दुः खाय भवात्मैकपरायणः ॥ 4.48.6 ॥  
श्रीराम उवाच ।  
दाशूराख्यायिकेवेयं सुखसंसारचक्रिका ।  
कल्पनारचिताकारा वस्तुशून्येति किं प्रभो ॥ 4.48.7 ॥  
श्रीवसिष्ठ उवाच ।  
जगन्मायास्वरूपस्य वर्णनाव्यपदेशतः ।  
दाशूराख्यायिकां राम वर्ण्यमानां मया श्रृणु ॥ 4.48.8 ॥  
अस्त्यस्मिन्वसुधापीठे विचित्रकुसुमद्रुमः ।  
मागधो नाम विख्यातः श्रीमाञ्जनपदो महान् ॥ 4.48.9 ॥  
कदम्बवनविस्तारलीलावलितजङ्गलः ।  
विचित्रविहगव्यूहसर्वाश्चर्यमनोहरः ॥ 4.48.10 ॥  
सस्यसंकटसीमान्तः पुरोपवनमण्डितः ।  
कमलोत्पलकह्लारपूर्णसर्वसरित्तटः ॥ 4.48.11 ॥  
उद्यानदोलाविलसल्ललनागेयघुंघुमः ।  
निशोपभुक्तकुसुमनीरन्ध्रविशिखावनिः ॥ 4.48.12 ॥  
तत्रैकस्मिन्गिरितटे कर्णिकारसमाकुले ।  
कदलीखण्डनीरन्ध्रनीपगुल्मविराजिते ॥ 4.48.13 ॥  
पुष्पौघस्फूर्जदनिले केसरारुणधूलिनि ।  
कारण्डवकृतारावे रसत्सरससारसे ॥ 4.48.14 ॥  
तस्मिन्नगवरे पुण्ये विचित्रविहगद्रुमे ।  
कश्चित्परमधर्मात्मा मुनिरासीन्महातपाः ॥ 4.48.15 ॥  
दाशूरनामा महता तपोयोगेन संयुतः ।  
कदम्बपृष्ठवास्तव्यो वीतरागो महामतिः ॥ 4.48.16 ॥  
श्रीराम उवाच ।  
असौ तपस्वी भगवन्विपिने केन हेतुना ।  
कथं चाप्यवसत्पृष्ठे कदम्बस्य महातरोः ॥ 4.48.17 ॥  
श्रीवसिष्ठ उवाच ।  
शरलोमेति विख्यातः पिता तस्य बभूव ह ।  
रामाऽपर इव ब्रह्मा तस्मिन्नेवावसद्गिरौ ॥ 4.48.18 ॥  
तस्यासावेकपुत्रोऽभूत्कचो देवगुरोरिव ।  
तेन सार्धं स पुत्रेण नीतवाञ्जीवितं वने ॥ 4.48.19 ॥  
अथासौ शरलोमात्र भुक्त्वा युगगणं ययौ ।  
त्यक्तदेहः सुरागारं मुक्तनीडः खगो यथा ॥ 4.48.20 ॥  
एक एव वने तस्मिन्दाशूरः प्ररुरोद ह ।  
दशापनीतपितृकः करुणं कुररो यथा ॥ 4.48.21 ॥  
मातापितृवियोगेन शोकसंतापिताशयः ।  
म्लानिमभ्याययौ नूनं हेमन्त इव पङ्कजम् ॥ 4.48.22 ॥  
बालोऽसावतिदीनात्मा वनदेवतया वने ।  
इत्थमाश्वासितो राम तदाऽदृश्यशरीरया ॥ 4.48.23 ॥  
ऋषिपुत्र महाप्राज्ञ किमज्ञ इव रोदिषि ।  
संसारस्य न कस्मात्त्वं स्वरूपं वेत्सि चञ्चलम् ॥ 4.48.24 ॥  
सर्वदैवेदृशी साधो संसारे संसृतिश्चला ।  
जायते जीव्यते पश्चादवश्यं च विनश्यति ॥ 4.48.25 ॥  
यद्यत्किंचिद्दृश्यदृशि ब्रह्मादिकमिदं मुने ।  
गन्तव्यस्तेन सर्वेण विनाशो नात्र संशयः ॥ 4.48.26 ॥  
तदर्थं मा कृथा व्यर्थं विषादं मरणे पितुः ।  
अवश्यभाव्यस्तमयो जातस्याहर्पतेरिव ॥ 4.48.27 ॥  
अशरीरामिति श्रुत्वा गिरमारक्तलोचनः ।  
धैर्यमासादयामास शिखण्डी स्तनितादिव ॥ 4.48.28 ॥  
उत्थायावश्यकं कृत्वा पाश्चात्यं पितुरादरात् ।  
चकार तपसे बुद्धिं दृढामुत्तमसिद्धये ॥ 4.48.29 ॥  
ब्राह्मेण कर्मणा तस्य विपिने चरतस्तपः ।  
अनन्तसंकल्पमयं श्रोत्रियत्वं बभूव ह ॥ 4.48.30 ॥  
अज्ञातज्ञेयबुद्धेस्तु श्रोत्रियस्य तया तया ।  
न विशश्राम चेतोऽस्य पवित्रेऽपि धरातले ॥ 4.48.31 ॥  
केवलं सर्वमेवेदमपि शुद्धं धरातलम् ।  
अशुद्धमिव पश्यन्स न रेमे क्वचिदेव हि ॥ 4.48.32 ॥  
अथ संकल्पयामास स्वसंकल्पनयैव सः ।  
वृक्षाग्रमेव संशुद्धं स्थितिस्तत्रोचिता मम ॥ 4.48.33 ॥  
तदिदानीं तपस्तप्स्ये तपसा येन शाखिषु ।  
खगवत्स्थितिमाप्नोमि शाखासु च दलेषु च ॥ 4.48.34 ॥  
इति संचिन्त्य संज्वाल्य हुताशमतिभास्वरम् ।  
जुहाव तस्मिन्प्रोत्कृत्त्य मांसं स्वस्कन्धभित्तितः ॥ 4.48.35 ॥  
अथ गीर्वाणवृन्दस्य समग्रा गलभित्तयः ।  
मन्मुखत्वेन मा यान्तु विप्रमांसेन भस्मताम् ॥ 4.48.36 ॥  
इति संचिन्त्य भगवान्सप्तार्चिस्तस्य देवता ।  
पुरो बभूव दीप्तांशुर्दीप्तांशुर्वाक्पतेरिव ॥ 4.48.37 ॥  
उवाच वचनं (1) धीरं कुमाराभिमतं वरम् ।  
(1. \`धीरं' इति द्वितीयैकवचनस्थाने धीर इति संवुद्धिष्टीकाकृतोररीकरणात्सुखारस्याच्च स एव पाठः समीचीनः.)  
गृहाण स्थापितं साधो कोशाकाशान्मणिं यथा ॥ 4.48.38 ॥  
इत्युक्तवन्तमनलमर्घपुष्पेण शोभिना ।  
संपूज्य स्तुतिवादेन प्राह विप्रकुमारकः ॥ 4.48.39 ॥  
भगवन् भूतपूर्णाया भुवः पावनमण्डलम् ।  
नाप्नोमि तेन वृक्षाणामुपरि स्थितिरस्तु मे ॥ 4.48.40 ॥  
इत्युक्ते मुनिपुत्रेण सर्वदेवमुखं शिखी ।  
एवमस्तु तवेत्युक्त्वा जगामान्तर्द्धिमीश्वरः ॥ 4.48.41 ॥  
तस्मिन्नन्तर्हिते देव क्षणात्सान्ध्य इवाम्बुजे ।  
पूर्णकामः कुमारोऽसौ पूर्णेन्दुरिव चाबभौ ॥ 4.48.42 ॥  
अधिगताभिमताननमण्डल-  
द्युतिभरेण जहास स तुष्टिमान् ।  
शशिनमाप्तकलाकुलमम्बुजं  
विकसितं च सितस्मितशोभिना ॥ 4.48.43 ॥

इत्यार्षे श्रीवासिष्ठमहारामायणे वाo देo मोo स्थितिप्रकरणे दाशूरोo दाशूरवरप्रदानवर्णनं नामाष्टचत्वारिंशः सर्गः ॥ 48 ॥

  एकोनपञ्चाशः सर्गः 49

श्रीवसिष्ठ उवाच ।  
अथ काननमध्यस्थं चुम्बिताम्बुदमण्डलम् ।  
मध्याह्नखिन्नसूर्याश्वसेवितस्कन्धमण्डलम् ॥ 4.49.1 ॥  
वितानमिव दिक्कुक्षिदीर्घं विटपबाहुभिः ।  
आलोकयन्तं ककुभो विकासिकुसुमेक्षणैः ॥ 4.49.2 ॥  
वातावधूलितानल्पभ्रमद्भ्रमरकुन्तलम् ।  
प्रमार्जयन्तमाशानां मुखं पल्लवपाणिभिः ॥ 4.49.3 ॥  
कच्छैरुरुगुडुच्छाच्छमञ्जरीपुञ्जकञ्जरैः ।  
आस्यैरिव सताम्बूलैर्हसन्तं वनमालिकाः ॥ 4.49.4 ॥  
लताविलसितोल्लासैः पुष्पकेसरधूलिभिः ।  
आबद्धमण्डलाभोगं पूर्णेन्दुमिव दीप्तिभिः ॥ 4.49.5 ॥  
संकटं विटपावल्या कुञ्जकूजच्चकोरया ।  
छन्नया सिद्धवीथ्येव जगदुच्चतया श्रितम् ॥ 4.49.6 ॥  
स्कन्धपीठोपविष्टानां लम्बमानैः कलापिनाम् ।  
कलापैः शोभितं व्योम सेन्द्रचापैरिवाम्बुदैः ॥ 4.49.7 ॥  
मग्नोन्मग्नैः प्रतिस्कन्धमाश्रितैश्चमरैः सितैः ।  
पूर्णं मुहूर्दृष्टनष्टैः संवत्सरमिवैन्दुभिः ॥ 4.49.8 ॥  
कपिञ्जलकुलालापैः कलकोकिलकूजितैः ।  
जीवंजिवविरावैश्च प्रगायन्तमिवोच्छ्रितैः ॥ 4.49.9 ॥  
कादम्बककदम्बैश्च कुलायकृतकेलिभिः ।  
स्वर्गकोटरविश्रान्तैः सिद्धैर्जगदिवावृतम् ॥ 4.49.10 ॥  
प्रवालचलहस्ताभिरलिनेत्राभिराश्रितम् ।  
अप्सरोभिरिव स्वर्गं मञ्जरीभिरितस्ततः ॥ 4.49.11 ॥  
सेन्द्रचापविलासेन कुमुदोत्कररेणुना ।  
मञ्जरीपिञ्जराश्यामं विद्युत्वन्तमिवाम्बुदम् ॥ 4.49.12 ॥  
सहस्रभुजशाखाढ्यं पूरिताकाशकोटरम् ।  
विश्वरूपमिवोन्नृत्तं चन्द्रार्ककृतकुण्डलम् ॥ 4.49.13 ॥  
तले निषण्णनागेन्द्रं व्योम्नि तारागणाकुलम् ।  
लतापुष्पमयं मध्ये खमण्डलमिवापरम् ॥ 4.49.14 ॥  
पितामहमिवाशेषशैलकाननशालिनम् ।  
फलपल्लवपुष्पाणां कोशमेकमिवावनौ ॥ 4.49.15 ॥  
दधानं कलिकाजालं स्थगितं पुष्पधूलिभिः ।  
कच्छेष्वर्ककरच्छन्नताराजालमिवाम्बरम् ॥ 4.49.16 ॥  
विलोलविहगैः स्कन्धैः कुलायकुलसंकुलैः ।  
वलितं भूतलं लोके पूर्णैर्जनपदैरिव ॥ 4.49.17 ॥  
मञ्जरीसुपताकाढ्यं लतामण्डलमण्डितम् ।  
पुष्पमङ्कोलधवलं पुष्पप्रकरपूरितम् ॥ 4.49.18 ॥  
कूजच्चकोरभ्रमरशुककोकिलसारिकम् ।  
घनस्तवकसंछन्नकुहरोग्रगवाक्षकम् ॥ 4.49.19 ॥  
संचरत्पक्षिबहुलं जनमन्थरकोटरम् ।  
सर्वासां वनदेवीनामन्तः पुरमिवोत्तमम् ॥ 4.49.20 ॥  
कूजद्भृङ्गतरङ्गौघैः पुष्पकेसरराजिभिः ।  
राजमानं पतन्तीभिः सरिद्भिरिव पर्वतम् ॥ 4.49.21 ॥  
भ्रमद्भिः पुष्पपत्रौघैर्मन्दवातविलासिभिः ।  
वर्धमानैर्वृतस्कन्धं शुभ्राभ्रैरिव भूधरम् ॥ 4.49.22 ॥  
मातङ्गकटघृष्टेन जानुस्तब्धेन पीठिना ।  
आभोगिना बद्धपदं तरुणेव महाचलम् ॥ 4.49.23 ॥  
विचित्रवर्णपक्षाणां स्कन्धकोटरचारिणाम् ।  
वृतं खगानां वृन्देन भूतानामिव शार्ङ्गिणम् ॥ 4.49.24 ॥  
स्तबकाङ्गुलिजालेन लोलेनाबिनयक्रियाम् ।  
दिशन्तमिव वल्लीनां प्रनृत्तानां वनानिलैः ॥ 4.49.25 ॥  
कश्चिदेव निवासो मे नार्थिनामिति तुष्टितः ।  
नृत्यन्तमिव बह्वाढ्यलतावलयवल्गनैः ॥ 4.49.26 ॥  
लताकान्तैककान्तत्वाच्छृङ्गाररसनिर्भरम् ।  
काकल्येव प्रगायन्तं मत्तालिनिजनिः स्वनैः ॥ 4.49.27 ॥  
आदरोन्मुक्तकुसुमं सिद्धानां व्योमचारिणाम् ।  
स्वागतानीव कुर्वाणं कोकिलालिकुलारवैः ॥ 4.49.28 ॥  
लतापुष्पफलोल्लासं प्रान्तपञ्चमहीरुहाम् ।  
विहसन्तमिवाच्छाभिः पुष्पकुड्भलदीप्तिभिः ॥ 4.49.29 ॥  
पारिजातमिवाजेतुमूर्ध्वगैः खगमण्डलैः ।  
व्योमान्तराभिधावन्तमलमुद्धतकन्धरम् ॥ 4.49.30 ॥  
मध्यभागस्फुरत्तुङ्गैः (1) स्तबकैर्घनपङ्क्तिभिः ।  
(1. स्फुरद्भृङ्गैः इति पाठः.)  
सहस्राक्षत्वमतुलैर्जेतुमिन्द्रमिवोद्यतम् ॥ 4.49.31 ॥  
क्वचित्कुसुमगुच्छाच्छफणामणिगणावृतम् ।  
पातालादुत्थितं शेषमिव व्योमदिदृक्षया ॥ 4.49.32 ॥  
रजसोद्धूलिताकारं द्वितीयमिव शंकरम् ।  
छायया फलशालिन्या समस्तजनशंकरम् ॥ 4.49.33 ॥  
निबिडदलनिवाहभिन्नकोशैः  
कुसुमलतानवमण्डपैरुपेतम् ।  
पुरमिव गगने कदम्बवृक्षं  
खगकुलनागरसंकुलं ददर्श ॥ 4.49.34 ॥

इत्यार्षे श्रीवासिष्ठमहारामायणे वाल्मीकीये देo मोo स्थितिप्रकरणे दाशूरोo दाशूरकदम्बवर्णनं नामैकोनपञ्चाशः सर्गः ॥ 49 ॥

  पञ्चाशः सर्गः 50

श्रीवसिष्ठ उवाच ।  
तमथासौ तथा बुद्धिफलपल्लवशालिनम् ।  
आनन्दमन्थरमनाः पुष्परूपाचलोपमम् ॥ 4.50.1 ॥  
कदम्बं रोदसीस्तम्भमारुरोह वनस्थितम् ।  
एकार्णवगतं शौरिर्वटवृक्षमिवोन्नतम् ॥ 4.50.2 ॥  
तत्रासौ व्योमलग्नायाः शाखायाः प्रान्तपल्लवे ।  
विवेश विगताशङ्कमेकाग्रं तप आस्थितः ॥ 4.50.3 ॥  
अथोपविश्य मृदुनि नवपल्लवविष्टरे ।  
क्षणमालोकितास्तेन दिशः कौतुकचञ्चलम् ॥ 4.50.4 ॥  
सरिदेकावलीरम्याः शैलेन्द्रस्तनकुड्भलाः ।  
निर्मलाकाशकबरा लोलनीलाम्बुदालकाः ॥ 4.50.5 ॥  
नीलपल्लववसनाः पुष्पपूरावतंसिकाः ।  
गृहीतसागरापूर्णकलशाः पुरुभूषणाः ॥ 4.50.6 ॥  
धृतप्रफुल्लपद्मिन्यः सुगन्धिमुखमारुताः ।  
नीलघुंघुमकाकल्यो निर्झरारावनूपुराः ॥ 4.50.7 ॥  
द्युमूर्धानो महीपादा वनालीरोमराजयः ।  
जङ्गलोरुनितम्बिन्यश्चन्द्रार्ककृतकुण्डलाः ॥ 4.50.8 ॥  
शालिसंसारकेदाराश्चन्दनस्थालिकान्विताः ।  
शिखरोरसिजालग्नहिमशुभ्राम्बुदांशुकाः ॥ 4.50.9 ॥  
महार्णवपयः पूरनवमण्डनदर्पणाः ।  
ऋक्षौघघर्मपुलका भुवनान्तः पुरान्तराः ॥ 4.50.10 ॥  
आर्तवस्तनधारिण्यो लग्नसूर्यांशुकुङ्कुमाः ।  
विचित्रकुसुमोपेताश्चन्द्रांशुसितचन्दनाः ॥ 4.50.11 ॥  
गगनगतलतादलोपविष्टः  
प्रसृतवनावनिवारिवाहवेषाः ।  
त्रिभुवनवनिता ददर्श हृष्टः  
कुसुमनिरन्तरमण्डिता दशाशाः ॥ 4.50.12 ॥

इत्यार्षे श्रीवासिष्ठमहारामायणे वाल्मीकीये देo मोo स्थितिप्रकरणे दाo दाशूरदिगवलोकनं नाम पञ्चाशः सर्गः ॥ 50 ॥

  एकपञ्चाशः सर्गः 51

श्रीवसिष्ठ उवाच ।  
ततः प्रभृति तत्रासौ प्रसिद्धस्तापसाश्रमे ।  
कदम्बदाशूर इति शूरस्तपसि दारुणे ॥ 4.51.1 ॥  
तस्मिल्ँलतादले स्थित्वा विलोक्य ककुभः क्षणात् ।  
दृढपद्मासनं बद्ध्वा दिग्भ्यः प्रत्याहृतात्मना ॥ 4.51.2 ॥  
अज्ञातपरमार्थेन क्रियामात्रे च तिष्ठता ।  
फलकार्पण्ययुक्तेन मनसा सोऽकरोन्मखम् ॥ 4.51.3 ॥  
नभोगतलतापत्रसंस्थितेनान्तरात्मना ।  
सर्वाः स्वमनसा तेन कृता यज्ञक्रियाः क्रमात् ॥ 4.51.4 ॥  
तत्रासौ दश वर्षाणि मनसैवायजत्सुरान् ।  
गवाश्वनरमेधाद्यैर्यज्ञैर्विपुलदक्षिणैः ॥ 4.51.5 ॥  
कालेनामलतां याते वितते तस्य चेतसि ।  
बलादवततारान्तर्ज्ञानमात्मप्रसादजम् ॥ 4.51.6 ॥  
ततो विशीर्णावरणो विगलद्वासनामलः ।  
स ददर्शैकदा तस्यां लतायामग्रतः स्थिताम् ॥ 4.51.7 ॥  
वनदेवीं विशालाक्षीमालोककुसुमाम्बराम् ।  
कामिनीं कान्तवदनां मदघूर्णितलोचनाम् ॥ 4.51.8 ॥  
नीलोत्पलामोदवतीमतीव सुमनोहराम् ।  
तामुवाचानवद्याङ्गीं स मुनिर्विनताननाम् ॥ 4.51.9 ॥  
कोकिलाकुसुमापूरनतां वनलतामिव ।  
का त्वमुत्पलपत्राक्षि कान्तिविक्षोबितस्मरा ॥ 4.51.10 ॥  
वयस्यामिव पुष्पाढ्यां लतां किमिव तिष्ठसि ।  
इत्युक्ते मृगशावाक्षी गौरपीनपयोधरा ॥ 4.51.11 ॥  
मुनिमाह मनोहारि मुग्धाक्षरमिदं वचः ।  
यानि यानि दुरापानि वाञ्छितानि महीतले ॥ 4.51.12 ॥  
प्राप्यन्ते तानि तान्याशु महतामेव याच्ञया ।  
अहमस्मिल्ँलाताकीर्णे त्वत्कदम्बाभ्यलंकृते ॥ 4.51.13 ॥  
लतालीलालया ब्रह्मन्विपिने वनदेवता ।  
यश्चैत्रसितपक्षस्य त्रयोदश्यां स्मरोत्सवे ॥ 4.51.14 ॥  
बभूव वनदेवीनां समाजो नन्दने वने ।  
तत्राहमगमं नाथ त्रैलोक्यललनासदः ॥ 4.51.15 ॥  
तत्र दृष्टा मया सर्वा वयस्या मदनोत्सवे ।  
अपुत्रया पुत्रयुतास्तेनाहं दुः खिता भृशम् ॥ 4.51.16 ॥  
त्वयि सर्वार्थसार्थस्य बृहत्कल्पतरौ स्थिते ।  
अनाथेव कथं नाथ किल शोचाम्यपुत्रिका ॥ 4.51.17 ॥  
देहि मे भगवन्पुत्र नो चेद्देहमिहाग्नये ।  
प्रकरोम्याहुतिं पुत्र दुः खदाहोपशान्तये ॥ 4.51.18 ॥  
तामित्युक्तवतीं तन्वीं विहस्य मुनिपुङ्गवः ।  
प्राह हस्तगतं पुष्पं तस्यै दत्त्वा दयान्वितः ॥ 4.51.19 ॥  
गच्छ तन्वङ्गि मासेन पूजार्हमलिलोचनम् ।  
प्रसोष्यसे सुतं कान्तं प्रसूनमिव सल्लता ॥ 4.51.20 ॥  
किंत्वसौ मरणावेशयायिन्या नस्त्वया सुतः ।  
याचितः कृच्छ्रं संप्राप्य ज्ञाता तेन भविष्यति ॥ 4.51.21 ॥  
इत्युक्त्वा स मुनिस्तन्वीं प्रसन्नमुखमण्डलाम् ।  
परिचर्यां करोमीति प्रार्थनोत्कां व्यसर्जयत् ॥ 4.51.22 ॥  
सा जगामात्मसदनं सोऽतिष्ठत्स्वात्मना सह ।  
अवहत्क्रमशः काल ऋतुसंवत्सराङ्कितः ॥ 4.51.23 ॥  
अथ दीर्घेण कालेन सैवोत्पलविलोचना ।  
द्वादशाब्दमुपादाय सुतं मुनिमुपाययौ ॥ 4.51.24 ॥  
सा प्रणम्योपविश्याग्रे मुनिमिन्दुसमाननम् ।  
उवाच कलया वाचा चूतद्रुममिवालिनी ॥ 4.51.25 ॥  
अयं स भगवन्भव्यः कुमारः पुत्र आवयोः ।  
कृतो मया समग्राणां कलानां किल कोविदः ॥ 4.51.26 ॥  
प्रभो केवलमेतेन ज्ञानं नाधिगतं शुभम् ।  
येन संसारचक्रेऽस्मिन्न पुनः परिपीड्यते ॥ 4.51.27 ॥  
ज्ञानं त्वमेवास्य विभो कृपयोपदिशाधुना ।  
को हि नाम कुले जातं पुत्रं मौर्ख्येण योजयेत् ॥ 4.51.28 ॥  
एवं वदन्तीं स मुनिः सच्छिष्यमबले सुतम् ।  
इहैव स्थापयैनं त्वमित्युक्त्वा तां व्यसर्जयत् ॥ 4.51.29 ॥  
तस्यां गतायां स पितुरन्तेवासितया तया ।  
अतिष्ठत्संयतो धीमानर्कस्येवारुणः पुरः ॥ 4.51.30 ॥  
कदर्थः प्राप्य विज्ञानं ततश्चित्राभिरुक्तिभिः ।  
चिरकालमसौ तत्र मुनिः पुत्रमबोधयत् ॥ 4.51.31 ॥  
आख्यायिकाख्यानशतैर्दृष्टान्तैर्दृष्टिकल्पितैः ।  
तथेतिहासवृत्तान्तैर्वेदवेदान्तनिश्चयैः ॥ 4.51.32 ॥  
अनुद्वेगितया नित्यं विस्तरेण कथाक्रमैः ।  
अनुभूतिमुपारूढै रूढिमेति यथा मयि ॥ 4.51.33 ॥  
अनुभववशतो रसातिरिक्तै-  
रलमुचितार्थवचोगणैर्महात्मा ।  
जलद इव शिखण्डिनं पुरः स्थं  
तनयमबोधयदम्बरे महर्षिः ॥ 4.51.34 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे दाशूरोo दाशूरसुतानुबोधनं नामैकपञ्चाशः सर्गः ॥ 51 ॥

  द्विपञ्चाशः सर्गः 52

श्रीवसिष्ठ उवाच ।  
कदाचिदथ मार्गेण तेन कैलासवासिनीम् ।  
अहं स्नातुमदृश्यात्मा व्योमवीथीगतोऽगमम् ॥ 4.52.1 ॥  
निर्गत्य नभसः सप्तमुनिमण्डलकोटरात् ।  
रात्रौ प्राप्तोऽस्मि सुमते दाशूरतरुमुन्नतम् (1) ॥ 4.52.2 ॥  
(1. मूलतः इति पाठः, तत्र सार्वविभक्तिकस्तसिः.)  
यावच्छृणोमि विटपकुहरात्कानने वचः ।  
कुड्भलाम्भोजलग्नस्य षट्‌पदस्येव निः स्वनम् ॥ 4.52.3 ॥  
श्रृणु पुत्र महाबुद्धे वस्तुतोऽस्य समामिमाम् ।  
वर्णयामि महाश्चर्यामेकामाख्यायिकां तव ॥ 4.52.4 ॥  
अस्ति राजा महावीर्यो विख्यातो भुवनत्रये ।  
नाम्ना खेत्थ इति श्रीमाञ्जगदाक्रमणक्षमः ॥ 4.52.5 ॥  
अस्यानुशासनं सर्वे भुवनेष्वपि नायकाः ।  
शिरोभिर्धारयन्त्युच्चैश्चडामणिमिवार्थिनः ॥ 4.52.6 ॥  
यः साहसैकरसिको नानाश्चर्यविहारवान् ।  
केनचित्त्रिषु लोकेषु न महात्मा वशीकृतः ॥ 4.52.7 ॥  
यस्यारम्भसहस्राणि सुखदुः खप्रदान्यलम् ।  
संख्यातुं केन शक्यन्ते कल्लोला जलधेरिव ॥ 4.52.8 ॥  
यस्य वीर्यं सुवीर्यस्य न शस्त्रैर्न च पावकैः ।  
केनचिद्भुवने क्रान्तमाकाशमिव मुष्टिना ॥ 4.52.9 ॥  
यदीयां विततारम्भां लीलां निर्माणभासुराम् ।  
न मनागनुवर्तन्ते शक्रोपेन्द्रहरा अपि ॥ 4.52.10 ॥  
त्रयस्तस्य महाबाहो देहा विहरणक्षमाः ।  
जगदाक्रम्य तिष्ठन्ति ह्युत्तमाधममध्यमाः ॥ 4.52.11 ॥  
व्योमन्येवातिवितते जातोऽसौ त्रिशरीरकः ।  
तत्रैव च स्थितिं यातः शब्दपातश्च पक्षिवत् ॥ 4.52.12 ॥  
तत्रैवापारगगने नगरं तेन निर्मितम् ।  
चतुर्दशमहारथ्यं विभागत्रयभूषितम् ॥ 4.52.13 ॥  
वनोपवनमालाढ्यं क्रीडाशिखरिसुन्दरम् ।  
मुक्तालताविवलितवापीसप्तकभूषितम् (2) ॥ 4.52.14 ॥  
(2. विगलित इति पाठः.)  
शीतलोष्णात्मकाक्षीणदीपद्वयविराजितम् ।  
ऊर्ध्वाधोगतिरूपेण वणिङ्भार्गेण संकुलम् ॥ 4.52.15 ॥  
तस्मिन्नेवातिविपुले पत्तने तेन भूभृता ।  
संसारिणो विरचिता मुग्धापवरका गणाः ॥ 4.52.16 ॥  
ऊर्ध्वं केचिदधः केचित्केचिन्मध्ये नियोजिताः ।  
केचिच्चिरेण नश्यन्तः केचिच्छीघ्रविनाशिनः ॥ 4.52.17 ॥  
असितच्छादनच्छन्ना नवद्वारविभूषिताः ।  
अनारतवहद्वाता बहुवातायनान्विताः ॥ 4.52.18 ॥  
दीपपञ्चकसालोकास्त्रिस्थूणाः शुक्लदारवः ।  
मसृणालेपमृदवः प्रतोलीभुजसंकुलाः ॥ 4.52.19 ॥  
मायया रचितास्तेन राज्ञा तेषु महात्मना ।  
रक्षितारो महायक्षा नित्यमालोकभीरवः ॥ 4.52.20 ॥  
अथापवरकौघेषु चलत्सु स महीपतिः ।  
करोति विविधां क्रीडां नीडेष्विव विहङ्गमः ॥ 4.52.21 ॥  
त्रिशरीरशतेष्वन्तस्तैर्यक्षैः सह पुत्रक ।  
लीलावशमुषित्वा तु पुनर्निर्गम्य गच्छति ॥ 4.52.22 ॥  
तस्येच्छा जायते वत्स कदाचिच्चलचेतसः ।  
पुरं भविष्यन्निर्माणं किंचिद्यामीति निश्चला ॥ 4.52.23 ॥  
भूताविष्ट इवावेगात्तत उत्थाय धावति ।  
पुरं तदप्यथाप्नोति (1) गन्धर्वैरिव निर्मितम् ॥ 4.52.24 ॥  
(1. तदायमाप्नोति इति पाठः.)  
तस्येच्छा जायते पुत्र कदाचिच्चलचेतसः ।  
विनाशं संप्रयामीति तेनाशु स विनश्यति ॥ 4.52.25 ॥  
पुनरुत्पद्यते (2) तूर्णं स्वात्मनोर्मिरिवाम्भसः ।  
(2. कसेरुका=पृष्ठास्थि.)  
व्यवहारं तनोत्युच्चैः पुनरारम्भमन्थरम् ॥ 4.52.26 ॥  
स्वयैव व्यवहृत्याथ कदाचित्परिभूयते ।  
किंकरोस्म्यहमज्ञोऽस्मि दुः खितोऽस्मीति शोचति ॥ 4.52.27 ॥  
मुदमेत्य कदाचिच्च स्वयमायाति दीनताम् ।  
प्रावृड्वर्षकलोल्लासपूरादिव नदीरयः ॥ 4.52.28 ॥  
जयति गच्छति वल्गति जृम्भते  
स्फुरति भाति न भाति च भासुरः ।  
सुत महामहिमा स महीपतिः  
पतिरपामिव वातरयाकुलः ॥ 4.52.29 ॥

इत्यार्षे श्रीवासिष्ठमहारामायणे वाल्मीकीये देo मोo स्थितिप्रकरणे दाशूरोo खोत्थविभववर्णनं नाम द्विपञ्चाशः सर्गः ॥ 52 ॥

  त्रिपञ्चाशः सर्गः 53

श्रीवसिष्ठ उवाच ।  
अथापृच्छत्सुतस्तत्र जम्बूद्वीपे महानिशि ।  
कदम्बाग्रावचूडस्थं पितरं पावनाशयम् ॥ 4.53.1 ॥  
पुत्र उवाच ।  
कोऽसौ खोत्थ इति ख्यातो भूपस्तातोत्तमाकृतिः ।  
कथितं च किमेतन्मे त्वयेति ब्रूहि तत्त्वतः ॥ 4.53.2 ॥  
क्व भविष्यति निर्माणं वर्तमाने क्व गम्यता ।  
उभयार्थविरुद्धत्वान्मन्मोहाय वचस्तव ॥ 4.53.3 ॥  
दाशूर उवाच ।  
श्रृणु पुत्र यथाभूतमेतत्ते कथयाम्यहम् ।  
येन संसारचक्रस्य तत्त्वमस्यावबुध्यसे ॥ 4.53.4 ॥  
असदप्युत्थितारम्भमवस्तुमयमाततम् ।  
संसारसंस्थानमिदमेवमाकथितं मया ॥ 4.53.5 ॥  
परमान्नभसो जातः संकल्पः खोत्थ उच्यते ।  
जायते स्वयमेवासौ स्वयमेव विलीयते ॥ 4.53.6 ॥  
तत्स्वरूपमिदं सर्वं जगदाभोगि विद्यते ।  
जायते तत्र जाते तु तस्मिन्नष्टे विनश्यति ॥ 4.53.7 ॥  
ब्रह्मविष्ण्विन्द्ररुद्राद्यांस्तस्यैवावयवान्विदुः ।  
विटपानिव वृक्षस्य श्रृङ्गाणीव महीभृतः ॥ 4.53.8 ॥  
शून्ये व्योमनि तेनेदं निर्मितं त्रिजगत्पुरम् ।  
प्रतिभासानुसंधानमात्रेणैत्य विरिञ्चिताम् ॥ 4.53.9 ॥  
यत्रेमे विततालोका लोककोशाश्चतुर्दश ।  
वनोपवनमालाश्च यत्रोद्यानपरम्पराः ॥ 4.53.10 ॥  
क्रीडाशिखरिणो यत्र सह्यमन्दरमेरवः ।  
शीतोष्णदीप्ती चन्द्रार्कौ दीपौ यत्रानलाकृती ॥ 4.53.11 ॥  
सूर्यांशुकचदालोलतरङ्गोत्तुङ्गमौक्तिकाः ।  
वहन्ति सरितो यत्र सन्मुक्तावलयश्चलाः ॥ 4.53.12 ॥  
इक्षुक्षीरादिसलिला मणिरत्नबिसाङ्कुराः ।  
और्वानलाम्बुजा यत्र वाप्यः सप्त महार्णवाः ॥ 4.53.13 ॥  
अध उर्व्यां तथोर्ध्वे खे पुण्यापुण्यधनश्रियः ।  
नरामरकिराटानां यत्रान्तं क्रयविक्रयौ ॥ 4.53.14 ॥  
तस्मिन्नेव जगत्यस्मिन्पुरे संकल्पभूभृता ।  
क्रीडार्थमात्मनश्चित्रा देहापवरकाः कृताः ॥ 4.53.15 ॥  
केचिद्गीर्वाणनामन ऊर्ध्व एव नियोजिताः ।  
नरनागादयः केचिदध एव नियोजिताः ॥ 4.53.16 ॥  
वातयन्त्रप्रवाहेण चलन्तो मांसमृन्मयाः ।  
सितास्थिदारवश्चित्रास्त्वग्लेपमसृणामलाः ॥ 4.53.17 ॥  
केचिच्चिरेण नश्यन्ति केचिच्छीघ्रविनाशिनः ।  
केचित्केशोलपोल्लासरचिताच्छादनश्रियः ॥ 4.53.18 ॥  
कर्णाक्षिनासाप्रमुखैर्द्वारैर्नवभिरन्विताः ।  
अनारतवहत्प्राणपवनेनोष्णशीतलाः ॥ 4.53.19 ॥  
कर्णनासास्यताल्वादिवातायनगणान्विताः ।  
भुजाद्यङ्गप्रतोलीकाः पञ्चेन्द्रियकुदीपकाः ॥ 4.53.20 ॥  
मायया रचितास्तेषु संकल्पेन महामते ।  
अहङ्कारमहायक्षाः परमालोकभीरवः ॥ 4.53.21 ॥  
देहापवरकेष्वन्तर्महाहङ्कारयक्षकैः ।  
सह संक्रीडतेऽत्यर्थं स सदैवासदुत्थितैः ॥ 4.53.22 ॥  
यथा कुसूले मार्जारो भस्त्रायां भुजगो यथा ।  
मुक्ताफलं यथा वेणावहङ्कारस्तथा तनौ ॥ 4.53.23 ॥  
क्षणमभ्युदयं यान्ति क्षणं शाम्यन्ति दीपवत् ।  
देहगेहेषु संकल्पतरङ्गाः सागरेष्विव ॥ 4.53.24 ॥  
भविष्यन्नवनिर्माणं स व्याप्नोति तदा पुरम् ।  
यदा संकल्पितं वस्तु क्षणादेव प्रपश्यति ॥ 4.53.25 ॥  
असंकल्पनमात्रेण स्वेनैवाशु विनश्यति ।  
श्रेयसै परमायस्य नाशत्वेन तु संभवः ॥ 4.53.26 ॥  
स्वयं संकल्पनामात्रं जायते बालयक्षवत् ।  
अनन्तायात्मदुः खाय नानन्दाय कदाचन ॥ 4.53.27 ॥  
इदं स्फारं जगद्दुः खं प्रतनोत्यात्मसत्तया ।  
असत्तया नाशयति घनमान्ध्यं यथा तमः ॥ 4.53.28 ॥  
स्वयैव दुः खदायिन्या चेष्टया परिरोदिति ।  
काष्ठावष्टब्धवृषणः कीलोत्पाटी कपिर्यथा ॥ 4.53.29 ॥  
संकल्पितानन्दलवस्तिष्ठत्युद्धरकन्धरम् ।  
अकस्मात्प्रच्युतमधुबिन्दुभुक्करभो यथा ॥ 4.53.30 ॥  
क्षणं विरतिमायाति रतिमेति क्षणं स्वयम् ।  
क्षणं विकारमायाति संकल्पेनैव बालवत् ॥ 4.53.31 ॥  
एनं सकलभावेभ्यः कृत्वा निर्मूलमादरात् ।  
मतिरन्तः पदं याति यथा पुत्र तथा कुरु ॥ 4.53.32 ॥  
त्रयस्तस्या मतेर्देहा अधमोत्तममध्यमाः ।  
तमः सत्त्वरजः संज्ञाः कारणं जगतः स्थितेः ॥ 4.53.33 ॥  
तमोरूपो हि संकल्पो नित्यं प्राकृतचेष्टया ।  
परां कृपणतामेत्य प्रयाति कृमिकीटताम् ॥ 4.53.34 ॥  
सत्त्वरूपो हि संकल्पो धर्मज्ञानपरायणः ।  
अदूरकेवलीभावं स्वाराज्यमधितिष्ठति ॥ 4.53.35 ॥  
रजोरूपो हि संकल्पो लोकसंव्यवहारवान् ।  
परितिष्ठति संसारे पुत्रदारानुरञ्जितः ॥ 4.53.36 ॥  
त्रिविधं तु परित्यज्य रूपमेतन्महामते ।  
संकल्पः परमायाति पदमात्मपरिक्षये ॥ 4.53.37 ॥  
सर्वा दृष्टीः परित्यज्य नियम्य मनसा मनः ।  
सबाह्याभ्यन्तरार्थस्य संकल्पस्य क्षयं कुरु ॥ 4.53.38 ॥  
यदि वर्षसहस्राणि तपश्चरसि दारुणम् ।  
यदि वा विलयात्मानं शिलायां चूर्णयस्यलम् ॥ 4.53.39 ॥  
यदि वाग्निं प्रविशसि वडवाग्निमथापि वा ।  
यदि वा पतसि श्वभ्रे खड्गधाराजवे तथा ॥ 4.53.40 ॥  
हरो यद्युपदेष्टा ते हरिः कमलजोऽपि वा ।  
अत्यन्तकरुणाक्रान्तो लोकनाथोऽथवा यतिः ॥ 4.53.41 ॥  
पातालस्थस्य भूस्थस्य स्वर्गस्थस्यापि तत्तव ।  
नान्यः कश्चिदुपायोऽस्ति संकल्पोपशमादृते ॥ 4.53.42 ॥  
अनाबाधेऽविकारे च सुखे परमपावने ।  
संकल्पोपशमे यत्नं पौरुषेण परं कुरु ॥ 4.53.43 ॥  
संकल्पतन्तावखिला भावाः प्रोताः किलानघ ।  
छिन्ने तन्तौ न जाने ते क्व यान्ति विशरारवः ॥ 4.53.44 ॥  
असत्सत्सदसत्सर्वं संकल्पादेव नान्यतः ।  
संकल्पं सदसच्चैवमिह सत्यं किमुच्यताम् ॥ 4.53.45 ॥  
संकल्प्यते यथा यद्यत्तत्तथा भवति क्षणात् ।  
मा किंचिदपि तत्त्वज्ञ संकल्पय कदाचन ॥ 4.53.46 ॥  
निः संकल्पो यथाप्राप्तव्यवहारपरो भव ।  
चिदचेत्योन्मुखत्वं हि याति संकल्पसंक्षये ॥ 4.53.47 ॥  
उत्थाय सत्त्वरूपेण योन्या सत्यमयात्मकम् ।  
न तज्जगद्दुः खमिदं व्यर्थं सदृशमात्मनः ॥ 4.53.48 ॥  
तेन दुः खाय महते किं मृतेन तवानघ ।  
यददुः खाय तत्प्राज्ञाः संश्रयन्तीह नेतरत् ॥ 4.53.49 ॥  
अधिगतपरमार्थतामुपेत्य  
प्रसभमपास्य विकल्पजालमुच्चैः ।  
अदिगमय पदं तदद्वितीयं  
विततसुखाय सुषुप्तचित्तवृत्तिः ॥ 4.53.50 ॥

इत्यार्षे श्रीवासिष्ठमहारामायणे वाल्मीकीये देo मोo स्थितिo दाशूरोo संसारनगरविकल्पयोगविचारो नाम त्रिपञ्चाशः सर्गः ॥ 53 ॥

  चतुः पञ्चाशः सर्गः 54

पुत्र उवाच ।  
कीदृशस्तात संकल्पः कथमुत्पद्यते प्रभो ।  
कथं च वृद्धिमाप्नोति कथं चैष विनश्यति ॥ 4.54.1 ॥  
दाशूर उवाच ।  
अनन्तस्यात्मतत्त्वस्य सत्तासामान्यरूपिणः ।  
चितश्चेत्योन्मुखत्वं यत्तत्संकल्पाङ्कुरं विदुः ॥ 4.54.2 ॥  
लेशतः प्राप्तसत्ताकः स एव घनतां शनैः ।  
याति चित्तखमापूर्य दृढजाड्याय मेघवत् ॥ 4.54.3 ॥  
भावयन्ती चितिश्चेत्यं व्यतिरिक्तमिवात्मनः ।  
संकल्पतामुपायाति बीजमङ्कुरतामिव ॥ 4.54.4 ॥  
संकल्पेन हि संकल्पः स्वयमेव प्रजायते ।  
वर्धते स्वयमेवाशु दुः खाय न सुखाय तु ॥ 4.54.5 ॥  
संकल्पमात्रं हि जगज्जलमात्रं यथार्णवः ।  
ऋते संकल्पमन्या ते नास्ति संसारदुः खिता ॥ 4.54.6 ॥  
काकतालीययोगेन संजातोऽस्ति मुधैव हि ।  
मृगतृष्णाद्विचन्द्रत्वमिवासत्यं च वर्धते ॥ 4.54.7 ॥  
निगीर्णमातुलिङ्गस्य कनकप्रत्ययो यथा ।  
स्वयमभ्येत्यसत्योऽन्तः संकल्पस्ते तथा हृदि ॥ 4.54.8 ॥  
असत्यमेव जातस्त्वमसत्यमपि वर्तसे ।  
अस्मिञ्ज्ञाते च विज्ञाने ह्यसत्यं संविलीयते ॥ 4.54.9 ॥  
असौ सोऽहमिमे भावाः सुखदुः खमया मम ।  
व्यर्थमेवेति नानास्था येनान्तः पितप्यसे ॥ 4.54.10 ॥  
असन्नेवास्य जातोऽसि कुतो जन्मविलासतः ।  
व्यर्थमेवावमूढोऽसि संकल्पवशतः स्वतः ॥ 4.54.11 ॥  
मा संकल्पय संकल्पं भावं भावय मा स्थितौ ।  
एतावतैव भावेन भव्यो भवति भूतये ॥ 4.54.12 ॥  
संकल्पनाशयत्नेन न भयान्यनुगच्छति ।  
भावनाभावमात्रेण संकल्पः क्षीयते स्वयम् ॥ 4.54.13 ॥  
सुमनः पल्लवामर्दे किंचिद्व्यतिकरो भवेत् ।  
सुसाध्यो भावमात्रेण नतु संकल्पनाशने ॥ 4.54.14 ॥  
पुष्पाक्रान्तौ करस्पन्दयत्नः पुत्रोपयुज्यते ।  
तदप्युपकरोत्यस्मिन्न संकल्पपरिक्षये ॥ 4.54.15 ॥  
संकल्पो येन हन्तव्यस्तेन भावविपर्ययात् ।  
अप्यर्देन निमेषेण लीलयैव निहन्यते ॥ 4.54.16 ॥  
भावमात्रोपसंपन्ने स्वात्मनि स्थितिमागते ।  
साद्यते यदसाध्यं तत्कस्य स्यात्किमिवाङ्गते ॥ 4.54.17 ॥  
संकल्पेनैव संकल्पं मनसा स्वमनो मुने ।  
छित्त्वा स्वात्मनि तिष्ठ त्वं किमेतावति दुष्करम् ॥ 4.54.18 ॥  
उपशान्ते हि संकल्पे उपशान्तमिदं भवेत् ।  
संसारदुः खमखिलं मूलादपि महामते ॥ 4.54.19 ॥  
संकल्पो हि मनो जीवश्चित्तं बुद्धिः सवासना ।  
नाम्नैवान्यत्वमेतेषां नार्थेनार्थविदां वर ॥ 4.54.20 ॥  
संकल्पनादृते नेह किंचिदेवास्ति कुत्रचित् ।  
तमेव हृदयाच्छिन्धि (1) किमेतत्परिशोचसि ॥ 4.54.21 ॥  
(1. किमन्यत् इति पाठः.)  
यथैवेदं नभः शून्यं जगच्छून्यं तथैव हि ।  
असन्मयविकल्पोत्थे उभे एते तते यतः ॥ 4.54.22 ॥  
असिद्धं सर्वमेवैतदसिद्धेनैव साधितम् ।  
संकल्पेन जगद्यस्माद्भावना क्वावतिष्ठताम् ॥ 4.54.23 ॥  
(सत्यास्थायामसत्यां (2) तु किंनिष्ठा वासना भवेत् ।)  
(2. इदमर्धमधिकं क्वचित्.)  
भावनाक्षयतः सिद्धिस्ततः प्राप्यं न शिष्यते ।  
तस्मादसदिदं सर्वं विज्ञेयं हेलयेद्धया ॥ 4.54.24 ॥  
तनुबावनया तेन सुखदुः खैर्न लिप्यते ।  
अवस्त्विति च निर्णीय स्नेहास्था न प्रवर्तते ॥ 4.54.25 ॥  
आस्थाक्षये न जायेते हर्षामर्षौ भवाभवौ ।  
तस्मादसदिदं सर्वं सुखदुः खादिविभ्रमैः ॥ 4.54.26 ॥  
मनो जीवः स्फुरत्युच्चैर्मानसं नगरं जगत् ।  
भविष्यद्वर्तमानं च भूतं च परिवर्तयन् ॥ 4.54.27 ॥  
वासनावलितं लोके स्फुरच्छक्ति मनः स्थितम् ।  
करोति स्वाशयेनेमां व्यवस्थां मलिनश्चलः ॥ 4.54.28 ॥  
आत्मनः सदृशीं लीलां जीवो हृद्वनमर्कटः ।  
दीर्घमाकारमादाय निमेषाद्याति ह्रस्वताम् ॥ 4.54.29 ॥  
ग्रहीतुं च न शक्यन्ते संकल्पजलवीचयः ।  
मनाग्दृष्टा विवर्धन्ते ह्रसन्ति सपरिच्छदाः ॥ 4.54.30 ॥  
तृणमात्रेण दीप्यन्ते संकल्पा वह्निशेषवत् ।  
जगत्यप्रकटाकाराः प्रदीप्ताः क्षणभङ्गुराः ॥ 4.54.31 ॥  
भ्रमदा जडसंस्थानाः संकल्पास्तडिदग्नयः ।  
यदेवासन्मयं पुत्र तदेवासु चिकित्सितुम् ॥ 4.54.32 ॥  
शक्यते नात्र संदेहो नासत्सद्भवति क्वचित् ।  
संस्थितो यदि संकल्पो दुश्चिकित्स्यः स्वतो भवेत् ॥ 4.54.33 ॥  
किंत्वसद्भूत एवैष सुचिकित्स्यस्तदा भवेत् ।  
अकृत्रिमं चेत्संसारमलमङ्गारकार्ष्ण्यवत् ॥ 4.54.34 ॥  
तदेतत्त्रालने साधो कः प्रवर्तेत दुर्मतिः ।  
किंत्वेतत्तण्डुलेष्वेव तुषकञ्चुकवत्स्थितम् ॥ 4.54.35 ॥  
यतस्ततः प्रयत्नेन पौरुषेण विनश्यति ।  
अकृत्रिममपि प्राप्तं भृशं पुत्र तथा पुनः ॥ 4.54.36 ॥  
सुखोच्छेद्यतया ज्ञस्य संसारमलमाततम् ।  
तण्डुलस्य यथा चर्म यथा ताम्रस्य कालिमा ॥ 4.54.37 ॥  
नश्यति क्रियया पुत्र पुरुषस्य तथा मलम् ।  
नश्यत्येव न संदेहस्तस्मादुद्यमवान्भव ॥ 4.54.38 ॥  
असत्कल्पैर्विकल्पैर्यत्संसारो न जितो मुधा ।  
स्तोकेनाशु लयं याति क्वासद्वस्तु चिरंस्थितम् ॥ 4.54.39 ॥  
असत्यामेति संसारः स्वव्यवस्थां विचारतः ।  
दीपालोकादिवान्धस्य द्वीन्दुत्वं स्वीक्षितादिव ॥ 4.54.40 ॥  
नासौ तव न चास्य त्वं भ्रान्तिं पुत्र परित्यज ।  
असत्ये अत्यवद्दृष्टे भावना मा स्म हीदृशः ॥ 4.54.41 ॥  
मम गुरुविभवोज्ज्वला विलासा  
इति तव मास्तु वृथैव विभ्रमोऽन्तः ।  
त्वमपि च वितताश्च ते विलासा  
विलसति सर्वमिदं तदात्मतत्त्वम् ॥ 4.54.42 ॥

इत्यार्षे श्रीवासिष्ठमहारामायणे वाल्मीकीये देo मोo स्थितिप्रकरणे दाशूरोo संकल्पचिकित्सा नाम चतुः पञ्चाशः सर्गः ॥ 54 ॥

  पञ्चपञ्चाशः सर्गः 55

श्रीवसिष्ठ उवाच ।  
इत्याकर्ण्य तदा तत्र रात्रावालपनं द्वयोः ।  
अहं रघुकुलाकाशशशाङ्क रघुनन्दन ॥ 4.55.1 ॥  
पतितः खात्कदम्बाग्रे पत्रपुष्पफलाकुले ।  
तूष्णीं निर्वृष्टमुक्तात्मा श्रृङ्गाग्र इव तोयदः ॥ 4.55.2 ॥  
अपश्यं तत्र दाशूरं शूरमिन्द्रियनिग्रहे ।  
परेण तपसा युक्तं तेजसेव हुताशनम् ॥ 4.55.3 ॥  
तेजोभिर्देहनिष्क्रान्तैः काञ्चनीकृतभूतलम् ।  
तापयन्तं प्रदेशं तं भुवनं भास्करो यथा ॥ 4.55.4 ॥  
मामथालोक्य संप्राप्तं दाशूरोऽर्घसपर्यया ।  
वितीर्णविष्टरं पत्रपूजया पर्यपूजयत् ॥ 4.55.5 ॥  
ततः पूर्वकथास्तेन सह दाशूर भास्वता ।  
कृतास्तनयसंबोधाः संसारोत्तरणक्षमाः ॥ 4.55.6 ॥  
दृष्टवांस्तमहं वृक्षं करोकोत्तरकोटरम् ।  
दाशूरस्येच्छया सर्वैरयतद्भिर्मृगव्रजैः ॥ 4.55.7 ॥  
सेव्यमानं वनमिव लतामण्डलमण्डितम् ।  
स्मितेन विस्फुटमिव श्वसनस्फुरितच्छदम् ॥ 4.55.8 ॥  
लताकोटिगतैर्भ्रान्तैश्चामरैरिन्दुसुन्दरैः ।  
शुभ्राभ्रखण्डनिकरैः शरन्नभ इवावृतम् ॥ 4.55.9 ॥  
प्रालेयकणपद्धत्या मुक्तावल्याभ्यलंकृतम् ।  
सर्वावयवमेवाच्छपुष्पपूरैः प्रपूरितम् ॥ 4.55.10 ॥  
स्वरेणुचन्दनालेपैः समालब्धमखण्डितम् ।  
स्वच्छदाभोगविपुलरक्ताम्बरपरिच्छदम् ॥ 4.55.11 ॥  
विवाहायेव वेषेण पुष्पभारातिभारिणा ।  
लताङ्गनानुषक्तेन नागरेण कृतोपमम् ॥ 4.55.12 ॥  
मुनिबद्धोटजाकारलतामण्डपमण्डितम् ।  
मञ्जरीभिः पताकाभिर्युक्तं पुरमहोत्सवे ॥ 4.55.13 ॥  
मृगकण्डूयनध्वस्तपुष्पधूलिविधूसरम् ।  
प्रोत्सारितोपान्तवनं वृषमल्लमिवोत्थितम् ॥ 4.55.14 ॥  
बर्हिभिः कुसुमोद्वान्तपरागपरिपाटलैः ।  
निक्षेपक्षिप्तसंध्याभ्रबालवालमिवाचलैः ॥ 4.55.15 ॥  
प्रवालारुणहस्तेन कुसुमस्मितशोभिना ।  
मधुना घूर्णमानेन प्रान्तेन पुलकत्विषा ॥ 4.55.16 ॥  
नीरन्ध्रपुष्पपूर्णेन घूर्णितेन वनानिलैः ।  
निद्रालुकुड्भलदृशा स्तबकस्तनधारिणा ॥ 4.55.17 ॥  
पुष्पजालरजः पुञ्जकुङ्कुमारुणवाससा ।  
लताविताननिलयवातायननिषङ्गिणा ॥ 4.55.18 ॥  
नीलपुष्पलतादोलालीलालास्यविलासिना ।  
आपादमस्तकप्रान्तं सर्वतो निर्मितालयम् ॥ 4.55.19 ॥  
वृन्देन वनदेवीनां कोकिलालापशालिना ।  
संदिग्धमञ्चरीजालमलिनेत्रेण भासिना ॥ 4.55.20 ॥  
अवश्यायोपशमितरतिखेदैर्मदालसैः ।  
पुष्पधूलिसमालब्धैरास्लिष्टैर्निबिडं मिथः ॥ 4.55.21 ॥  
पुष्पान्तरान्तः पुरगैः किमपि प्रणयोचितम् ।  
ध्वनद्भिरभितः स्वच्छमत्तालियुगलैर्वृतम् ॥ 4.55.22 ॥  
काननोपान्तनगरीघुंघुमाकर्णनेच्छया ।  
क्षणमुत्कर्णमाशान्तचारुवर्वणटांकृतैः ॥ 4.55.23 ॥  
क्षणं दलाग्रविश्रान्तमुग्धमुग्धशिरस्तया ।  
पश्यद्भिरिन्द्वंशुकवज्जालामर्णवमेखलाम् ॥ 4.55.24 ॥  
वनस्थलीनां तनयैर्नयैर्मूर्तिमिवास्थितैः ।  
शुभैः पत्रपुटेष्वन्तर्मृगैः सारतलान्तरम् ॥ 4.55.25 ॥  
नीडश्वसत्सुविश्वस्तसुप्तमात्रकपक्षिणम् ।  
पाकच्युतफलोपान्तभूतकञ्चुकमण्डली ॥ 4.55.26 ॥  
संदिग्धमूकभ्रमरं गुच्छैः पूजाक्षसूत्रकैः ।  
श्यामलीकृतपर्यन्तं नीडैः पल्लवमण्डितैः ॥ 4.55.27 ॥  
सुगन्धिताशेषवनं पुष्पमेघीकृताम्बरम् ।  
धूलीकदम्बशबलफलौघवलितं तले ॥ 4.55.28 ॥  
बहुनात्र किमुक्तेन न किंचिदपि विद्यते ।  
पत्रं यत्र तरौ यत्र नोष्यते वा न युज्यते ॥ 4.55.29 ॥  
पत्रे पत्रे मृगाः सुप्ता विश्रान्ताश्च पदे पदे ।  
कच्छे कच्छे खगा लीनास्तस्य भूरुहभूपतेः ॥ 4.55.30 ॥  
एवंगुणविशिष्टं तं समालोकयतो मम ।  
महोत्सवेन सदृशी सा बभूव तमस्विनी ॥ 4.55.31 ॥  
ततः कथामी रम्याभिः स तस्य तनयो मया ।  
विज्ञानालोकरम्याभिर्नीतो बोधं परं पुनः ॥ 4.55.32 ॥  
आवयोस्तत्र चित्राभिः कथाभिरितरेतरम् ।  
शर्वरी सा व्यतीयाय मुहूर्त इव कान्तयोः ॥ 4.55.33 ॥  
प्रातः प्रतनुतां याते पुष्पर्द्धिघनजालके ।  
स्वर्गाङ्गनाङ्गभोगाभे तारकानिकरे शनैः ॥ 4.55.34 ॥  
आकदम्बनभोभागमुपयातं (1)सुतान्वितम् ।  
(1. मार्गम् इति पाठः.)  
अहं विसृज्य दाशूरं ततोऽमरनदीं गतः ॥ 4.55.35 ॥  
तत्राभिमतमासाद्य स्थानमेत्य नभस्तलम् ।  
प्रविश्य खं मुनीनां च मध्यं स्वस्थ इव स्थितः ॥ 4.55.36 ॥  
दाशूराख्यायिकैषा ते कथिता रघुनन्दन ।  
जगतः प्रतिबिम्बाभा सत्याकारप्यसन्मयी ॥ 4.55.37 ॥  
दाशूराख्यायिकेवेयमित्येतत्कथितं मया ।  
तुभ्यं राघव बोधाय जगद्रूपनिरूपणे ॥ 4.55.38 ॥  
तस्मादवास्तवीं त्यक्त्वा वास्तवीमपि रञ्जनाम् ।  
दाशूरसिद्धान्तदृशा सदोदारो भवात्मवान् ॥ 4.55.39 ॥  
तस्माद्विकल्पं मलमात्मनस्त्वं  
निर्धूय पश्यामलमात्मतत्त्वम् ।  
आसादयिष्यस्यचिरात्पदं त-  
द्भविष्यसीज्यो भुवनेषु येन ॥ 4.55.40 ॥

इत्यार्षे श्रीवासिष्ठमहारामायणे वाल्मीकीये मोo स्थितिप्रकरणे दाशूरोo वसिष्ठदाशूरमेलनं नाम पञ्चपञ्चाशः सर्गः ॥ 55 ॥  
दाशूरोपाख्यानं समाप्तम् ।

  षट्‌पञ्चाशः सर्गः 56

श्रीवसिष्ठ उवाच ।  
नास्तीदमिति निर्णीय सर्वतस्त्यज रञ्जनाम् ।  
यन्नास्ति तत्प्रति किल केवास्थेह विचारिणाम् ॥ 4.56.1 ॥  
दृश्यमानमथेदं चेदस्ति सत्तानुपागतम् ।  
तिष्ठ स्वात्मनि बध्नासि त्वं किमत्र किलात्मताम् ॥ 4.56.2 ॥  
अथ चेदस्ति नास्तीदमिति निश्चयवानसि ।  
तथापि भावनासङ्ग कथं युक्तश्चलाचले ॥ 4.56.3 ॥  
नेदमस्ति जगद्राम तव नास्ति महामते ।  
केवलं स्वच्छमेवेत्थमाततं मितमीदृशम् ॥ 4.56.4 ॥  
नेदं कर्तृकृतं किंचिन्न वा कर्तृकृतक्रमम् ।  
स्वयमाभासते चेदं कर्त्रकर्तृपदं गतम् ॥ 4.56.5 ॥  
अकर्तृकं जगज्जालं भवत्वथ सकर्तृकम् ।  
मा त्वमेवेन शबलं भावयन्नास्व चेतसि ॥ 4.56.6 ॥  
सर्वेन्द्रियविहीनात्मा कर्तेव स जडोपमः ।  
अकर्तृ च तदा मन्ये काकतालीयवज्जगत् ॥ 4.56.7 ॥  
काकतलीययोगेन जातं यत्किंचिदेव तत् ।  
तस्मिन्भावानुसंधानं बालो बध्नाति नेतरः ॥ 4.56.8 ॥  
न कदाचिदिदं शान्तं जगद्राम न च क्षयि ।  
अजस्रं दृश्यमानत्वाद्भावित्वाच्च पुनः पुनः ॥ 4.56.9 ॥  
न कदाचिदिदं चास्ति जगद्राम न च क्षयि ।  
अजस्रं क्षीयमाणत्वान्नास्तित्वाच्चानुमानतः ॥ 4.56.10 ॥  
सर्वेन्द्रियपदातीतो यदा कर्तेह विज्वरः ।  
कुर्वाणः सर्वदा खेदं न कदाचन गच्छति ॥ 4.56.11 ॥  
तेनेयं नियतिः प्रौढा भावाभावदशामयी ।  
ईदृश्येव स्थिरा दीर्घा मिथ्योत्थापि च दृश्यते ॥ 4.56.12 ॥  
अपर्यन्तस्य कालस्य कश्चिदंशः शरच्छतम् ।  
तावन्मात्रमहाश्चर्यः किमर्थँ सोऽनुधावति ॥ 4.56.13 ॥  
स्थिराश्चेज्जगतां भावास्तत्त्वादास्था न शोभते ।  
कथमन्योन्यसंश्लेषो जडचेतनयोः किल ॥ 4.56.14 ॥  
अस्थिराश्चेज्जगद्भावास्तदप्यास्था न शोभते ।  
पयः फेनास्थिरस्यान्ते दुः खमेषा ददाति ते ॥ 4.56.15 ॥  
आस्थाबन्धो महाबाहो जगद्भावत्वमात्मनः ।  
न स्थिरास्थिरयोः फेनशैलयोरिव राजते ॥ 4.56.16 ॥  
सर्वकर्ताप्यकर्तेव करोत्यात्मा न किंचन ।  
तिष्ठत्येवमुदासीन आलोकं प्रति दीपवत् ॥ 4.56.17 ॥  
कुर्वन्न किंचित्कुरुते दिवाकार्यमिवांशुमान् ।  
गच्छन्न गच्छति स्वस्थः स्वास्पदस्थो रविर्यथा ॥ 4.56.18 ॥  
यतः कुतश्चिदेवेदं संपन्नमिव लक्ष्यते ।  
अरुणातीरवद्वारिपूरावर्तवदाततम् ॥ 4.56.19 ॥  
इति चेद्भवता राम नैपुण्येनावधारितम् ।  
प्रमाणपरिशुद्धेन चेतसा च विचारितम् ॥ 4.56.20 ॥  
तथापि भावनां साधो पदार्थं प्रति नार्हसि ।  
अलातचक्रे स्वप्ने च भ्रमे वा केव भावना ॥ 4.56.21 ॥  
अकस्मादागतो जन्तुः सौहार्दस्य न भाजनम् ।  
भ्रमोद्भूतं जगज्जालमास्थायास्तन्न भाजनम् ॥ 4.56.22 ॥  
औष्ण्येन्दौ शीतले भानौ मृगतृष्णाजले तथा ।  
यथा न भावयस्यास्थामेवं भावय मा स्थितौ ॥ 4.56.23 ॥  
संकल्पपुरुषस्वप्नजनद्वीन्दुत्वविभ्रमम् ।  
यथा पश्यसि पश्य त्वं भावजातमिदं तथा ॥ 4.56.24 ॥  
अन्तरास्थां परित्यज्य भावश्रीभावनामयीम् ।  
योऽसि सोऽसि जगत्यस्मिल्ँलीलया विहरानघ ॥ 4.56.25 ॥  
अकर्तृत्वपदं पीत्वा पीत्वेच्छामपि कुर्वतः ।  
सर्वभावान्तरस्थस्य सर्वातीतस्य चात्मनः ॥ 4.56.26 ॥  
इयं संनिधिमात्रेण नियतिः परिजृम्भते ।  
दीपसंनिधिमात्रेण निरिच्छैव प्रकाशते ॥ 4.56.27 ॥  
अभ्रसंनिधिमात्रेण कृटजानि यथा स्वयम् ।  
आत्मसंनिधिमात्रेण त्रिजगन्ति तथा स्वयम् ॥ 4.56.28 ॥  
सर्वेच्छारहिते भानौ यथा व्योमनि तिष्ठति ।  
जायते व्यवहारश्च सति देवे तथा क्रिया ॥ 4.56.29 ॥  
निरिच्छे संस्थिते रत्ने यथालोकः प्रवर्तते ।  
सत्तामात्रेण देवे तु तथैवायं जगद्गणः ॥ 4.56.30 ॥  
अतः स्वात्मनि कर्तृत्वमकर्तृत्वं च संस्थितम् ।  
निरिच्छत्वादकर्तासौ कर्ता संनिधिमात्रतः ॥ 4.56.31 ॥  
सर्वेन्द्रियाद्यतीतत्वात्कर्ता भोक्ता न सन्मयः ।  
इन्द्रियान्तर्गतत्वात्तु कर्ता भोक्ता स एव हि ॥ 4.56.32 ॥  
द्वे एवात्मनि विद्येते कर्तृताकर्तृतानघ ।  
ययैव पश्यसि श्रेयस्तामाश्रित्य स्थिरो भव ॥ 4.56.33 ॥  
सर्वस्थोऽहमकर्तेति दृढभावनयानया ।  
प्रवाहपतितं कार्यं कुर्वन्नपि न लिप्यते ॥ 4.56.34 ॥  
याति नीरसतां जन्तुरप्रवृत्तेश्च चेतसः ।  
यस्याहं किंचिदेवेह न करोमीति निश्चयः ॥ 4.56.35 ॥  
भोगौघकामवांस्तत्र कः करोतु जहातु वा ।  
तस्मान्नित्यमकर्ताहमिति भावनयेद्धया ॥ 4.56.36 ॥  
परमामृतनाम्नी सा समतैवावशिष्यते ।  
अथ सर्वं करोमीति महाकर्तृतया तया ॥ 4.56.37 ॥  
यदीच्छसि स्थितिं राम तत्तामप्युत्तमां विदुः ।  
अहो यन्न करोमीमं समग्रं जागतं भ्रमम् ॥ 4.56.38 ॥  
रागद्वेषक्रमस्तत्र कुतोऽन्यस्यात्यसंभवात् ।  
यदन्येन शरीरं तु दग्धमन्येन लालितम् ॥ 4.56.39 ॥  
सोऽस्मदारम्भ एवातः कः खेदोल्लासयोः क्रमः ।  
मत्सुकासुखविस्तारे जगज्जालक्षयोदये ॥ 4.56.40 ॥  
अहं कर्तेति मत्वान्तः कः खेदोल्लासयोः क्रमः ।  
खेदोल्लासविलासेषु स्वात्मकर्तृतयैतया ॥ 4.56.41 ॥  
स्वयमेव लयं याते समतैवावशिष्यते ।  
समता सर्वभूतेषु यासौ सत्या परा स्थितिः ॥ 4.56.42 ॥  
तस्यामवस्थितं चित्तं न भूयो जन्मभाड्भनाक् ।  
अथवा सर्वकर्तृत्वमकर्तृत्वं च राघव ॥ 4.56.43 ॥  
सर्वं त्यक्त्वा मनः पीत्वा योऽसि सोसि स्थिरो भव ।  
अहं सोऽहमयं नाहं करोमीदमिदं तु न ॥ 4.56.44 ॥  
इति भावानुसंधानमयी दृष्टिर्न तुष्टये ।  
सा कलासूत्रपदवी सा महावीचिवागुरा ॥ 4.56.45 ॥  
सासिपत्रवनश्रेणी या देहोऽहमिति स्थितिः ।  
सा त्याज्या सर्वयत्नेन सर्वनाशेऽप्युपस्थिते ॥ 4.56.46 ॥  
स्प्रष्टव्या सा न भव्येन सश्वमांसेव पुष्कसी ।  
तया सुदूरोज्झितया दृष्टौ पटललेखया ॥ 4.56.47 ॥  
उदेति परमा दृष्टिर्ज्योत्स्नेव विगताम्बुदा ।  
ययाभ्युदितया राम तीर्यते भवसागरः ॥ 4.56.48 ॥  
कर्ता नास्मि न चाहमस्मि स इति ज्ञात्वैवमन्तः स्फुटं ।  
कर्ता चास्मि समग्रमस्ति तदिति ज्ञात्वाथवा निश्चयं ॥  
कोप्येवास्मि न किंचिदेवमिति वा निर्णीय सर्वोत्तमे ।  
तिष्ठ त्वं स्वपदे स्थिताः पदविदो यत्रोत्तमाः साधवः ॥

इत्यार्षे श्रीवासिष्ठमहारामायणे वाo देo मोo स्थितिप्रकरणे कर्तृत्वविचारयोगोपदेशकरणं नाम षट्रपञ्चाशः सर्गः ॥ 56 ॥

  सप्तपञ्चाशः सर्गः 57

श्रीराम उवाच ।  
सत्यमेतत्त्वया ब्रह्मन्यदुक्तं सूक्तिसुन्दरम् ।  
अकर्तैव हि कर्तात्मा भोक्ताभोक्तैव भूतकृत् ॥ 4.57.1 ॥  
सर्वेश्वरः सर्वगश्च चिन्मात्रममलं पदम् ।  
स्थानं भुवि वपुर्देवः सर्वभूतान्तरस्थितः ॥ 4.57.2 ॥  
हृदयंगमतां प्राप्तमिदानीं ब्रह्म मे विभो ।  
त्वदुक्तिभिर्यथाम्भोदधाराभिर्भूभृदव्यथः ॥ 4.57.3 ॥  
औदासीन्यादनिच्छत्वान्न भुङ्क्ते न करोति च ।  
समग्रालोककारित्वाद्भुङ्क्ते देवः करोति च ॥ 4.57.4 ॥  
किंत्वयं भगवन्स्फारः संशयो मे हृदि स्थितः ।  
तं त्वं छिन्धि गिरा ब्रह्मन्दीधित्येन्दुर्यथा तमः ॥ 4.57.5 ॥  
इदं सत्तदिदं वाऽसदयं सोऽहमिदं नतु ।  
अयमेको द्वितीयोऽयमित्यादिकलनामयम् ॥ 4.57.6 ॥  
एकस्मिन्विद्यतेऽध्वान्ते नीहार इव भास्करे ।  
इदं प्रथममेवाच्छे कथमात्मनि संस्थितम् ॥ 4.57.7 ॥  
श्रीवसिष्ठ उवाच ।  
सिद्धान्तकाल एवास्य संप्रश्रस्योत्तरं स्थिरम् ।  
कथयिष्यामि ते राम येन ज्ञास्यसि तत्त्वतः ॥ 4.57.8 ॥  
मोक्षोपायस्य सिद्धान्तमसंप्राप्य न राघव ।  
श्रोतुं प्रश्रोत्तराण्येतान्यलं योग्यो भविष्यसि ॥ 4.57.9 ॥  
कान्तागीतगिरां राम तरुणो भाजनं यथा ।  
प्रश्रानामुत्तमोक्तीनां पुण्यकृद्भाजनं तथा ॥ 4.57.10 ॥  
वृथा भवति बालेषु यथा रागमयी कथा ।  
निरर्थकाल्पबोधेषु तथोदारोदया कथा ॥ 4.57.11 ॥  
कस्मिंश्चिदेव समये किंचित्पुंसो विराजते ।  
फलमाबाति वृक्षस्य शरद्येव न माधवे ॥ 4.57.12 ॥  
उपदेशगिरो वृद्धे रञ्जना निर्मले पटे ।  
लगन्त्युदारविज्ञानकथा चाधिगतात्मनि ॥ 4.57.13 ॥  
प्रश्रस्यास्योत्तरं पूर्वं लेशतः कथितं मया ।  
न विस्तरेण तेनैतन्न ज्ञातं भवता स्फुटम् ॥ 4.57.14 ॥  
यदि त्वमात्मनात्मानमधिगच्छसि तं स्वयम् ।  
एतत्प्रश्रोत्तरं साधु जानास्यत्र न संशयः ॥ 4.57.15 ॥  
मया सिद्धान्तकाले तु प्राप्तबोधे त्वयि स्थिते ।  
वक्तव्यो विस्तरेणैव साधो प्रश्रोत्तरक्रमः ॥ 4.57.16 ॥  
जानात्यात्मानमात्मैव कृत आत्मात्मनैव हि ।  
आत्मैव संप्रसन्नः सन्नात्मानं प्रतिपद्यते ॥ 4.57.17 ॥  
तदेतत्कथितं राम कर्त्रकर्तृविचारणम् ।  
अज्ञातत्वात्तु तामेतामक्षीणवासनो भवेत् ॥ 4.57.18 ॥  
बद्धो हि वासनाबद्धो मोक्षः स्याद्वासनाक्षयः ।  
वासनास्त्वं परित्यज्य मोक्षार्थित्वमपि त्यज ॥ 4.57.19 ॥  
तामसीर्वासनाः पूर्वं त्यक्त्वा विषयवासिताः ।  
मैत्र्यादिभावनानाम्नीं गृहाणामलवासनाम् ॥ 4.57.20 ॥  
तामप्यन्तः परित्यज्य ताभिर्व्यवहरन्नपि ।  
अन्तः शान्तसमस्तेहो भव चिन्मात्रवासनः ॥ 4.57.21 ॥  
तामप्यथ परित्यज्य मनोबुद्धिसमन्विताम् ।  
शेषे स्थिरसमाधानो येन त्यजसि तत्त्यज ॥ 4.57.22 ॥  
चिन्मयः कलनाकालप्रकाशतिमिरादिकम् ।  
वासनां वासितारं च प्राणस्पन्दनपूर्वकम् ॥ 4.57.23 ॥  
समूलमपि संत्यक्त्वा व्योमसौम्यप्रशान्तधीः ।  
यस्त्वं भवसि सद्बुद्धे स भवानस्तु सत्कृतः ॥ 4.57.24 ॥  
हृदयात्संपरित्यज्य सर्वमेव महामतिः ।  
यस्तिष्ठति गतव्यग्रः स मुक्तः परमेश्वरः ॥ 4.57.25 ॥  
समाधिमथ कर्माणि मा करोतु करोतु वा ।  
हृदयेनास्तसर्वास्थो मुक्त एवोत्तमाशयः ॥ 4.57.26 ॥  
मैष्कर्म्येण न तस्यार्थो न तस्यार्थोऽस्ति कर्मभिः ।  
न समाधानजप्याभ्यां यस्य निर्वासनं मनः ॥ 4.57.27 ॥  
विचारितमलं शास्त्रं चिरमुद्ग्राहितं मिथः ।  
संत्यक्तवासनान्मौनादृते नास्त्युत्तमं पदम् ॥ 4.57.28 ॥  
दृष्टं द्रष्टव्यमखिलं भ्रान्त्वा भ्रान्त्वा दिशो दश ।  
जनाः कतिपया एव यथावस्त्ववलोकिनः ॥ 4.57.29 ॥  
यद्यदालोक्यते किंचित्कश्चिद्यत्तन्न विद्यते ।  
ईप्सितानीप्सितादन्यन्न तत्र यतते जनः ॥ 4.57.30 ॥  
ये केचन समारम्भा ये जनस्य क्रियाक्रमाः ।  
ते सर्वे देहमात्रार्थमात्मार्थं नतु किंचन ॥ 4.57.31 ॥  
पाताले ब्रह्मलोके च स्वर्गे च वसुधातले ।  
व्योम्नि कतिपया एव दृश्यन्ते दृष्टदृष्टयः ॥ 4.57.32 ॥  
इदं हेयमुपादेयमिदमित्यसदुत्थितौ ।  
निश्चयौ गलितौ यस्य ज्ञस्यासावतिदुर्लभः ॥ 4.57.33 ॥  
करोतु भुवने राज्यं विशत्वम्भोदमम्बु वा ।  
नात्मलाभादृते जन्तुर्विश्रान्तिमधिगच्छति ॥ 4.57.34 ॥  
ये महामतयः सन्तः शूराश्चेन्द्रियशत्रुषु ।  
जन्मज्वरविनाशाय त उपास्या महाधियः ॥ 4.57.35 ॥  
सर्वत्र पञ्चभूतानि षष्ठं किंचिन्न विद्यते ।  
पाताले भूतले स्वर्गे रतिमेतु क्व धीरधीः ॥ 4.57.36 ॥  
युक्त्या वै चरतो ज्ञस्य संसारो गोष्पदाकृतिः ।  
दूरसंत्यक्तयुक्तेस्तु महामत्तार्णवोपमः ॥ 4.57.37 ॥  
कदम्बगोलकैस्तुल्यं ब्रह्माण्डं स्फारचेतसः ।  
किं प्रयच्छति किं भुङ्क्ते प्राप्तेऽस्मिन्सकलेपि सः ॥ 4.57.38 ॥  
एतदर्थमबुद्धीनां यन्महासमरक्रियाः ।  
तन्मन्ये राम धिक्कार्यं द्वन्द्वलक्षक्षयावहम् ॥ 4.57.39 ॥  
कल्पमात्रेण कालेन सुमहापेलवोदरे ।  
तस्मिन्नपि हि यो नाशः सर्वाधिरमहाधियाम् ॥ 4.57.40 ॥  
आत्मनो ज्ञस्य सर्गादेर्यन्मनागपि नोद्गतम् ।  
तस्मिञ्जगत्त्रये प्राप्ते किं चिदात्मा बली भवेत् ॥ 4.57.41 ॥  
इतः शैलशतैर्व्याप्ता तथेतो जलराशिभिः ।  
कियानस्य भुवो देहो येनोदारं प्रपूरयेत् ॥ 4.57.42 ॥  
न तदस्ति जगत्यस्मिन्सपातालसुरालये ।  
यन्नामात्मवतो ज्ञस्य किंचित्कार्यतरं भवेत् ॥ 4.57.43 ॥  
एकतामनुयातस्य व्योमवद्विततस्य च ।  
स्वस्थस्यात्मवतो ज्ञस्य स्थितस्यात्मन्यचेतसः ॥ 4.57.44 ॥  
शरीरजालनीहारधूसरा शून्यकोटरा ।  
शान्तसंसारसुभगा त्रिलोकीविपुलातटी ॥ 4.57.45 ॥  
स्फारब्रह्मामलाम्भोधिफेनाः सर्वे कुलाचलाः ।  
चिदादित्यमहाभासमृगतृष्णाजलश्रियः ॥ 4.57.46 ॥  
आत्मतत्त्वमहाम्भोधिवीचयः सर्गराजयः ।  
अनुत्तमपदाम्भोदवृष्टयः शास्त्रदृष्टयः ॥ 4.57.47 ॥  
चन्द्राग्नितपनालोका घटकाष्ठादिसन्निभाः ।  
प्रकाशनीयाश्चिद्रूपत्विषो मलकणास्तथा ॥ 4.57.48 ॥  
विहरन्ति स्वमात्मानः संसारवनचारिणः ।  
कामभोगोलपग्रासमृगा नरसुरासुराः ॥ 4.57.49 ॥  
अस्तिखण्डार्गलामूर्धपिधानाः स्नायुश्रृङ्खलाः ।  
जगद्देहा जरज्जीवरक्तमांससमुद्गकाः ॥ 4.57.50 ॥  
वनमालामृगा मुग्धाः पुरसंचारसंस्थितौ (1) ।  
(1. संचापितास्थितौ इति पाठः.)  
बालबुद्धिविनोदाय योजिताश्चर्मपुत्रिकाः ॥ 4.57.51 ॥  
नैवंविधोदारमना मनागपि महामतिः ।  
न ज्ञश्चलति भोगौघैर्मन्दवातैरिवाचलः ॥ 4.57.52 ॥  
तस्मिन्किल पदे राम ज्ञस्तिष्ठति महोत्तमे ।  
यस्मिंश्चन्द्रार्कदेशोऽपि न पातालमिव स्थितः ॥ 4.57.53 ॥  
यस्यालोकाल्लोकपालाः समालोकाः सुवेदिनः ।  
शरीरं पान्त्ययमिव पश्यन्मूढाः क्षपार्णवे ॥ 4.57.54 ॥  
न केचन जगद्भावास्तत्त्वज्ञं रञ्जयन्त्यमी ।  
अप्यभ्यासगताः स्फारहृदयं खमिवाम्बुदाः ॥ 4.57.55 ॥  
न केचन जगद्भावास्तत्त्वज्ञं रञ्जयन्त्यमी ।  
मर्कटा इव नृत्यन्तो गौरीलास्यार्थिनं हरम् ॥ 4.57.56 ॥  
न केचन जगद्भावास्तत्त्वज्ञं रजयन्त्यमी ।  
प्राक्तनप्रतिबिम्बश्री रत्नं कुम्भगतं यथा ॥ 4.57.57 ॥  
वज्रार्पितोपममसन्मयमम्बुभङ्ग-  
तुङ्गं तरङ्गकृतबिम्बमिवावलोक्य ।  
लोलां तदीहितसुखेषु रतिं न याति  
तज्ज्ञः कुशैवललवेष्विव राजहंसः ॥ 4.57.58 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषु स्थितिप्रकरणे पूर्णशयस्वरूपवर्णनं नाम सप्तपञ्चाशः सर्गः ॥ 57 ॥

  अष्टपञ्चाशः सर्गः 58

श्रीवसिष्ठ उवाच ।  
अत्रैव वस्तुन्युदिता श्रृणु राघव पूर्वजाः ।  
कचेन गाथा या गीता बार्हस्पत्येन पावनाः ॥ 4.58.1 ॥  
कस्मिंश्चिन्मेरुगहनेऽतिष्ठन्सुरगुरोः सुतः ।  
कदाचिदभ्यासवशाद्विश्रान्तिं प्राप चात्मनि ॥ 4.58.2 ॥  
सम्यग्ज्ञानामृतापूर्णा मतिर्नारमतास्य सा ।  
पञ्चभूतमयेऽमान्ये (1) दृश्येऽस्मिन्पेलवात्मनि ॥ 4.58.3 ॥  
(1. वृश्यः इति पाठः.)  
स तेन निर्विण्ण इव सदात्मत्वादृते पदम् ।  
अपश्यन्समुवाचेदमेको गद्गदया गिरा ॥ 4.58.4 ॥  
किं करोमि क्व गच्छामि किं गृह्णामि त्यजामि किम् ।  
आत्मना पूरितं विश्वं महाकल्पाम्बुना यथा ॥ 4.58.5 ॥  
दुः खमात्मा सुखं चैव खमाशासुमहत्तया ।  
सर्वमात्ममयं ज्ञातं नष्टकष्टोऽहमात्मना ॥ 4.58.6 ॥  
सबाह्याभ्यन्तरे देहे अधश्चोर्ध्वं च दिक्षु च ।  
इत आत्मा ततश्चात्मा नास्त्यनात्ममयं क्वचित् ॥ 4.58.7 ॥  
सर्वत्रैव स्थितो ह्यात्मा सर्वमात्ममयं स्थितम् ।  
सर्वमेवेदमात्मैवमात्मन्येव भवाम्यहम् ॥ 4.58.8 ॥  
यन्नाम नाम तत्किंचित्सर्वमेवाहमान्तरः ।  
आपूरितापारनभाः सर्वत्र सन्मयः स्थितः ॥ 4.58.9 ॥  
पूर्णस्तिष्ठामि मोदात्मा सुखमेकार्णवोपमः ।  
इत्येवं भावयंस्तत्र कनकाचलकुञ्जके ॥ 4.58.10 ॥  
उच्चारयन्नोङ्कारं च घण्टास्वनमिव क्रमात् ।  
ॐकारस्य कलामात्रं पाश्चात्यं वालकोमलम् ।  
नान्तरस्थो न बाह्यस्थो भावयन्परमे हृदि ॥ 4.58.11 ॥  
व्यपगतकलनाकलङ्कशुद्धो  
हृदयनिरन्तरलीनवातवृत्तिः ।  
गतघनशरदाशयोपमानः  
स्थित इति राम कचः स गायमानः ॥ 4.58.12 ॥

इत्यार्षे श्रीवासिष्ठमहारामायणे वाल्मीकीये मोo स्थितिप्रकरणे कचगाथानामाष्टपञ्चाशः सर्गः ॥ 58 ॥

  एकोनषष्टितमः सर्गः 59

श्रीवसिष्ठ उवाच ।  
अन्नपानाङ्गनासङ्गादृते नास्तीह किंचन ।  
सुभमस्त्विति संवादि महान्किमिव वाञ्छतु ॥ 4.59.1 ॥  
तिर्यञ्चः फसवो मूढा ये न तुष्यन्त्यसाधवः ।  
भोगैः कृपणसर्वस्वैरादिमध्यान्तपेलवैः ॥ 4.59.2 ॥  
विश्वासं यान्ति ये लोके तैरलं नरगर्दभैः ।  
इतः केशा इतो रक्तमितीयं प्रमदातनुः ॥ 4.59.3 ॥  
एतयो तोषमायान्ति सारमेया न मानवाः ।  
मृन्महीदारुतरवो देहा मांसमया अपि ॥ 4.59.4 ॥  
अधो भूरम्बरं पृष्ठे किमपूर्वं सुखाय तु ।  
मात्रास्पर्शानुसारिण्यो विवेकपदभङ्गुराः ॥ 4.59.5 ॥  
मोहायैवापरामृष्टाः सकला लोकसंविदः ।  
सर्वस्या एव पर्यन्ते सुखाशायाश्च संस्थितम् ॥ 4.59.6 ॥  
मालिन्यं दुः खमप्येवं ज्वालाया इव कज्जलम् ।  
आगमापायिनोऽनित्या मनः षष्ठेन्द्रियक्रियाः ॥ 4.59.7 ॥  
लता नागेन्द्रमृदिता धारयन्ति न संपदः ।  
पुत्रिका रक्तमांसस्य कान्तेयमिति सादरम् ॥ 4.59.8 ॥  
स्वदेहनाम्नाऽस्थिचये (1) श्लिष्यते मोहकक्रमः ।  
(1.नाम्ना स्थितये इत्यपि क्वचित्पठ्यते, तत्तु सङ्गतिविकलमिति प्रतीयते.)  
सर्वं सत्यमिदं राम स्थिरमज्ञस्य तुष्टये ॥ 4.59.9 ॥  
ज्ञस्यास्थैर्यमसत्यं च जगद्राम न तुष्टये ।  
अभुक्तेऽपि विषा यैषा विषमूर्च्छां प्रयच्छति ॥ 4.59.10 ॥  
तां परित्यज्य भोगास्थां स्वात्मैकत्वगतिं भज ।  
अनात्ममयभावेन चित्तं स्थितिमुपागतम् ।  
यदा तदैतदाजातं जगज्जालमसन्मयम् ॥ 4.59.11 ॥  
वासनावशतो ब्रह्ममनसा कल्पितं वपुः ।  
तेजसा श्रितकुड्येन हेमाभत्वमिवात्मनः ॥ 4.59.12 ॥  
श्रीराम उवाच ।  
वैरिञ्चपदमासाद्य मनो ब्रह्मन्महामते ।  
इदं जगत्सुघनतां कथमानयति क्रमात् ॥ 4.59.13 ॥  
श्रीवसिष्ठ उवाच ।  
गर्भतल्पात्समुत्थाय पद्मजः प्रथमः शिशुः ।  
ब्रह्मेति शब्दमकरोद्ब्रह्मा तेन स उच्यते ॥ 4.59.14 ॥  
संकल्पजालरूपस्य मनसा कल्पिताकृतेः ।  
अकरोत्तस्य संकल्पलक्ष्मीः पदमथोत्तरे ॥ 4.59.15 ॥  
ततः संकल्पयामास पूर्वं तेजो महाप्रभम् ।  
शरदन्ते लताचक्रचक्रीकृतदिगन्तरम् ॥ 4.59.16 ॥  
पक्षप्रतिमनिस्यूतकरमणातिगुणाक्षरम् ।  
पुञ्जपिञ्जरपर्यन्तं हेमज्ञाननिभाम्बरम् ॥ 4.59.17 ॥  
जालहेमलताजालजटालनिजमन्दिरम् ।  
कचत्प्रसरदुद्यानाकारकुण्डलमण्डितम् ॥ 4.59.18 ॥  
तं शरीरं मनस्तस्मिंस्ततस्तेजसि भास्वरे ।  
आत्माकारसमाकारं भास्वरं समकल्पयत् ॥ 4.59.19 ॥  
स ततस्तेजसस्तस्मादभ्युदेति दिवाकरः ।  
जालमण्डलमध्यस्थो ज्वलत्कनककुण्डलः ॥ 4.59.20 ॥  
ज्वलज्जटाभारधरोपान्तविस्फारपावकः ।  
ज्वालाविशालावयवः पूरिताकाशमण्डलः ॥ 4.59.21 ॥  
अथ ब्रह्मा महाबुद्धिरन्यास्तास्तेजसः कलाः ।  
अपाल्य यदसद्ब्रह्मा तरङ्गानिव सागरः ॥ 4.59.22 ॥  
तेऽपि संकल्पसंप्राप्तसिद्धयः समशक्तयः ।  
यथासंकल्पितं वस्तु क्षणाद्दृष्ट्वापुरग्रतः ॥ 4.59.23 ॥  
संकल्पयन्तो यान्यांस्ते नानाभूतगणान्बहून् ।  
भूतेष्वन्यांस्तु तेष्वन्यांस्तेष्वन्यान्विविधानपि ॥ 4.59.24 ॥  
संस्मृत्य वेदांस्तदनु यज्ञक्रमगुणान्बहून् ।  
जगद्गृहादयं ब्रह्मा मर्यादां समकल्पयत् ॥ 4.59.25 ॥  
ब्राह्मं रूपमुपादाय मनोनाम महद्वपुः ।  
तनोतीत्थमिमां दृष्टिं भूतसंततिसंकुलाम् ॥ 4.59.26 ॥  
समुद्राचलवृक्षाढ्यां कृतलोकोत्तरक्रमाम् ।  
मेरुभूपीठदिक्कुञ्जजटालोदरमण्डलाम् ॥ 4.59.27 ॥  
सुखदुः खजराजन्ममरणस्वाधिबोधिताम् ।  
रागद्वेषमयोद्विग्नां गुणत्रयमयात्मिकाम् ॥ 4.59.28 ॥  
मनोहस्तैर्विरिंचोत्थैर्यद्यथा कल्पितं पुरा ।  
तत्तथैवाखिलं द्रष्टुं दृश्यतेऽद्यापि मायया ॥ 4.59.29 ॥  
इत्थं सर्वेषु भूतेषु केषुचित्त्वथवा पुनः ।  
संकल्पयति संसारं परं पश्यति चित्स्थितम् ॥ 4.59.30 ॥  
मोह एवंमयो मिथ्या जागतः स्थिरतां गतः ।  
संकल्पनेन मनसा कल्पितोऽचिरतः स्वयम् ॥ 4.59.31 ॥  
संकल्पवशतः सर्वाः प्रसवन्ति जगत्क्रियाः ।  
संकल्पवशतो देवा निर्यान्ति नियतिस्थिताः ॥ 4.59.32 ॥  
कोपितायाः प्रजानाथैर्जगत्सृष्टेः कुलोद्भवः ।  
ब्रह्मा संचिन्तयत्येष पद्मासनगतः प्रभुः ॥ 4.59.33 ॥  
मनः स्पन्दनमात्रेण चित्रं चित्तं यदुत्थितम् ।  
सृष्टिर्वा भोगिनी स्फारा व्यवहारविकारिणी ॥ 4.59.34 ॥  
रुद्रोपेन्द्रमहेन्द्राद्या (1) शैलसागरसंकुला ।  
(1. महेन्द्राढ्या इति पाठः.)  
पातालरोदोदिक्स्वर्गमार्गसंकटकोटरा ॥ 4.59.35 ॥  
संकल्पजालमत्यन्तं मयेदमभितस्ततम् ।  
अधुना विरतोऽस्म्यस्माद्विकल्पोल्लासनक्रमात् ॥ 4.59.36 ॥  
इति निश्चित्य विरतः कल्पनानर्थसंकटात् ।  
अनादिमत्परं ब्रह्म स्मरत्यात्मानमात्मना ॥ 4.59.37 ॥  
तमासाद्य तदाभासे पदे गलितमानसे ।  
सुखं तिष्ठति शान्तात्मा तल्पेऽधः श्रमवानिव ॥ 4.59.38 ॥  
निर्ममो निरहंकारः परां शान्तिमुपागतः ।  
अविक्षुब्ध इवाम्भोधिरात्मनात्मनि तिष्ठति ॥ 4.59.39 ॥  
ध्यानात्कदाचिद्भगवान्स्वयं विरमति प्रभुः ।  
बन्धनात्सलिलस्यन्दात्सौम्यत्वादिव वारिधिः ॥ 4.59.40 ॥  
विचारयति संसारं सुखदुः खसमन्वितम् ।  
आशापाशशतैर्बद्धं रागद्वेषभयातुरम् ॥ 4.59.41 ॥  
ततः स करुणाक्रान्तमना भूतविभूतये ।  
करोतीह महार्थनि सास्त्राणि विविधानि च ॥ 4.59.42 ॥  
अध्यात्मज्ञानगर्भाणि वेदवेदाङ्गसंग्रहम् ।  
पुराणादीनि चान्यानि मुक्तये सर्वदेहिनाम् ॥ 4.59.43 ॥  
पुनस्तत्पदमालम्ब्य परमापद्विनिर्गतः ।  
स्वस्थस्थिष्ठति शान्तात्मा निर्मन्दर इवार्णवः ॥ 4.59.44 ॥  
अवलोक्य जगच्चेष्टां मर्यादां विनियोज्य च ।  
ब्रह्मा कमलपीठस्थः पुनः स्वात्मनि तिष्ठति ॥ 4.59.45 ॥  
कदाचित्केवलं सर्वसंकल्पपरिहीनया ।  
यदृच्छयानुग्रहार्थं लोकक्रमवदास्थितः ॥ 4.59.46 ॥  
नार्जवं नास्य संत्यागे वपुषो नच संग्रहः ।  
नाना न चेतनं नेह न स्थितिर्नास्थितिः स्थिता ॥ 4.59.47 ॥  
सर्वभावसमारम्भः समः सर्वासु वृत्तिषु ।  
परिपूर्णार्णवाकारो मुक्तशेषोऽवतिष्ठते ॥ 4.59.48 ॥  
कदाचित्केवलं सर्वसंकल्पपरिहीनया ।  
यदृच्छयानुग्रहार्थं लोकानां प्रतिबुध्यते ॥ 4.59.49 ॥  
एषा ब्राह्मी स्थितिः पुण्या या मयोक्ता महामते ।  
यातां बिधिसुरानीकौ तामेतां सात्त्विकीमपि ॥ 4.59.50 ॥  
चितद्सर्गोपरमाकाशे ब्रह्मणो यन्मनः फलम् ।  
उदेति प्रथमः सैव ब्रह्मत्वं समवाश्रुते ॥ 4.59.51 ॥  
सर्गे स्थितिं गते त्वन्या योदेति कल्पनापरा ।  
सा व्योमानिलमाश्रित्य प्रविश्यौषधिपल्लवान् ॥ 4.59.52 ॥  
काचित्सुरत्वमायाति काचिदायाति यक्षाताम् ।  
उदेति प्रथमं सैषा ब्रह्मत्वं समवाश्रुते ॥ 4.59.53 ॥  
या यत्सत्त्वं समन्वेति सा तदेवाशु जायते ।  
जाता संसर्गवशस्तस्मिन्नेव च जन्मनि ।  
बध्यते मुच्यते वासौ स्वयमन्वारभेदतः ॥ 4.59.54 ॥  
इत्थं गतास्थितिरियं किल रामभद्र  
सृष्टिः स्फुटप्रकटसंकटकर्मलब्धा ।  
आविर्भवेद्विविधवेगविहारभार-  
संरम्भगर्भविधृता कलनापदे सा ॥ 4.59.55 ॥

इत्यार्षे श्रीवासिष्ठमहारामायणे वाल्मीकीये देo मोo स्थितिप्रकरणे कमलजव्यवहारवर्णनं नामैकोनषष्टितमः सर्गः ॥ 59 ॥

  षष्टितमः सर्गः 60

श्रीवसिष्ठ उवाच ।  
अस्मिन्भगवति ब्रह्मंश्चपलं पदमाश्रिते ।  
पितामहे महाबाहो कृतसर्गव्यवस्थितौ ॥ 4.60.1 ॥  
जगज्जीर्णारघट्टेऽस्मिन्वहति स्वव्यवस्थया ।  
विप्रेतभूतघटया रज्ज्वा जीविततृष्णया ॥ 4.60.2 ॥  
ब्रह्मोत्थेषु च भूतेषु विशत्सु भवपञ्जरम् ।  
आवर्तेष्वीश्वरव्योमबालमध्यविवर्तिषु ॥ 4.60.3 ॥  
मनः स्वन्येषु वातान्तलोलाहतकणेष्विव ।  
अनारतं विनिर्यान्ति विशन्त्यन्ये तथाभितः ॥ 4.60.4 ॥  
राम ब्रह्मणि जीवौघास्तरङ्गा इव वारिधौ ।  
अनाद्यन्तपदोत्पन्नाः कलनापदमागताः ॥ 4.60.5 ॥  
भूताकाशं विशन्त्येते धूमश्रीरिव चाम्बुदम् ।  
एकतां यान्ति जीवौघा ब्रह्मण्याकाशमारुतैः ॥ 4.60.6 ॥  
दिनं तन्मात्रवातेन तत्प्राणात्मतया यथा ।  
आक्रम्यन्ते प्रचण्डेन दैत्यौघेनामरा इव ॥ 4.60.7 ॥  
भूतप्राणानिलं तेन गन्धवाहेन तेन च ।  
निविशन्ति शरीरेषु जीवा गच्छन्ति वीर्यताम् ॥ 4.60.8 ॥  
ततो जगति जायन्ते भवन्ति प्राणिनोऽस्फुटाः ।  
अन्या धूमादिमाजाता राम जीवपरम्पिरा ॥ 4.60.9 ॥  
तन्मात्रवति तावद्भिरशून्येऽम्बरकोटरे ।  
उदेति यावद्भगवानिन्दुरुद्दाममण्डलः ॥ 4.60.10 ॥  
क्षीराम्बुधिनिधौ लोलैः पाण्डुबद्रश्मिभिर्जगत् ।  
ततस्तेष्वतिरम्येषु चन्द्ररश्मिषु संपतत् ॥ 4.60.11 ॥  
करोति विहगी लोला वने प्रेष्यान्तरेष्विव ।  
तेभ्योऽपि स्वरसेनैव यान्ति पीवरतामपि ॥ 4.60.12 ॥  
फलेषु तेषु बन्धाति पदमिन्दुकरात्क्षता ।  
जीवाली क्षीरपूर्णेषु मातुः स्तनभरेष्विव ॥ 4.60.13 ॥  
ताः फलावलयः पक्वा भविष्यन्ति मरीचिभिः ।  
तेष्वेव वीर्यमागत्य तिष्ठन्त्यप्राप्तबोधिताः ॥ 4.60.14 ॥  
प्रसुप्तवासनाजालजीवतागर्भपञ्जरम् ।  
अधितिष्ठति बीजश्रीः सुप्तपत्रा यथा वटम् ॥ 4.60.15 ॥  
यथा काष्ठे स्थितश्चाग्निर्यथा मृदि घटाः स्थिताः ।  
अनेकक्रमयोगेन परागत्य महेश्वरात् ॥ 4.60.16 ॥  
अदृष्टान्यशरीरश्रीः क्रमते यो न चोदति ।  
स हि सत्येव जातिः स्यादुदारव्यवहारवान् ॥ 4.60.17 ॥  
तेनैव मोक्षभागी चेज्जन्मना स तु सात्त्विकः ।  
अथैतां योनिमासाद्य कृत्यां जन्मपरम्पराम् ॥ 4.60.18 ॥  
रक्षार्थं प्राप्तजन्मा चेत्तमोराजससात्त्विकः ।  
पाश्चात्यजन्मना पुंसो राम वक्ष्यामि चाधुना ॥ 4.60.19 ॥  
प्राधान्येन यथाऽऽयातः संसारमिति सात्त्विकः ।  
स कदाचिन्न कश्चिच्च संभवत्यनघाकृते ॥ 4.60.20 ॥  
संभवन्तीह पुरुषा राम राजससात्त्विकाः ।  
प्रविचार्य समायाता मन्तव्यं चेह तद्धिया ॥ 4.60.21 ॥  
प्राधान्येन समायाता ये यदा परमात्मनः ।  
दुर्लभाः पुरुषा राम ते महागुणशालिनः ॥ 4.60.22 ॥  
ये चान्ये विविधा मूढा मूकास्तामसजातयः ।  
तेषां स्थावरतुल्यानां किंच राम विचार्यते ॥ 4.60.23 ॥  
कतिपया न गता भवभावनां  
नरसुराः प्रकृतक्रमजन्मनि ।  
अहमिव प्रविचारणयोग्यता-  
मनुगते ननु राजससात्त्विकः ॥ 4.60.24 ॥  
स्थितस्य ते महापदाविचार्ययैवमायता ।  
विचारय त्वमञ्जसा तदद्य चेह न द्वयम् ॥ 4.60.25 ॥

इत्यार्षे वासिष्ठमहारामायणे वाल्मीकीये देo मोo स्थितिo विचारपुरुषनिर्णयप्रसङ्गोपदेशजीवावतारो नाम षष्टितमः सर्गः ॥ 60 ॥

  एकषष्टितमः सर्गः 61

श्रीवसिष्ठ उवाच ।  
ये हि राजससात्त्विक्या जाता भुवि महागुणाः ।  
ते नित्यमेव मुदिताः प्रकाशाः ख इवेन्दवः ॥ 4.61.1 ॥  
न खेदमभिगच्छन्ति व्योमभागो मलं यथा ।  
नापदा म्लानिमायान्ति निशि हेमाम्बुजं यथा ॥ 4.61.2 ॥  
नेहन्ते प्रकृतादन्यत्ते नान्यत्स्थावरो यथा ।  
रमन्ते स्वसदाचारैः स्वार्थेभ्यः पादपा यथा ॥ 4.61.3 ॥  
नित्यमापूर्यतां याति सुधायामिन्दुसुन्दरी ।  
राम राजससत्त्वस्य मोक्षमायात्यसौ यथा ॥ 4.61.4 ॥  
आपद्यपि न मुञ्जन्ति शशिवच्छीततामिव ।  
प्रकृत्यैव विराजन्ते मैत्र्यादिगुणकान्तया ॥ 4.61.5 ॥  
नवस्तबकभाविन्या लतयेव वनद्रुमाः ।  
समाः समरसाः सौम्याः सततं साधुसाधवः ॥ 4.61.6 ॥  
अब्धिवद्धृतमर्यादा भवन्ति भवता समाः ।  
अतस्तेषां महाबाहो पदमापदवासनम् ॥ 4.61.7 ॥  
सततं तत्तु गन्तव्यं गन्तव्यं नापदर्णवे ।  
तथा तथेह जगति विहर्तव्यमखेदिना ॥ 4.61.8 ॥  
आत्मोदयाश्च वर्धन्ते यथाऽराजससात्त्विकाः ।  
अचिन्त्यगत्या सच्छास्त्रं विचार्यं च पुनः पुनः ॥ 4.61.9 ॥  
अनित्यता स्वमनसा विविधैवाशु भावतः ।  
आदावन्ते च यां नित्यं क्रियां त्रैलोक्यवर्तिनीम् ॥ 4.61.10 ॥  
पदार्थानापदेवाशु भावयेन्नेतरत्सुधीः ।  
असम्यग्दर्शनं त्यक्त्वा व्यर्थमज्ञानसंततिम् ॥ 4.61.11 ॥  
स्मर्तव्यं सम्यग्वेदं ज्ञानमर्थमनन्तकम् ।  
कोऽहं कथमिदं जातं संसाराडम्बरं विभो ॥ 4.61.12 ॥  
प्रविचार्य प्रयत्नेन प्राज्ञेन सह साधुभिः ।  
नच कर्मसु मङ्क्तव्यं नानर्थेन सहावसेत् ॥ 4.61.13 ॥  
द्रष्टव्यः सर्वविच्छेदः संसारानुगतः सदा ।  
साधुरेवानुगन्तव्यो मयूरैणाम्बुदो यथा ॥ 4.61.14 ॥  
अहंकारस्य देहस्य संसारस्याप्लवस्य च ।  
स्वविचारमलंकृत्य सत्यमेवावलोकयेत् ॥ 4.61.15 ॥  
शरीरमस्थिरमपि संत्यक्त्वा घनशोभनम् ।  
वीतमुक्तावलीतन्तुं चिन्मात्रमवलोकयेत् ॥ 4.61.16 ॥  
तस्मिन्पदे नित्यतते सर्वगे सर्वभाविते ।  
शिवे सर्वमिदं प्रोतं सूत्रे मणिगणा यथा ॥ 4.61.17 ॥  
यैव चिद्भुवनाभोगे भूषणे व्योम्नि भास्करे ।  
धराविवरकोशस्थे सैव चित्कीटकोदरे ॥ 4.61.18 ॥  
कुम्भव्योम्नां न भेदोऽस्ति यथेह परमार्थतः ।  
चितौ शरीरसंस्थानां न भेदोऽस्ति तथानघ ॥ 4.61.19 ॥  
सर्वेषामेव भूतानां तिक्तकट्वादिभेदिनाम् (1) ।  
(1. कट्वादिवेदिनां इति पाठः.)  
एकत्वादनुभूतेर्हि कुतश्चिन्मात्रभिन्नता ॥ 4.61.20 ॥  
एकस्मिन्नेव सततं स्थिते सन्मात्रवस्तुनि ।  
जातोऽयमयमुन्नष्ट इति तेषां तवेह धीः ॥ 4.61.21 ॥  
नच तन्नाम वस्त्वस्ति यद्भूत्वां संप्रलीयते ।  
आभासमात्रमेवेदं न सननासच्च राघव ॥ 4.61.22 ॥  
उद्भूतेनाप्रशान्तेन चेतसा सपदि स्थितम् ।  
नेह मोहान्त आमोक्षान्नेदं यत्तदवस्तु च ॥ 4.61.23 ॥  
किं किलासति रामेह मोहजाले समुज्झति ।  
यत्किंचित्सङ्गसङ्गत्या विमोहे कारणं हि तत् ॥ 4.61.24 ॥  
( (1) असति जगति किं किलेह मोहः  
(1. इदमन्तिमं पद्मं क्वचिद्दृश्यते ।)  
सति च किमङ्ग विमोहकारणं तत् ।  
जननमरणसंस्थितिष्वतस्त्वं  
भव खमिवातिसमः सदोपशान्तः ॥ )

इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे अननमरणसंस्थितिर्नामैकषष्टितमः सर्गः ॥ 61 ॥

  द्विषष्टितमः सर्गः 62

श्रीवसिष्ठ उवाच ।  
धीरो विचारवान्साक्षादादावेव महाधिवा ।  
शास्त्रेण विदुषा शास्त्रं सुजनेन विचारयेत् ॥ 4.62.1 ॥  
सुजनेन वितृष्णेन विदुषा महता सह ।  
प्रविचार्य महायोगात्पदमासाद्यते परम् ॥ 4.62.2 ॥  
शास्त्रार्थसुजनासङ्गवैराग्याभ्याससत्कृतः ।  
पुरुषस्त्वमिवाभाति निजविज्ञानभाजनम् ॥ 4.62.3 ॥  
त्वमुदारनिजाचारो धीरो गुणगणाकरः ।  
अधितीष्ठसि निर्दुःखं वीतसर्गमनोमलः ॥ 4.62.4 ॥  
नूनत्मत्सर्जिताभ्रेण शरद्व्योम्ना समो भवान् ।  
भव भावनया मुक्तो युक्त उत्तमसंविदा ॥ 4.62.5 ॥  
चिन्तामुक्तकलावत्या मुक्तकल्पनया स्थितम् ।  
मनो मुक्तविभागं च मुक्तमेव न संशयः ॥ 4.62.6 ॥  
तवोत्तमानुभावस्य त इदानीं नरा भुवि ।  
चेष्टामनुसरिष्यन्ति रागद्वेषविहीनया ॥ 4.62.7 ॥  
वहिर्लोकोचिताचारा विहरिष्यन्ति ये जनाः ।  
भवार्णवं तरिष्यन्ति धीमन्तः पोतकान्विताः ॥ 4.62.8 ॥  
तव तुल्यमतिर्यः स्यात्सुजनः समदर्शनः ।  
योग्योऽसौ ज्ञानदृष्टीनां मयोक्तानां सुदृष्टिमान् ॥ 4.62.9 ॥  
यावद्देहं धिया तिष्ठ रागद्वेषविहीनया ।  
बहिर्लोकोचिताचारस्त्वन्तस्त्यक्ताखइलैषणः ॥ 4.62.10 ॥  
परां शान्तिमुपागच्छ यथान्ये गुणशालिनः ।  
अविचार्यास्त एवेह गोमायुसिशुधर्मकाः ॥ 4.62.11 ॥  
ये स्वभावा महासत्या नृणां सात्त्विकजन्मनाम् ।  
तान्भजन्पुरुषो याति पाश्चात्योदारजन्मताम् ॥ 4.62.12 ॥  
यानेव सेवते जन्तुरिह जातिगुणान्सदा ।  
(1) अथान्यजातिजातोऽपि जातिं भजति तां क्षणात् ॥ 4.62.13 ॥  
(1. अथान्त्यजातिजातोऽपि इति पाठः.)  
प्राक्तनानखिलान्भावान्यान्ति कर्मवशं गताः ।  
पौरुषेणावजीयन्ते धराधरमहाकुलाः ॥ 4.62.14 ॥  
धैर्येणाभ्युद्धरेद्बुद्धिं पङ्कान्मुग्धगवीमिव ।  
तामसीं राजसीं चैव जातिमन्यामपि श्रितः ॥ 4.62.15 ॥  
स्वविवेकवशाद्यान्ति सन्तः सात्त्विकजातिताम् ।  
अतश्चित्तमणौ स्वच्छे यद्राघव नियोज्यते ॥ 4.62.16 ॥  
तन्मयो विभवत्येवं तस्माद्भवति पौरुषम् ।  
पौरुषेण प्रयत्नेन महार्हगुणशालिनः ॥ 4.62.17 ॥  
मुमुक्षवो भवन्तीह पाश्चात्यशुभजातयः ।  
न तदस्ति पृथिव्यां वा दिवि देवेषु वा क्वचित् ॥ 4.62.18 ॥  
पौरुषेण प्रयत्नेन यन्नाप्नोति गुणान्वितः ।  
ब्रह्मचर्येण धैर्येण वीर्यवैराग्यरंहसा ।  
युक्त्या युक्तेन हि विना न प्राप्नोषि तदीहितम् ॥ 4.62.19 ॥  
हितं महासत्त्वतयात्मतत्त्वं  
विधाय बुद्ध्या भव वीतशोकः ।  
तव क्रमेणैव ततो जनोऽयं  
मुक्तो भविष्यत्यथ वीतशोकः ॥ 4.62.20 ॥  
पाश्चात्यजन्मनि विवेकमहामहिम्ना  
युक्ते त्वयि प्रसृतसर्वगुणाभिरामे ।  
सत्त्वस्थकर्मणि पदं कुरु रामभद्र  
मैषा करोतु भवसङ्गविमोहचिन्ता ॥ 4.62.21 ॥

इत्यार्षे श्रीवासिष्ठमहारामायणे वाल्मीकीये देवदूतोक्ते द्वात्रिंशत्साहस्र्यां संहितायां मोक्षोपायेषु स्थितिप्रकरणे द्विषष्टितमः सर्गः ॥ 62 ॥  
समाप्तमिदं स्थितिप्रकरणम् ॥




  योगवासिष्ठः ।  
   श्रीवासिष्ठमहारामायणतात्पर्यप्रकाशाख्यव्याख्यासंवलितः ।  
  उपशमप्रकरणं पञ्चमम् ।  
  प्रथमः सर्गः 1

श्रीवसिष्ठ उवाच ।  
अथ स्थितिप्रकरणादनन्तरमिदं श्रृणु ।  
उपशमप्रकरणं ज्ञातं निर्वाणकारि यत् ॥ 5.1.1 ॥  
श्रीवाल्मीकिरुवाच ।  
शरत्तारकिताकाशस्तिमितायां सुसंसदि ।  
कथयत्येवमाह्लादि वसिष्ठे पावनं वचः ॥ 5.1.2 ॥  
श्रवणार्थित्वमौनस्थपार्थिवे संसदन्तरे ।  
निर्वात इव निस्पन्दकमले कमलाकरे ॥ 5.1.3 ॥  
विलासिनीषु संशान्तमदमोहबलासु च ।  
शममन्तः प्रयान्तीषु चिरप्रव्रजितास्विव ॥ 5.1.4 ॥  
कराम्भोरुहहंसेषु लीनेषु श्रवणादिव ।  
मुक्तघुर्घुरवादेषु वायसेषु तराविव ॥ 5.1.5 ॥  
नासाग्रपरिविश्रान्ततर्जन्यङ्गुलिकोटिषु ।  
विचारयत्सु विज्ञानकलां तज्ज्ञेषु राजसु ॥ 5.1.6 ॥  
रामे विकासमायाते प्रभात इव पङ्कजे ।  
परित्यक्ततमः पीठे सूर्योदय इवाम्बरे ॥ 5.1.7 ॥  
आकर्णयति वासिष्ठीर्गिरो दशरथे रसात् ।  
कलापिनीव जीमूतनिर्ह्रादान्मुक्तवर्षणात् ॥ 5.1.8 ॥  
आहृत्य सर्वभोगेभ्यो मनो मर्कटचञ्चलम् ।  
श्रवणं प्रति यत्नेन सारेण मन्त्रिणि स्थिते ॥ 5.1.9 ॥  
वसिष्ठोक्त्या परिज्ञातस्वात्मनीन्दुकलामले ।  
लक्ष्मणे विलसल्लक्ष्ये शिक्षाबलविचक्षणे ॥ 5.1.10 ॥  
शत्रुघ्ने शत्रुदलने चतसा पूर्णतां गते ।  
अलमानन्दमायाते राकाचन्द्रोपमे स्थिते ॥ 5.1.11 ॥  
सुमित्रे मित्रतां याते मानसे दुः खशीलिते ।  
वकासिहृदये जाते तत्काल इव पङ्कजे ॥ 5.1.12 ॥  
तत्रस्थेषु तथान्येषु तदा मुनिषु राजसु ।  
सुधैतचित्तरत्नेषु प्रोल्लसत्स्विव चेतसा ॥ 5.1.13 ॥  
उदभूत्पूरयन्नाशाः कल्पाभ्ररवमांसलः ।  
अथ मध्याह्नशङ्खानामब्धिघोषसमः स्वनः ॥ 5.1.14 ॥  
महता तेन शब्देन तिरोधानं मुनेर्गिरः ।  
ययुर्जलदनादेन कोकिलध्वनयो यथा ॥ 5.1.15 ॥  
मुनिरन्तरयांचक्रे स्वां वाचमथ संसदि ।  
जितसारो गुणः केन महता समुदीर्यते ॥ 5.1.16 ॥  
मुहूर्तमात्रं विश्रम्य श्रुत्वा मध्याह्ननिः स्वनम् ।  
घने कोलाहले शान्ते रामं मुनिरुवाच ह ॥ 5.1.17 ॥  
रामाद्यतनमेतावदाह्निकं कथितं मया ।  
प्रातरन्यत्तु वक्ष्यामो वक्तव्यमरिमर्दन ॥ 5.1.18 ॥  
इदं नियतितः प्राप्तं कर्तव्यं तद्द्विजन्मनाम् ।  
मध्याह्नमुपपन्नं यत्कर्तव्यं नावसीदति ॥ 5.1.19 ॥  
त्वमप्युत्तिष्ठ सुभग समस्ताचारसत्क्रियाम् ।  
आचराचारचतुरस्नानदानार्चनादिकाम् ॥ 5.1.20 ॥  
इत्युक्त्वा मुनिरुत्तस्थौ समं दशरथः प्रभुः ।  
ससदाः सेन्दुरादित्य उदयाद्रितटादिव ॥ 5.1.21 ॥  
तयोरुत्तिष्ठतोः सर्वा सभोत्थातुमकम्पत ।  
मन्दवातपरामृष्टा नलिनीवालिलोचना ॥ 5.1.22 ॥  
उत्तस्थौ सावतंसोत्थभृङ्गमण्डलमण्डिता ।  
करिसेनेव सन्ध्याद्रावालोलकरपुष्करा ॥ 5.1.23 ॥  
परस्पराङ्गसंघट्टचूर्णिताङ्गदमण्डली ।  
रत्नपूर्णारुणाम्भोदसन्ध्यासमयसूचनी ॥ 5.1.24 ॥  
पतदुत्तंसविभ्रान्तभृङ्गोपहितघुंघुमा ।  
मुकुटोद्दामविद्योतशक्रचापीकृताम्बिरा ॥ 5.1.25 ॥  
कान्तालताहस्तदलचारुचामरमञ्जरी ।  
वनलेखेव विक्षुब्धवरवारणमण्डला ॥ 5.1.26 ॥  
कचत्कटकभारक्तीकृतान्योन्यतताम्बिरा ।  
वातव्याधूतपुष्पेव मन्दारवनमालिका ॥ 5.1.27 ॥  
कर्पूरकणनीहाररचितामलवारिदा ।  
शरद्दिक्तटमालेव प्रसृताशेषभूमिका ॥ 5.1.28 ॥  
लोलमौलिमणिप्रान्तपाटलाम्बरकोटरा ।  
संध्येवाफुल्लनीलाब्जा कार्यसंहारकारिणी ॥ 5.1.29 ॥  
रत्नांशुसलिलापूरमुखपद्मनिरन्तरा ।  
पद्मिनीवालिवलिता नूपुरारवसारसा ॥ 5.1.30 ॥  
संतता सा सभोत्तस्थौ भूभृच्छतसमाकुला ।  
भूतसंततिसंभ्रान्ता सृष्टिर्नवमिवोदिता ॥ 5.1.31 ॥  
प्रणम्याथ नृपं भूपा निर्ययुर्नृपमन्दिरात् ।  
शक्रचापीकृता रत्नैरम्बुधेरिव वीचयः ॥ 5.1.32 ॥  
सुमन्त्रो मन्त्रिणश्चैव वसिष्ठमथ भूमिपम् ।  
प्रणम्य जग्मुः स्नानाय रसविज्ञानकोविदाः ॥ 5.1.33 ॥  
वामदेवादयश्चान्ये विश्वामित्रादयस्तथा ।  
वसिष्ठं पुरतः कृत्वा तस्थुरावर्जनोन्मुखाः ॥ 5.1.34 ॥  
राजा दशरथस्तत्र पूजयित्वा मुनिव्रजम् ।  
तद्विसृष्टो जगामाथ स्वकार्यार्थमरिन्दमः ॥ 5.1.35 ॥  
वनं वनास्पदा जग्मुर्व्योम व्योमनिवासिनः ।  
नगरं नागराश्चैव प्रातरागमनाय ते ॥ 5.1.36 ॥  
महीपतिवसिष्ठाभ्यां प्रणयात्प्रार्थितः प्रभुः ।  
वसिष्ठसद्मनि निशां विश्वामित्रोऽत्यवाहयत् ॥ 5.1.37 ॥  
वसिष्ठः सह विप्रेन्द्रैः पार्थिवैर्मुनिभिस्तथा ।  
उपास्यमानो रामाद्यैः सर्वैर्दशरथात्मजैः ॥ 5.1.38 ॥  
जगाम स्वाश्रमं श्रीमान्सर्वलोकनमस्कृतः ।  
अनुयातः सुरौघेन ब्रह्मलोकमिवाब्जजः ॥ 5.1.39 ॥  
तस्मात्प्रदेशाद्रामादीन्पुनर्दशरथात्माजान् ।  
सर्वान्विसर्जयामास पादोपान्ते नतानसौ ॥ 5.1.40 ॥  
नभश्चरान्धरणिचरानधश्चरा-  
न्विसृज्य संस्तुतगुणगोचरांश्च तान् ।  
यथाक्रमं स्वगृहमुदारसत्त्ववां-  
श्चकार तां द्विजजनवासरक्रियाम् ॥ 5.1.41 ॥

इत्यार्षे श्रीवासिष्ठमहारामायणे वाल्मीकीये देवदूतोक्ते मोo उपशमप्रकरणे आह्निकवर्णनं नाम प्रथमः सर्गः ॥ 1 ॥

  द्वितीयः सर्गः 2

श्रीवाल्मीकिरुवाच ।  
ते समेत्य गृहं गत्वा राजपुत्राः शशित्विषः ।  
चक्रुः सर्वमशेषेण स्वसद्मसु दिनक्रमम् ॥ 5.2.1 ॥  
वसिष्ठो राघवश्चैव राजानो मुनयो द्विजाः ।  
इति चक्रुः स्वकार्याणि तथा स्वगृहवीथिषु ॥ 5.2.2 ॥  
सस्नुः कमलकह्वारकुमुदोत्पलहारिषु ।  
जलाशयेषु चक्राह्वहंससारसराजिषु ॥ 5.2.3 ॥  
गोभूतिलहिरण्यानि शयनान्यासनानि च ।  
ददुर्दानानि विप्रेभ्यो भाजनान्यंशुकानि च ॥ 5.2.4 ॥  
हेमरत्नविचित्रेषु स्वेषु चामरसद्मसु ।  
आनर्चुरच्युतेशानहुताशार्कादिकान्सुरान् ॥ 5.2.5 ॥  
पुत्रपौत्रसुहृद्भृत्यबन्धुमित्रगणैः सह ।  
तत आस्वादयामासुर्भोजनान्युचितानि वै ॥ 5.2.6 ॥  
एतस्मिन्समये चास्मिन्नगरे दिवसोऽभवत् ।  
तनुरष्टाङ्गशेषत्वाद्दृष्टो न च मनोहरः ॥ 5.2.7 ॥  
सायन्तनदिनान्तं ते तत्कालोचितचेष्टया ।  
अनयन्नंशुभिः सार्धं यावदस्तं ययौ रविः ॥ 5.2.8 ॥  
संध्यां ववन्दिरे सुष्ठु जेपुश्चैवाघमर्षणम् ।  
पेठुः स्तोत्राणि पुण्यानि जगुर्गाथा मनोहराः ॥ 5.2.9 ॥  
ततश्चाभ्युदिता श्यामा कामिनीशोकहारिणी ।  
क्षीरोदादिव माहेन्द्री चन्द्रावश्यायदायिनी ॥ 5.2.10 ॥  
शनैरास्तीर्णपुष्पेषु कीर्णकर्पूरमुष्टिषु ।  
दीर्घेन्दुबिम्बरम्येषु तस्थुस्तल्पेषु राघवाः ॥ 5.2.11 ॥  
अथ रामादृतेऽन्येषु तत्र तद्व्यवहारिणी ।  
व्यतीयाय शनैः श्यामा मुहूर्त इव शोभना ॥ 5.2.12 ॥  
तस्थौ रामस्तु तामेव वासिष्ठीं वचनावलीम् ।  
चिन्तयन्मधुरोदारां करिणीं कलभो यथा ॥ 5.2.13 ॥  
किमिदं नाम संसारभ्रमणं किमिमे जनाः ।  
भूतानि च विचित्राणि किमायान्ति प्रयान्ति किं ॥ 5.2.14 ॥  
मनसः कीदृशं रूपं कथं चैतत्प्रशाम्यति ।  
मायेयं सा किमुत्था स्यात्कथं चैव निवर्तते ॥ 5.2.15 ॥  
निवृत्तयानया कः स्याद्गुणो दोषोऽथ वा भवेत् ।  
कथमात्मनि चैवायं तते संकोच आगतः ॥ 5.2.16 ॥  
किमुक्तं स्याद्भगवता मुनिना मनसः क्षये ।  
किं चेन्द्रियजये प्रोक्तं किमुक्तमथवात्मनि ॥ 5.2.17 ॥  
जीवश्चित्तं मनो मायेत्येवमादिभिराततैः ।  
रूपैरात्मैव संसारं तनोतीममसन्मयम् ॥ 5.2.18 ॥  
एभिरेवं मनोमात्रतन्तुबद्धैः क्षयं गतैः ।  
दुः खोपशान्तिरेतानि सुचिकित्स्यानि नः कथम् ॥ 5.2.19 ॥  
भोगाभ्रमालावलयां धीबलाकामिमां कथम् ।  
पृथक्करोमि पयसो धारां हंस इवाम्भसः ॥ 5.2.20 ॥  
भोगास्त्यक्तुं न शक्यन्ते तत्त्यागेन विना वयम् ।  
प्रभवामो न विपदामहो संकटमागतम् ॥ 5.2.21 ॥  
मनोमात्रमिदं प्राप्यं तच्चैवेदं प्रयोजनम् ।  
संपन्नं नो गिरिगुरु मौर्ख्याद्यक्षः शिशोरिव ॥ 5.2.22 ॥  
परमां शान्तिमागत्य गतसंसारसंभ्रमा ।  
बालेव लब्धदयिता कंचित्प्राप्स्यति नो मतिः ॥ 5.2.23 ॥  
कदोपशान्तसंरम्भं विगताशेषकौतुकम् ।  
(1) अपापमात्मविश्रान्तं मम स्यात्पावनं मनः ॥ 5.2.24 ॥  
(1. अपापपदविश्रान्तं इति पाठः.)  
कलाकलापसंपूर्णाच्छशाङ्कादपि शीतरे ।  
पदे सुरूढं विश्रम्य भ्रमिष्यामि कदा जगत् ॥ 5.2.25 ॥  
कलनापेलवं रूपमुत्सृज्यालीनमात्मनि ।  
कदैष्यति मनः शान्तिमम्भसीव तरङ्गकः ॥ 5.2.26 ॥  
तृष्णातरङ्गाकुलितमाशामकरमालिनम् ।  
कदा संसारजलधिं तीर्त्वा स्यामहमज्वरः ॥ 5.2.27 ॥  
कदोपशमशुद्धासु पदवीषु विचक्षणाः ।  
मुमुक्षूणां निवत्स्यामो निः शोकं समदर्शनाः ॥ 5.2.28 ॥  
संतापितसमस्ताङ्गः सर्वधातुभयंकरः ।  
संसृतिज्वर आदीर्घः कदा नाशमुपैष्यति ॥ 5.2.29 ॥  
निर्वातदीपलेखेव कदा चित्तं गतव्यथम् ।  
शममेष्यति हे बुद्धे सुप्रकाशघनान्तरम् ॥ 5.2.30 ॥  
कदेन्द्रियाणि दुः खेभ्यः संतरिष्यन्ति हेलया ।  
दुरीहादग्धदेहानि गरुत्मन्त इवार्णवान् ॥ 5.2.31 ॥  
अयं सोऽहं रुदन्मूढ इति व्यर्थाहितो भ्रमः ।  
शरदीवासितो मेघः कदा नाशमुपैष्यति ॥ 5.2.32 ॥  
मन्दारवनलेखासु या मतिः सा तृणायते ।  
याचे तत्पदमात्मीयं संप्राप्स्यामः कदा वयम् ॥ 5.2.33 ॥  
वीतरागजनप्रोक्ता निर्मला ज्ञानदृष्टयः ।  
कच्चित्पदं त्वयि मनः करिष्यन्तीति मे वद ॥ 5.2.34 ॥  
हा तात मातः पुत्रेति गिरामासामहं पुनः ।  
भाजनं चित्त माभूवं भोजनं दुः खभोगिनाम् ॥ 5.2.35 ॥  
हे बुद्धे भगिनि भ्रातुरर्थितां पूरयाशु मे ।  
आवयोर्दुः खमोक्षाय विचारय मुनेर्गिरः ॥ 5.2.36 ॥  
त्वां पादपतितः प्रीत्या याचे सति सुते मते ।  
तेन भव्ये भवोच्छेदभूतये सुस्थिरा भव ॥ 5.2.37 ॥  
वसिष्ठमुनिना प्रोक्ता विरक्ताः प्रथमं गिरः ।  
ततो मुमुक्षोरचार उत्पत्तीनां क्रमस्ततः ॥ 5.2.38 ॥  
ततः स्थितिप्रकरणं समं दृष्टान्तसुन्दरम् ।  
विज्ञानगर्भसुलभं यथावत्स्मर हे मते ॥ 5.2.39 ॥  
कृतमति शतशो विचारितं य-  
द्यदि तदुपैति न मानसस्य बुद्धिः ।  
भवति तदफलं शरद्धनाभं  
सततमतो मतिरेव कार्यसारः ॥ 5.2.40 ॥

इत्यार्षे श्रीवसिष्ठमहारामायणे वाल्मीकीये देo मोक्षोपायेषूपशमप्रकरणे उपदेशानुवर्णनं नाम द्वितीयः सर्गः ॥ 2 ॥

  तृतीयः सर्गः 3

श्रीवाल्मीकिरुवाच ।  
तस्यैवंप्रायया तत्र ततयोदारचिन्तया ।  
सा व्यतीयाय रजनी पद्मस्येवार्ककाङ्क्षिणः ॥ 5.3.1 ॥  
किंचित्तमः कडारासु किंचिदप्यरुणासु च ।  
नभोविरलतारासु दिक्षु संमार्जितास्विव ॥ 5.3.2 ॥  
प्रभाततूर्यघोषेण सममिन्दुसमाननः ।  
उत्तस्थौ राघवः श्रीमान्पद्मः पद्मकरादिव ॥ 5.3.3 ॥  
प्रातः स्नानविधिं कृत्वा संपाद्य भ्रातृभिः पुनः ।  
प्रहिताल्पपरीवारो वसिष्ठसदनं ययौ ॥ 5.3.4 ॥  
समाधिसंस्थमेकान्ते मुनिमात्मपरायणम् ।  
दूर एवाननामासौ रामो विनतकन्धरः ॥ 5.3.5 ॥  
तं प्रणम्याङ्गणे तस्थुस्तस्मिंस्ते विनयान्विताः ।  
यावत्तमः समालूनं व्यक्तं दिङ्भुखमण्डलम् ॥ 5.3.6 ॥  
राजानो राजपुत्राश्च ऋषयो ब्राह्मणास्ततः ।  
आययुः सदनं मौनं ब्रह्मलोकमिवामराः ॥ 5.3.7 ॥  
तद्वसिष्ठस्य सदनं बभूव जनसंकुलम् ।  
हस्त्यश्वरथसंबाधं पार्थिवाचारशोभनम् ॥ 5.3.8 ॥  
क्षणाद्विसिष्ठो भगवान्विरराम समाधितः ।  
आचारेणोपचारेण जग्राह प्रणतं जनम् ॥ 5.3.9 ॥  
तथानुयातो मुनिभिर्विश्वामित्रान्वितो मुनिः ।  
आरुरोह रथं श्रीमान्सहसाब्जमिवाब्जजः ॥ 5.3.10 ॥  
ययौ गृहं दाशरथं सैन्येन महता वृतः ।  
ब्रह्मेव शक्रनगरं समस्तसुरमालितः ॥ 5.3.11 ॥  
विवेशावनतां तत्र रम्यां दाशरथीं सभाम् ।  
हंसयूथानुवलितो राजहंस इवाब्जिनीम् ॥ 5.3.12 ॥  
त्रीणि तत्र पदान्याशु तदा तशरथो नृपः ।  
निर्जगाम महावीरः सिंहासनसमुत्थितः ॥ 5.3.13 ॥  
विविशुस्तत्र ते सर्वे नृपा दशरथादयः ।  
वसिष्ठाद्याश्च मुनयो ऋषयो ब्राह्मणास्तथा ॥ 5.3.14 ॥  
मन्त्रिणश्च सुमन्त्राद्याः सौम्याद्याश्च विपश्चितः ।  
राजपुत्राश्च रामाद्या मन्त्रिपुत्राः शुभादयः ॥ 5.3.15 ॥  
अमात्याद्याः प्रकृतयः सुहोत्राद्याश्चैव नागराः ।  
मालवाद्यास्तथा भृत्याः पौराद्याश्चैव मालिनः ॥ 5.3.16 ॥  
अथ तेषूपविष्टेषु स्वेषु स्वेष्वासनेषु च ।  
सर्वेष्वेवोपविष्टेषु वसिष्ठोन्मुखदृष्टिषु ॥ 5.3.17 ॥  
सभाकलकले शान्ते मौनसंस्थेषु बन्दिषु ।  
वृत्तासु स्थितिवार्तासु सौम्ये तस्मिन्सभान्तरे ॥ 5.3.18 ॥  
स्फुरत्पवनमालासु विशत्स्वम्भोजकोटरात् ।  
परागेषु विलोलेषु मुक्तादामसु चञ्चलम् ॥ 5.3.19 ॥  
बृहत्कुसुमदोलाभ्यः प्रसृताभ्यः समंततः ।  
वाति मांसलमामोदमादाय मधुरानिले ॥ 5.3.20 ॥  
वातायनेषु मृदुषु कुसुमाकीर्णभूमिषु ।  
पर्यङ्केषूपविष्टासु पश्यन्तीषु पुरंध्रिषु ॥ 5.3.21 ॥  
जालागतार्ककरलोलविलोचनासु  
रत्नप्रभानिकरपिङ्गलकोमलासु ।  
संत्यक्तचापललवं चपलासु तासु  
मौनस्थितासु सितचामरधारिणीषु ॥ 5.3.22 ॥  
मुक्ताफलप्रतिफलप्रतिमार्करश्मि-  
रागोदरास्वजिरभूमिषु पुष्पकौघम् ।  
नासादयत्यभिनवातपबिम्बबुद्ध्या  
भ्रान्ते भ्रमत्यलिकुले नभसीव मेघे ॥ 5.3.23 ॥  
पुण्यैर्वसिष्ठवदनप्रसृतं श्रुतं य-  
त्तत्संततिप्रसृतविस्मयमार्यलोके ।  
सत्संगमे मृदुपदाक्षरमुग्धवाक्य-  
मन्योन्यमीप्सितमनल्पगुणाभिरामम् ॥ 5.3.24 ॥  
दिग्भ्यः पुराच्च गगनाच्च वनाच्च सिद्ध-  
विद्याधरार्यमुनिविप्रगणे वसिष्ठम् ।  
मौनप्रप्राणमभितः प्रविशत्यशब्दं  
सोपांशु गौरववता सह जातवाक्ये ॥ 5.3.25 ॥  
उन्निद्रकोकनदकोमलकोशकृष्ट-  
मग्नालिजालमकरन्दसुवर्णरागैः ।  
आपिङ्गले मरुति वाति विलोलघण्टा-  
टांकारगीतविनिपीतनिशान्तगीते ॥ 5.3.26 ॥  
अगुरुतगरधूमे चन्दनामोदमिश्रे  
सरसकुसुमदामोद्दामगन्धाङ्किताभ्रे ।  
सरति सति वितानाम्भोरुहामोदलेशै-  
श्चलकुसुमरजोङ्के शब्दविज्ञातभृङ्गम् ॥ 5.3.27 ॥

इत्यार्षे श्रीवासिष्ठमहारामायणे वाo देo मोक्षोपायेषूपशमप्रकरणे सभासंस्थानवर्णनं नाम तृतीयः सर्गः ॥ 3 ॥

  चतुर्थः सर्गः 4

श्रीवाल्मीकिरुवाच ।  
मेघगम्भीरया वाचा विश्रब्धपदसुन्दरम् ।  
इदं दशरथो वाक्यमुवाच मुनिनायकम् ॥ 5.4.1 ॥  
भगवन्ह्यस्तनेन त्वं वाक्यसंदर्भजन्मना ।  
कच्चिन्मुक्तोऽसि खेदेन तपः कार्श्यातिशायिना ॥ 5.4.2 ॥  
ह्यस्तनोक्तो य आनन्दी विविक्तो वचसां गणः ।  
अमृतावर्षणेनेव तेनैवाश्वासिता वयम् ॥ 5.4.3 ॥  
चन्द्रांशव इवोत्सार्य तमांस्यमृतनिर्मलाः ।  
अन्तः शीतलयन्त्येता महताममला गिरः ॥ 5.4.4 ॥  
अपूर्वाह्लाददायिन्य उच्चैस्तरपदाश्रयाः ।  
अतिमोहापहारिण्यः सूक्तयो हि महीयसाम् ॥ 5.4.5 ॥  
आत्मरत्नावलोकैकदीपिका सरसात्मिका ।  
यमाद्युक्तिलतोदेति स वन्द्यः सुजनद्रुमः ॥ 5.4.6 ॥  
दुरीहितं दुर्विहितं सर्वं सज्जनसूक्तयः ।  
प्रमार्जयन्ति शीतांशोस्तमः काण्डमिवाङ्घ्रयः ॥ 5.4.7 ॥  
तृष्णालोभादयोऽस्माकं संसारनिगडा मुने ।  
तवोक्त्या तनुतां याताः शरदीवासिताम्बुदाः ॥ 5.4.8 ॥  
संप्रवृत्ता वयं द्रष्टुमात्मानमपकल्मषम् ।  
रसाञ्जनानीतदृशो जात्यन्धा इव काञ्चनम् ॥ 5.4.9 ॥  
संसारवासनानाम्नी मिहिका हृदयाम्बरे ।  
प्रवृत्ता तनुतां गन्तुं त्वदुक्तशरदेव नः ॥ 5.4.10 ॥  
मुने मन्दारमञ्जर्यस्तरङ्गा वामृताम्भसः ।  
न तथा ह्लादयन्त्यन्तर्यथोदारधियां गिरः ॥ 5.4.11 ॥  
यद्यद्राघव संयाति महाजनसपर्यया ।  
दिनं तदिह सालोकं शेषास्त्वन्धा दिनालयः ॥ 5.4.12 ॥  
राम राजीवपत्राक्ष प्रकृतार्थमिहाव्ययम् ।  
मुनिमाबोधय पुनः प्रसादे समवस्थितम् ॥ 5.4.13 ॥  
इत्युक्तो भूभृता तत्र रामाभिमुखमास्थितः ।  
उवाचेदमुदारात्मा वसिष्ठो भगवान्मुनिः ॥ 5.4.14 ॥  
श्रीवसिष्ठ उवाच ।  
राघव स्वकुलैकेन्दो यन्मयोक्तं महामते ।  
कच्चित्स्मरसि वाक्यार्थं पूर्वापरविचारितम् ॥ 5.4.15 ॥  
उत्पत्तीनां विचित्राणां सत्त्वादिगुणभेदतः ।  
कच्चित्स्मरसि सर्वासां विभागमरिमर्दन ॥ 5.4.16 ॥  
कश्चित्सर्वमसर्वं च सदसच्च सदोदितम् ।  
रूपं स्मरसि वेत्स्येव विविक्तं परमात्मनः ॥ 5.4.17 ॥  
यथेदमुदितं विश्वं विश्वेशादेव चेश्वरात् ।  
कच्चित्स्मरसि तत्साधो साधुवादैकभाजन ॥ 5.4.18 ॥  
रूपं कच्चिदविद्याया बलाद्भङ्गुरमाततम् ।  
अनन्तमन्तवच्चैव सम्यक्स्मरसि सन्मते ॥ 5.4.19 ॥  
चित्तमेव नरो नान्यदिति यत्प्रतिपादितम् ।  
लक्षणादिविचारेण कच्चित्स्मरसि साधु तत् ॥ 5.4.20 ॥  
वाक्यार्थश्चाखिलः कच्चित्त्वया राम विचारितः ।  
ह्यस्तनस्य विचारस्य रात्रौ हृदि निवेशितः ॥ 5.4.21 ॥  
भूयोभूयः परामृष्टं हृदये सुनियोजितम् ।  
प्रयोजनं फलत्युच्चैर्न हेलाहतसंस्थितेः ॥ 5.4.22 ॥  
भाजनं त्वं विविक्तानां वचसां शुद्धिशालिनाम् ।  
विविक्तहृदयः कण्ठे मुक्तानामिव राघव ॥ 5.4.23 ॥  
श्रीवाल्मीकिरुवाच ।  
कमलासनपुत्रेण मुनिना समहौजसा ।  
एवं वितीर्णावसरो रामो वाक्यमुवाच ह ॥ 5.4.24 ॥  
श्रीराम उवाच ।  
भगवन्सर्वधर्मज्ञ तवैवैतद्विजृम्भितम् ।  
यदहं परमोदारो बुद्धवान्वचनं तव ॥ 5.4.25 ॥  
यदादिशसि तत्सर्वं तथैव न तदन्यथा ।  
अपास्तनिद्रेण मया वाक्यार्थो हृदि चिन्तितः ॥ 5.4.26 ॥  
भवान्धकारक्षतये भवतोक्तिविवस्वता ।  
ह्यः प्रसादितमाह्लादि वाग्रश्मिपटलं प्रभो ॥ 5.4.27 ॥  
तदतीतमदीनात्मन्सर्वमन्तः कृतं मया ।  
रम्यं पुण्यं पवित्रं च रत्नवृन्दमिवान्वितम् ॥ 5.4.28 ॥  
हितानुबन्धि हृद्यं च पुण्यमानन्दसाधनम् ।  
शिरसा ध्रियते कैर्नो सिद्धैस्त्वदनुशासनम् ॥ 5.4.29 ॥  
प्रतिक्षिपन्तः संसारमिहिकावरणं वयम् ।  
प्रसन्नास्त्वत्प्रसादेव वर्षान्त इव वासराः ॥ 5.4.30 ॥  
आपातमधुरारम्भं मध्ये सौभाग्यवर्धनम् ।  
अनुत्तमफलोदर्कं पुण्यं त्वदनुशासनम् ॥ 5.4.31 ॥  
विकासिसितमम्लानमाह्लादितशुभाशुभम् ।  
त्वद्वचः कुसुमं नित्यं श्रीमत्फलदमस्तु नः ॥ 5.4.32 ॥  
सकलशास्त्रविचारविशारद  
प्रसृतपुण्यजलैकमहाह्रद ।  
भज भृशं विततव्रत संप्रति  
प्रसृततां हतकिल्बिष संततिम् ॥ 5.4.33 ॥

इत्यार्षे श्रीवासिष्ठमहारामायणे वाल्मीकीये मोक्षोपाये उपशमप्रकरणे राघवप्रश्रो नाम चतुर्थः सर्गः ॥ 4 ॥

  पञ्चमः सर्गः 5

श्रीवसिष्ठ उवाच ।  
इदमुत्तमसिद्धान्तसुन्दरं सुन्दराकृते ।  
उपशान्तिप्रकरणं श्रृणुष्वावहितो हितम् ॥ 5.5.1 ॥  
दीर्घसंसारमायेयं राम राजसतामसैः ।  
धार्यते जन्तुभिर्नित्यं सुस्तम्भैरिव मण्डपः ॥ 5.5.2 ॥  
सत्त्वस्थजातिभिर्धीरैस्त्वादृशैर्गुणबृंहितैः ।  
हेलिया त्यज्यते (1) पक्वा मायेयं त्वगिवोरगैः ॥ 5.5.3 ॥  
(1. तुच्छे इति पाठः.)  
ये सत्त्वजातयः प्राज्ञस्तथा राजससात्त्विकाः ।  
विचारयन्ति ते साधो जगत्पूर्वपरम्पराम् ॥ 5.5.4 ॥  
शास्त्रसज्जनसत्कार्यसङ्गेनोपहतैनसाम् ।  
सारावलोकिनी बुद्धिर्जायते दीपिकोपमा ॥ 5.5.5 ॥  
स्वयमेव विचारेण विचार्यात्मानमात्मना ।  
यावन्नाधिगतं ज्ञेयं न तावदधिगम्यते ॥ 5.5.6 ॥  
प्रज्ञावतां नयवतां धीराणां कुलशालिनाम् ।  
जात्या राजससत्त्वानां मुख्यस्त्त्वं रघुनन्दन ॥ 5.5.7 ॥  
स्वयमालोकय प्राज्ञं संसारारम्भदृष्टिषु ।  
किं सत्यं किमसत्यं वा भव सत्यपरायणः ॥ 5.5.8 ॥  
आदावन्ते च यन्नास्ति कीदृशी तस्य सत्यता ।  
आदावन्ते च यन्नित्यं तत्सत्यं नाम नेतरत् ॥ 5.5.9 ॥  
आद्यन्तासन्मये यस्य वस्तुन्यासज्जते मनः ।  
तस्य मुग्धपशोर्जन्तोर्विवेकः केन जन्यते ॥ 5.5.10 ॥  
जायते मन एवेह मन एव विवर्धते ।  
सम्यग्दर्शनदृष्ट्या तु मन एव हि मुच्यते ॥ 5.5.11 ॥  
श्रीराम उवाच ।  
ज्ञातमेतन्मया ब्रह्मन्यथास्मिन्भुवनत्रये ।  
मन एव हि संसारिजरामरणभाजनम् ॥ 5.5.12 ॥  
यस्तस्योत्तरणोपायस्तन्मे ब्रूहि सुनिश्चितम् ।  
हार्दं तमस्त्वयार्केण राघवाणां विनाश्यते ॥ 5.5.13 ॥  
श्रीवसिष्ठ उवाच ।  
पूर्वं राघव शास्त्रेण वैराग्येण परेण च ।  
तथा सज्जनसङ्गेन नीयतां पुण्यतां मनः ॥ 5.5.14 ॥  
सौजन्योपहितं चेतो यदा वैराग्यमागतम् ।  
तदानुगम्या गुरवो विज्ञानगुरवोऽपि ये ॥ 5.5.15 ॥  
ततस्तस्योपदिष्टेन कृत्वा ध्यानार्चनादिकम् ।  
क्रमेण पदमाप्नोति तद्यत्परमपावनम् ॥ 5.5.16 ॥  
विचारेणावदातेन पश्यत्यात्मानमात्मना ।  
इन्दुना शीतलेनान्तर्विश्वं खमिव तेजसा ॥ 5.5.17 ॥  
तावद्भवमहाम्भोधौ जनस्तृणवदुह्यते ।  
विचारतटविश्रान्तिमेति यावन्न चेतसा ॥ 5.5.18 ॥  
विचारेण परिज्ञातवस्तुनोऽस्य जनस्य धीः ।  
सर्वानधः करोत्याधीन्सौम्याम्भ इव वालुकाः ॥ 5.5.19 ॥  
इदं रुक्ममिदं भस्म परिज्ञातमिति स्फुटम् ।  
न यथा हेमकारस्य हेमज्ञानात्मनस्तथा ॥ 5.5.20 ॥  
अक्षयोऽयं मनागात्मा स्वात्मन्यवगते चिरम् ।  
भवतीति नरस्येह मोहस्यावसरः कुतः ॥ 5.5.21 ॥  
अपरिज्ञातसारे हि मनोऽन्तर्यदि मुह्यते ।  
ज्ञातसारे त्वसंदिग्धमसती किल मूढता ॥ 5.5.22 ॥  
हे जना अपरिज्ञात आत्मा वो दुः खसिद्धये ।  
परिज्ञातस्त्वनन्ताय सुखायोपशमाय च ॥ 5.5.23 ॥  
मिश्रीभूतमिवानेन देहेनोपहतात्मना ।  
व्यक्तीकृत्य स्वमात्मानं स्वस्था भवत मा चिरम् ॥ 5.5.24 ॥  
देहेनास्य न संबन्धो मनागेवामलात्मनः ।  
हेम्नः पङ्कलवेनेव तद्गतस्यापि मानवाः ॥ 5.5.25 ॥  
पृथगात्मा पृथग्देही जलपद्मलवोपमौ ।  
ऊर्ध्वबाहुर्विरौम्येष न च कश्चिच्छृणोति मे ॥ 5.5.26 ॥  
जडधर्मि मनो यावद्गर्तकच्छपवत्स्थितम् ।  
भोगमार्गवदामूढं विस्मृतात्मविचारणम् ॥ 5.5.27 ॥  
तावत्संसारतिमिरं सेन्दुनापि सवह्निना ।  
अर्कद्वादशकेनापि मनागपि न भिद्यते ॥ 5.5.28 ॥  
संप्रबुद्धे हि मनसि स्वां विवेचयति स्थितम् ।  
नैशमर्कोदय इव तमो हार्दं पलायते ॥ 5.5.29 ॥  
नित्यमुत्तमबोधाय योगशय्यागतं मनः ।  
बोधयेद्भवभेदाय भवो ह्यत्यन्तदुः खदः ॥ 5.5.30 ॥  
यथा रजोभिर्गगनं यथा कमलमम्बुभिः ।  
न लिप्यते हि संश्लिष्टैर्देहैरात्मा तथैव च ॥ 5.5.31 ॥  
कर्दमादि यथा हेम्ना श्लिष्टिमेति पृथक्स्थितम् ।  
नान्तः परिणतिं याति जडो देहस्तथात्मना ॥ 5.5.32 ॥  
सुखदुः खानुभावित्वमात्मनीत्यवबुध्यते ।  
असत्यमेव गगने बिन्दुताम्लानते यथा ॥ 5.5.33 ॥  
सुखदुः खे न देहस्य सर्वातीतस्य नात्मनः ।  
एते ह्यज्ञानकस्यैव तस्मिन्नष्टे न कस्यचित् ॥ 5.5.34 ॥  
न कस्यचित्सुखं किंचिद्दुः खं च नच कस्यचित् ।  
सर्वमात्ममयं शान्तमनन्तं पश्य राघव ॥ 5.5.35 ॥  
इमा याः परिदृश्यन्ते वितताः सृष्टिदृष्टयः ।  
पयसीव तरङ्गास्ते पिच्छं व्योम्नीव चात्मनि ॥ 5.5.36 ॥  
यथा मणिर्ददात्यात्मच्छायाः स्वयमकारणम् ।  
तेजोमयीस्तथैवायमात्मा सृष्टीः प्रयच्छति ॥ 5.5.37 ॥  
आत्मा जगच्च सुमते नैकं न द्वैतमप्यसत् ।  
आभासमात्रमेवेदमित्थं संप्रति जृम्भते ॥ 5.5.38 ॥  
समस्तं खल्विदं ब्रह्म सर्वमात्मैवमाततम् ।  
अहमन्यदिदं चान्यदिति भ्रान्तिं त्यजानघ ॥ 5.5.39 ॥  
तते ब्रह्मघने नित्ये संभवन्ति न कल्पनाः ।  
विच्छित्तयः पयोराशौ यथा राम न सन्मयाः ॥ 5.5.40 ॥  
एकस्मिन्नेव सर्वस्मिन्परमात्मनि वस्तुनि ।  
द्वितीया कल्पना नास्ति वह्नौ हिमकणो यथा ॥ 5.5.41 ॥  
भावयन्नात्मनात्मानं चिद्रूपेणैव चिन्मयम् ।  
ऋजूज्ज्वलमये ह्यात्मा स्वयमात्मनि जृम्भते ॥ 5.5.42 ॥  
न शोकोस्ति न मोहोस्ति न जन्मास्ति न जन्मवान् ।  
यदस्तीह तदेवास्ति विज्वरो भव राघव ॥ 5.5.43 ॥  
निर्द्वन्द्वो नित्यसत्त्वस्थो निर्योगक्षेम आत्मवान् ।  
अद्वितीयो विशोकात्मा विज्वरो भव राघव ॥ 5.5.44 ॥  
समः स्वस्थः स्थिरमतिः शान्तशोकमना मुनिः ।  
मौनी वरमणिस्वच्छो विज्वरो भव राघव ॥ 5.5.45 ॥  
विविक्तः शान्तसंकल्पो धीरधीर्विजिताशयः ।  
यथाप्राप्तानुवर्ती च विज्वरो भव राघव ॥ 5.5.46 ॥  
वीतरागो निरायासो विमलो वीतकल्मषः ।  
नादाता न परित्यागी विज्वरो भव राघव ॥ 5.5.47 ॥  
विश्वातीतपदं प्राप्तः प्राप्तप्राप्तव्यपूरितः ।  
पूर्णर्णववदक्षुब्धो विज्वरो भव राघव ॥ 5.5.48 ॥  
विकल्पजालनिर्मुक्तो मायाञ्जनविवर्जितः ।  
आत्मनात्मनि तृप्तात्मा विज्वरो भव राघव ॥ 5.5.49 ॥  
अनन्तापारपर्यन्तवपुरात्मविदांवर ।  
धराधरशिरोधीरो विज्वरो भव राघव ॥ 5.5.50 ॥  
यथाप्राप्तानुभववनात्सर्वत्रानभिवाञ्छनात् ।  
त्यागादानपरित्यागाद्विज्वरो भव राघव ॥ 5.5.51 ॥  
आत्मन्येवात्मनौदार्यं भज पूर्ण इवार्णवः ।  
आत्मन्येवात्मनाह्लादं भज पूर्णेन्दुबिम्बवत् ॥ 5.5.52 ॥  
विश्वप्रपञ्चरचनेयमसत्यरूपा  
नासत्यरूपमनुधावति राम तज्ज्ञः ।  
तज्ज्ञोऽसि शान्तकलनोऽसि निरामयोऽसि  
नित्योदितोऽसि भव सुन्दर शान्तशोकः ॥ 5.5.53 ॥  
एकातपत्रमवनौ गुरुणोपदिष्टं  
सम्यक्सुपालय चिरं समयेह दृष्ट्या ।  
राज्यं समस्तगुणरञ्जितराजलोक-  
स्त्यागो न युक्त इह कर्मसु नापि रागः ॥ 5.5.54 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषु उपशमप्रकरणे प्रशमोपदेशो नाम पञ्चमः सर्गः ॥ 5 ॥

  षष्ठः सर्गः 6

श्रीवसिष्ठ उवाच ।  
इमं विश्वपरिस्पन्दं करोमीत्यस्तवासनम् ।  
प्रवर्तते यः कार्येषु स मुक्त इति मे मतिः ॥ 5.6.1 ॥  
पौरुषीं तनुमाश्रित्य केचिदेतत्क्रियारताः ।  
स्वर्गान्नरकमायान्ति स्वर्गं च नरकात्पुनः ॥ 5.6.2 ॥  
केचित्त्वकर्मणि रता विरता अपि कर्मणः ।  
नरकान्नरकं यान्ति दुः खाद्दुः खं भयाद्भयम् ॥ 5.6.3 ॥  
केचित्स्ववासनातन्तुबद्धाः कर्मफलोदिताः ।  
तिर्यक्त्वात्स्थावरतनुं यान्ति तिर्यक्तनुं ततः ॥ 5.6.4 ॥  
केचिदात्मविदो धन्या विचारितमनोदृशः ।  
विच्छन्नतृष्णानिगडा यान्ति निष्केवलं पदम् ॥ 5.6.5 ॥  
पुरा कतिपयान्येव भुक्त्वा जन्मानि राघव ।  
अस्मिञ्जन्मनि यो (1) मुक्तस्तस्माद्राजससात्त्विकः ॥ 5.6.6 ॥  
(1. तस्माद्राजस इत्यत्र स स्याद्राजस इति पाठो युक्तः ।)  
जातोऽसौ वृद्धिमभ्येति पार्वणश्चन्द्रमा इव ।  
कुटजं प्रावृषीवैनं सौभाग्यमनुगच्छति ॥ 5.6.7 ॥  
यस्येदं जन्म पाश्चात्यं तमाश्वेव महामते ।  
विशन्ति विद्या विमला मुक्ता वेणुमिवोत्तमम् ॥ 5.6.8 ॥  
आर्यता हृद्यता मैत्री सौम्यता करुणा ज्ञता ।  
समाश्रयन्ति तं नित्यमन्तः पुरमिवाङ्गनाः ॥ 5.6.9 ॥  
यः कुर्वन्सर्वकार्याणि पुष्टे नष्टेऽथ तत्फले ।  
समः सन्सर्वकार्येषु न तुष्यति न शोचति ॥ 5.6.10 ॥  
तमांसीव दिवा यान्ति तत्र द्वन्द्वानि संक्षयम् ।  
शरदीव घनास्तत्र गुणा गच्छन्ति शुद्धताम् ॥ 5.6.11 ॥  
पेशलाचारमधुरं सर्वे वाञ्छन्ति तं जनाः ।  
वेणुं मधुरनिध्वानं वने वनमृगा इव ॥ 5.6.12 ॥  
नरं पाश्चात्यजन्मानमेवंप्राया गुणश्रियः ।  
जातमेवानुधावन्ति बलाका इव वारिदम् ॥ 5.6.13 ॥  
ततोऽसौ गुणसंपूर्णो गुरुमेवानुगच्छति ।  
स तमेवं विवेके वै नियोजयति पावने ॥ 5.6.14 ॥  
विचारवैराग्यवता चेतसा गुणशालिना ।  
देवं पश्यत्यथात्मानमेकरूपमनामयम् ॥ 5.6.15 ॥  
तनोत्ययं विचारेण चारुणा शान्तचेतसा ।  
प्रबोधनाय प्रथमं मनोमननमान्तरम् ॥ 5.6.16 ॥  
ये हि पाश्चात्यजन्मानस्ते हि सुप्तं मनोमृगम् ।  
प्रबोधयन्ति प्रथमं गुणहीनं महागुणाः ॥ 5.6.17 ॥  
प्रथितगुणान्सुगुरून्निषेव्य यत्ना-  
दमलधिया प्रविचार्य चित्तरत्नम् ।  
गतिममलामुपयान्ति मानवास्ते  
परमवलोक्य चिरं प्रकाशमन्तः ॥ 5.6.18 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे प्रथमोपदेशो नाम षष्ठः सर्गः ॥ 6 ॥

  सप्तमः सर्गः 7

श्रीवसिष्ठ उवाच ।  
एष तावत्क्रमः प्रोक्तः सामान्यः सर्वदेहिनाम् ।  
इममन्यं विशेषं त्वं श्रृणु राजीवलोचन ॥ 5.7.1 ॥  
अस्मिन्संसारसंरम्भे जातानां देहधारिणाम् ।  
अपवर्गक्षमौ राम द्वाविमावुत्तमौ क्रमौ ॥ 5.7.2 ॥  
एकस्तावद्गुरुप्रोक्तादनुष्ठानाच्छनैः शनैः ।  
जन्मना जन्मभिर्वापि सिद्धिदः समुदाहृतः ॥ 5.7.3 ॥  
द्वितीयस्त्वात्मनैवाशु किंचिद्व्युत्पन्नचेतसा ।  
भवति ज्ञानसंप्राप्तिराकाशफलपातवत् ॥ 5.7.4 ॥  
नभः फलनिपातभज्ञानसंप्रतिपत्तये ।  
तत्रेमं श्रृणु वृत्तान्तं प्राक्तनं कथयामि ते ॥ 5.7.5 ॥  
श्रृणु सुभग कथां महानुभावा  
व्यपगतपूर्वशुभाशुभार्गलौघाः ।  
खपतितफलवत्परं विवेकं  
चरमभवा विमलं समश्रुवन्ति ॥ 5.7.6 ॥

इत्यार्षे श्रीवसिष्ठमहारामायणे वाo मोक्षोपायेषूपशमप्रकरणे आकाशफलप्राप्तिवज्ज्ञानसंप्राप्तिक्रमसूचनं नाम सप्तमः सर्गः ॥ 7 ॥

  अष्टमः सर्गः 8

श्रीवसिष्ठ उवाच ।  
अस्त्यस्तमितसर्वापदुद्यत्संपदुदारधीः ।  
विदेहानां महीपालो जनको नाम वीर्यवान् ॥ 5.8.1 ॥  
कल्पवृक्षोऽर्थिसार्थानां मित्राब्जानां दिवाकरः ।  
माधवो बन्धुपुष्पाणां स्त्रीणां मकरकेतनः ॥ 5.8.2 ॥  
द्विजकैरवशीतांशुर्द्विषत्तिमिरभास्करः ।  
सौजन्यरत्नजलधिर्भुवं विष्णुरिवास्थितः ॥ 5.8.3 ॥  
प्रफुल्लबाललतिके मञ्जरीपुञ्जपिञ्जरे ।  
स कदाचिन्मधौ मत्ते कोकिलालापलासिनि ॥ 5.8.4 ॥  
ययौ कुसुमिताभोगं सुविलासलताङ्गनम् ।  
लीलयोपवनं कान्तं नन्दनं वासवो यथा ॥ 5.8.5 ॥  
तस्मिन्वरवने हृद्ये केसरोद्दाममारुते ।  
दूरस्थानुचरः सानुकुञ्जेषु विचचार ह ॥ 5.8.6 ॥  
अथ शुश्राव कस्मिंश्चित्तमालवनगुल्मके ।  
सिद्धानामप्रदृश्यानां स्वप्रसङ्गादुदाहृताः ॥ 5.8.7 ॥  
विविक्तवासिनां नित्यं शैलकन्दरचारिणाम् ।  
इमाः कलमपत्राक्ष गीता गीतात्मभावनाः ॥ 5.8.8 ॥  
सिद्धा ऊचुः ।  
द्रष्टृदृश्यसमायोगात्प्रत्ययानन्दनिश्चयः ।  
यस्तं स्वमात्मतत्त्वोत्थं निः स्पन्दं समुपास्महे ॥ 5.8.9 ॥  
अन्ये ऊचुः ।  
द्रष्टृदर्शनदृश्यानि त्यक्त्वा वासनया सह ।  
दर्शनप्रथमाभासमात्मानं समुपास्महे ॥ 5.8.10 ॥  
अन्ये ऊचुः ।  
द्वयोर्मध्यगतं नित्यमस्तिनास्तीति पक्षयोः ।  
प्रकाशनं प्रकाश्यानामात्मानं समुपास्महे ॥ 5.8.11 ॥  
अन्ये ऊचुः ।  
यस्मिन्सर्वं यस्य सर्वं यतः सर्वं (1) यस्मायिदम् ।  
(1. यस्मा इदम् इति क्वचित्.)  
येन सर्वं यद्धि सर्वं तत्सत्यं समुपास्महे ॥ 5.8.12 ॥  
अन्ये ऊचुः ।  
अशिरस्कं हकारान्तमशेषाकारसंस्थिम् ।  
अजस्रमुच्चरन्तं स्वं तमात्मानमुपास्महे ॥ 5.8.13 ॥  
अन्ये ऊचुः ।  
संत्यज्य हृद्गुहेशानं देवमन्यं प्रयान्ति ये ।  
ते रत्नमभिवाञ्छन्ति त्यक्तहस्तस्थकौस्तुभाः ॥ 5.8.14 ॥  
अन्ये ऊचुः ।  
सर्वाशाः किल संत्यज्य फलमेतदवाप्यते ।  
येनाशाविषवल्लीनां मूलमाला विलूयते ॥ 5.8.15 ॥  
अन्ये ऊचुः ।  
बुद्ध्वाप्यत्यन्तवैरस्यं यः पदार्थेषु दुर्मतिः ।  
बध्नाति भावनां भूयो नरो नासौ स गर्दभः ॥ 5.8.16 ॥  
अन्ये ऊचुः ।  
उत्थितानुत्थितानेतानिन्द्रियाहीन्पुनः पुनः ।  
हन्याद्विवेकदण्डेन वज्रेणेव हरिर्गिरीन् ॥ 5.8.17 ॥  
अन्ये ऊचुः ।  
उपशमसुखमाहरेत्पवित्रं  
सुशमवतः शममेति साधुचेतः ।  
प्रशमितमनसः स्वके स्वरूपे  
भवति सुखे स्थितिरुत्तमा चिराय ॥ 5.8.18 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे सिद्धगीतानामाष्टमः सर्गः ॥ 8 ॥

  नवमः सर्गः 9

श्रीवसिष्ठ उवाच ।  
इति सिद्धगणोद्गीता गीताः श्रुत्वा महीपतिः ।  
विषादमाजगामाशु भीरू रणरवादिव ॥ 5.9.1 ॥  
जगाम परिवारं स्वमाकर्षन्स्वगृहं प्रति ।  
स्वतीरवृक्षानुगतः सरिदोघ इवार्णवम् ॥ 5.9.2 ॥  
परिवारमशेषेण विसृज्य स्वं स्वमालयम् ।  
एक एवारुरोहाग्र्यं गृहमर्क इवाचलम् ॥ 5.9.3 ॥  
तत्र प्रोड्डयनालोलखगपक्षतिचञ्चलाः ।  
आलोकयल्ँलोकगतीर्विललापेदमाकुलः ॥ 5.9.4 ॥  
हा कष्टमतिकष्टासु लोकलोलदशास्वयम् ।  
पाषाणेष्विव पाषाणा आलुठामि बलादहम् ॥ 5.9.5 ॥  
अपर्यन्तस्य कालस्य कोऽप्यंशो जीव्यते मया ।  
तस्मिन्भावं निबध्नामि धिङ्भामधमचेतनम् ॥ 5.9.6 ॥  
कियन्मात्रमिदं नाम राज्यमाजीवितं मम ।  
किमेतेन विना दुः खं तिष्ठामि हतधीर्यथा ॥ 5.9.7 ॥  
आदावन्तेऽप्यनन्तोऽहं मध्ये पेलवजीवितः ।  
बालश्चित्रेन्दुनेवाहं किं मुधा धृतिमास्थितः ॥ 5.9.8 ॥  
प्रपञ्चरहितेनाहमिन्द्रजालेन जालिना ।  
हा कष्टमतिमुह्यामि केनास्मि परिमोहितः ॥ 5.9.9 ॥  
यद्वस्तु यच्च वा रम्यं यदुदारमकृत्रिमम् ।  
किंचित्तदिह नास्त्येव किंनिष्ठेह मतिर्मम ॥ 5.9.10 ॥  
दूरस्थमप्यदूरस्थं यन्मे मनसि वर्तते ।  
इति निश्चित्य बाह्यार्थभावनां संत्यजाम्यहम् ॥ 5.9.11 ॥  
लोकाजवं जवीभावः सलिलावर्तभङ्गुरः ।  
दृष्टोऽद्यापि हि दुः खाय केयमास्था सुखं प्रति ॥ 5.9.12 ॥  
प्रत्यब्दं प्रतिमासं च प्रत्यहं च प्रतिक्षणम् ।  
सुखानि दुः खपिण्डानि दुः खानि तु पुनः पुनः ॥ 5.9.13 ॥  
परामृष्टं विशिष्टं हि दृष्टं नष्टं न भावितम् ।  
अत्रस्थं न तदस्तीह सतां यत्रास्तु संस्थितिः ॥ 5.9.14 ॥  
अद्य ये महतां मूर्ध्नि ते दिनैर्निपतन्त्यधः ।  
हतचित्तमहत्तायां कैषा विश्वस्तता बत ॥ 5.9.15 ॥  
अरज्जुरेव बद्धोऽहमपङ्कोऽस्मि कलङ्कितः ।  
पतितोस्म्युपरिस्थोपि हा ममात्मन्हता स्थितिः ॥ 5.9.16 ॥  
कस्मादकस्मान्मोहोयमागतो धीमतोऽपि मे ।  
असितः पिहितालोको भास्कराग्रमिवाम्बुदः ॥ 5.9.17 ॥  
क इमे मे महाभोगाः क इमे मम बान्धवाः ।  
बालो भूतमयेनेव संकेतेनाहमाकुलः ॥ 5.9.18 ॥  
स्वयमेव निबन्धामि जरामरणरागिणीम् ।  
किमिमामहमेतेषु धृतिमुद्वेगकारिणीम् ॥ 5.9.19 ॥  
यातु तिष्ठतु वा सम्यङ्‌ ममैतां प्रति को ग्रहः ।  
बुद्बुदश्रीरिवैषा हि मिथ्यैवेत्थमुपस्थिता ॥ 5.9.20 ॥  
ते महाविभवा भोगास्ते सन्तः स्निग्धबान्धवाः ।  
सर्वं स्मृतिपथं प्राप्तं वर्तमानेऽपि का धृतिः ॥ 5.9.21 ॥  
क्व धनानि महीपानां ब्रह्मणः क्व जगन्ति वा ।  
प्राक्तनानि प्रयातानि केयं विश्वस्तता मम ॥ 5.9.22 ॥  
गिलितानीन्द्रलक्षाणि बुद्बुदानीव वारिणि ।  
मां जीवितनिबद्धास्थं विहसिष्यन्ति साधवः ॥ 5.9.23 ॥  
ब्रह्मणां कोटयो याता गताः सर्गपरम्पराः ।  
प्रयाताः पांसुवद्भूपाः का धृतिर्मम जीविते ॥ 5.9.24 ॥  
संसाररात्रिदुः स्वप्ने (1) चेत्ये देहमये भ्रमे ।  
(1. चेत्यदेहमये इति पाठः.)  
आस्थां चेदनुबध्नामि तत्रेमां तु धिगस्थितिम् ॥ 5.9.25 ॥  
अयं सोऽहमिति व्यर्थकल्पनाऽसत्स्वरूपिणी ।  
अहंकारपिशाचेन किमज्ञवदहं स्थितः ॥ 5.9.26 ॥  
हतं हतमिदं कस्मादायुराततयानया ।  
पश्यन्नपि न पश्यामि सूक्ष्मया काललेखया ॥ 5.9.27 ॥  
पादपीठे कृतेशानाः शार्ङ्गिक्रीडनकन्दुकाः ।  
कालकापालिकाग्रस्ताः किमास्थे मयि वल्गसि ॥ 5.9.28 ॥  
अजस्रमुपयान्त्येते यान्ति चाद्यापि वासराः ।  
अविनष्टैकसद्वस्तुर्दृष्टो नाद्यापि वासरः ॥ 5.9.29 ॥  
सारसाः सरसीवैते सर्वस्मिञ्जनचेतसि ।  
भोगा एव स्फुरन्त्यन्तर्न तु स्वपददृष्टयः ॥ 5.9.30 ॥  
कष्टात्कष्टतरं प्राप्तो दुः खाद्दुः खतरं गतः ।  
अद्यापि न विरक्तोस्मि हा धिङ्भामधमाशयम् ॥ 5.9.31 ॥  
येषु येषु दृढा बद्धा भावना भव्यवस्तुषु ।  
तानि तानि विनष्टानि दृष्टानि किमिहोत्तमम् ॥ 5.9.32 ॥  
यन्मध्ये यच्च पर्यन्ते यदापाते मनोरमम् ।  
सर्वमेवापवित्रं तद्विनाशामेध्यदूषितम् ॥ 5.9.33 ॥  
येषु येषु पदार्थेषु धृतिं बध्नाति मानवः ।  
तेषु तेष्वेव तस्यायं दृष्टो नाशोदयो भृशम् ॥ 5.9.34 ॥  
श्वः श्वः पापीयसीमेष श्वः श्वः क्रूरतरामपि ।  
श्वः श्वः स्वेदकरीमेति दशामिह जडो जनः ॥ 5.9.35 ॥  
अज्ञानैकहतो बाल्ये यौवने मदनाहतः ।  
शेषे कलत्रचिन्तार्तः किं करोति कदा जडः ॥ 5.9.36 ॥  
आगमापायि विरसं दशावैषम्यदूषितम् ।  
असारसारं संसारं किं तत्पश्यति दुर्मतिः ॥ 5.9.37 ॥  
राजसूयाश्वमेधाद्यैरिष्ट्वा यज्ञशतैरपि ।  
महाकल्पान्तमप्यंशं स्वर्गं प्राप्नोति नाधिकम् ॥ 5.9.38 ॥  
कोऽसौ स्वर्गोऽस्ति भूमौ वा पाताले वा प्रदेशकः ।  
न यत्राभिभवन्त्येता दुर्भ्रमर्य इवापदः ॥ 5.9.39 ॥  
निजचेतोविलव्यालाः शरीरस्थलपल्लवाः ।  
आधयो व्याधयश्चैते निवार्यन्ते कथं किल ॥ 5.9.40 ॥  
सतोऽसत्ता स्थिता मूर्ध्नि मूर्ध्नि रम्येष्वरम्यता ।  
सुखेषु मूर्ध्नि दुः खानि किमेकं संश्रयाम्यहम् ॥ 5.9.41 ॥  
जायन्ते च म्रियन्ते च प्राकृताः क्षुद्रजन्तवः ।  
धरा तैरेव नीरन्ध्रा दुर्लभाः साधुसाधवः ॥ 5.9.42 ॥  
नीलोत्पलालिनयनाः परमप्रेमभूषणाः ।  
हासायैव विलासिन्यः क्षणभङ्गितया स्थिताः ॥ 5.9.43 ॥  
येषां निमेषणोन्मेषैर्जगतां प्रलयोदयौ ।  
तादृशाः पुरुषाः सन्ति मादृशां गणनैव का ॥ 5.9.44 ॥  
सन्ति रम्यतराद्रम्याः सुस्थिरादपि सुस्थिराः ।  
चिन्तापर्यवसानेयं पदार्थश्रीः किमीहसे ॥ 5.9.45 ॥  
संपदश्च विचित्रा यास्ताश्चेच्चित्तेन संमताः ।  
तत्ता अपि महारम्भा हन्त मन्ये महापदः ॥ 5.9.46 ॥  
आपदोऽपि विचित्रा यास्ताश्चेन्मनसि संमताः ।  
तत्ता अपि महारम्भा मन्ये मनसि संपदः ॥ 5.9.47 ॥  
मनोमात्रविवर्तेऽस्मिञ्जगत्यब्धीन्दुभङ्गुरे ।  
ममेदमित्यपूर्वेयं कुतस्त्याऽक्षरमालिका ॥ 5.9.48 ॥  
काकतालीययोगेन संपन्नायां जगत्स्थितौ ।  
धूर्तेन कल्पिता व्यर्थं हेयोपादेयभावना ॥ 5.9.49 ॥  
इयत्ताच्छिन्नतप्तासु सुखनाम्नीषु दृष्टिषु ।  
कास्वेतास्वनुरक्तोऽस्मि पतङ्गोऽग्निशिखास्विव ॥ 5.9.50 ॥  
वरमेकान्तदाहेषु लुठनं रौरवाग्निषु ।  
नत्वालूनविवर्तासु स्थितं संसारवृत्तिषु ॥ 5.9.51 ॥  
संसार एव दुः खानां सीमान्त इति कथ्यते ।  
तन्मध्यपतिते देहे सुखमासाद्यते कथम् ॥ 5.9.52 ॥  
अकृत्रिममहादुः खे संसारे ये व्यवस्थिताः ।  
त एतेऽन्यानि दुः खानि जानते मधुराण्यलम् ॥ 5.9.53 ॥  
अहमप्यधमोत्कृष्टकाष्ठलोष्टसमस्थितिः ।  
अज्ञैरेवागतः साम्यं परमामृष्टवस्तुभिः ॥ 5.9.54 ॥  
सहस्राङ्कुरशाखात्मफलपल्लवशालिनः ।  
अस्य संसारवृक्षस्य मनो मूलमहाङ्कुरः ॥ 5.9.55 ॥  
संकल्पमेव तन्मन्ये संकल्पोपशमेन तत् ।  
शोषयामि यथा शोषमेति संसारपादपः ॥ 5.9.56 ॥  
आकारमात्ररम्यासु मनोमर्कटवृत्तिषु ।  
परिज्ञातास्विहाद्यैव न रमे नाशनीष्वहम् ॥ 5.9.57 ॥  
आशापाशशतप्रोताः पातोत्पातोपतापदाः ।  
संसारवृत्तयो भुक्ता इदानीं विश्रमाम्यहम् ॥ 5.9.58 ॥  
हा हतोऽस्मि विनष्टोऽस्मि मृतोऽस्मीति पुनः पुनः ।  
शोचितं गतमेवाहमिदानीं नानुरोदिमि ॥ 5.9.59 ॥  
प्रबुद्धोऽस्मि प्रहृष्टोऽस्मि दृष्टश्चोरोऽयमात्मनः ।  
मनो नाम निहन्म्येनं मनसास्मि चिरं हतः ॥ 5.9.60 ॥  
एतावन्तमिमं कालं मनोमुक्ताफलं मम ।  
अविद्धमासीदधुना विद्धं तु गुणमर्हति ॥ 5.9.61 ॥  
मनस्तुषारकणिका विवेकार्कातपेन मे ।  
चिरप्रवृत्तये नूनमचिराल्लयमेष्यति ॥ 5.9.62 ॥  
विविधैः साधुभिः सिद्धैरहं साधु प्रबोधितः ।  
आत्मानमनुगच्छामि परमानन्दसाधनम् ॥ 5.9.63 ॥  
आत्मानं मणिमेकान्ते लब्ध्वैवालोकयन्सुखम् ।  
तिष्ठाम्यस्तमितान्येहः शारदीवाचलेऽम्बुदः ॥ 5.9.64 ॥  
अयमहमिदमाततं ममेति  
स्फुरितमपास्य बलादसत्यमन्तः ।  
रिपुमतिबलिनं मनो निहत्य  
प्रशममुपैमि नमोऽस्तु ते विवेक ॥ 5.9.65 ॥

इत्यार्षे श्रीवासिष्ठमहारामायणे वाल्मीकीये मोo उपशमप्रकरणे जनकवितर्को नाम नवमः सर्गः ॥ 9 ॥

  दशमः सर्गः 10

श्रीवसिष्ठ उवाच ।  
इति चिन्तयतस्तस्य पुरः संप्रविवेश ह ।  
प्रतीहारः परो भानोः स्यन्दनाग्र इवारुणः ॥ 5.10.1 ॥  
प्रतीहार उवाच ।  
देव दोः स्तम्भविश्रान्तसमस्तवसुधाभर ।  
संपादयोत्तिष्ठ दिनव्यापारं नृपतोचितम् ॥ 5.10.2 ॥  
एताः कुसुमकर्पूरकुङ्कुमाम्बुघटाः स्त्रियः ।  
स्नानभूमौ स्थिताः सज्जा नद्यो मूर्तियुता इव ॥ 5.10.3 ॥  
एताः कमलकह्लारकाननभ्रान्तषट्‌पदाः ।  
कृताः कमलिनीपाशरचितांशुकमण्डपाः ॥ 5.10.4 ॥  
एताः कमलिनीतिरभुवश्छत्रैः प्रपूरिताः ।  
सचामररथेभाश्वैः स्नानावसरसेविनाम् ॥ 5.10.5 ॥  
समग्रलसुमनः पूर्णैरन्नौषधिपरिप्लुतैः ।  
सज्जीकृताः पटलकैर्देवार्चनगृहास्तथा ॥ 5.10.6 ॥  
स्नातः पवित्रहस्तश्च परिजप्याघर्षणः ।  
त्वामेव प्रेक्षते देव दक्षिणार्हो द्विजव्रजः ॥ 5.10.7 ॥  
लसच्चामरहस्ताभिः पाल्यते परमेश्वर ।  
सज्जीकृतास्ते कान्ताभिः शीता भोजनभूमयः ॥ 5.10.8 ॥  
शीघ्रमुत्तिष्ठ भद्रं ते निमतं कार्यमाचर ।  
न कालमतिवर्तन्ते महान्तः स्वेषु कर्मसु ॥ 5.10.9 ॥  
प्रतीहारपतावित्थमुक्तवत्यथ पार्थिवः ।  
तथैव चिन्तयामास चित्रां संसारसंस्थितिम् ॥ 5.10.10 ॥  
कियन्मात्रमिदं नाम राज्यं सुखमिति स्थितम् ।  
न प्रयोजनमेतेन ममेह क्षणभङ्गिना ॥ 5.10.11 ॥  
सर्वमेव परित्यज्य मिथ्याशम्बरडम्बरम् ।  
एकान्त एव तिष्ठामि संशान्त इव वारिधिः ॥ 5.10.12 ॥  
अलमेभिरसत्प्रायैर्मम भोगविजृम्भितैः ।  
त्यक्त्वा सर्वाणि कर्माणि सुखं तिष्ठामि केवलम् ॥ 5.10.13 ॥  
चित्त चातुर्यमेतस्माद्भोगाभ्यासकुसंभ्रमात् ।  
त्यज जन्मजराजाड्यजालजम्बालशान्तये ॥ 5.10.14 ॥  
दशासु स्वासु यास्वेव संभ्रमं चित्त पश्यसि ।  
ताभ्य एवाभिरचितं परमं दुः खमेष्यसि ॥ 5.10.15 ॥  
प्रवृत्तं सन्निवृत्तं सद्भूयोभूयश्चिरंचिरम् ।  
भोगभूमिषु सर्वासु चित्तं तृप्तिं न गच्छति ॥ 5.10.16 ॥  
तस्मात्पापालमनया तुच्छया भोगचिन्तया ।  
भवत्यकृत्रिमा तृप्तिर्येनाभिपतं तं ततः ॥ 5.10.17 ॥  
इति संचिन्त्य जनकस्तूष्णीमेव बभूव ह ।  
शान्तचापलचेतस्त्वाल्लिपिकर्मार्पितोपमः ॥ 5.10.18 ॥  
प्रतीहारोऽपि नोवाच गौरवेण भयेन च ।  
पुनर्वाक्यं महीपानां चित्तवृत्तिषु शिक्षितः ॥ 5.10.19 ॥  
तूष्णीमथ क्षणं स्थित्वा जनको जनजीवितम् ।  
पुनः संचिन्तयामास मनसा शमशालिना ॥ 5.10.20 ॥  
किमुपादेयमस्तीह यत्नासंसाधयाम्यहम् ।  
कस्मिन्वस्तुनि बध्नामि धृतिं नाशविवर्जिते ॥ 5.10.21 ॥  
किं मे क्रियापरतया किं मे निष्क्रिययापि वा ।  
न तदस्ति विनाशेन वर्जितं यत्किलोदितम् ॥ 5.10.22 ॥  
क्रियावानक्रियो वास्तु कायोऽयमसदुत्थितः ।  
समस्थितस्य शुद्धस्य चितः का नाम मे क्षतिः ॥ 5.10.23 ॥  
नाभिवाञअछाम्यसंप्राप्तं संप्राप्तं न त्यजाम्यहम् ।  
स्वस्थ आत्मनि तिष्ठामि यन्ममास्ति तदस्तु मे ॥ 5.10.24 ॥  
न ममेह कृतेनार्थो नाकृतेनेह कश्चन ।  
क्रिययाऽक्रियया वापि यत्प्राप्तं तदसन्मयम् ॥ 5.10.25 ॥  
अकुर्वतः कुर्वतो वा युक्तायुक्ताः क्रिया मम ।  
नाभिवाञ्छितमस्तीह यदुपादेयतां गतम् ॥ 5.10.26 ॥  
तदुत्थाय क्रमप्राप्तां कायोऽयं प्रकृतां क्रियाम् ।  
करोत्वस्पन्दिताङ्गस्तु किमयं साधु शुष्यति ॥ 5.10.27 ॥  
स्थिते मनसि निष्कामे समे विगतरञ्जने ।  
कायावयवजौ कार्यौ स्पन्दास्पन्दौ फले समौ ॥ 5.10.28 ॥  
कर्मजासु फलश्रीषु मनसा कर्तृभोक्तृते ।  
तस्मिन्प्रशान्तिमायाते कृतमप्यकृतं नृणाम् ॥ 5.10.29 ॥  
यो निश्चयोऽन्तः पुरुषस्य रूढः  
क्रियास्वसौ तन्मयतामुपैति ।  
अनामयं मे पदमाहता धी-  
रधीरतामन्तरलं त्यजामि ॥ 5.10.30 ॥

इत्यार्षे श्रीवासिष्ठमहारामायणे वाल्‌मीकीये देo मोक्षोपाये उपशमप्रकरणे जनकनिश्चयो नाम दशमः सर्गः ॥ 10 ॥

  एकादशः सर्गः 11

श्रीवसिष्ठ उवाच ।  
इति संचिन्त्य जनको यताप्राप्तां क्रियामसौ ।  
असक्तः कर्तुमुत्तस्थौ दिनं दिनपतिर्यथा ॥ 5.11.1 ॥  
इष्टानिष्टाः परित्यद्य चेतसा वासनाः स्वयम् ।  
यथाप्राप्तं चकारासौ जाग्रत्येव सुषुप्तवत् ॥ 5.11.2 ॥  
संपाद्य तदहः कार्यमार्यावर्जनपूर्वकम् ।  
अनयच्छर्वरीमेकस्तयैव (1) ध्यानलीलया ॥ 5.11.3 ॥  
(1. मेकान्तयैव इति पाठः.)  
मनः समरसं कृत्वा संशान्तविषयभ्रमम् ।  
शर्वर्यां क्षीयमाणायामित्थं चित्तमबोधयत् ॥ 5.11.4 ॥  
चित्त चञ्चल संसार आत्मनो न सुखाय ते ।  
शममेहि शमाच्छान्तं सुखं सारमवाप्यते ॥ 5.11.5 ॥  
यथा यथा विकल्पौघान्संकल्पयसि हेलया ।  
तथा तथैति स्पारत्वं संसारस्तव चिन्तया ॥ 5.11.6 ॥  
शतशाखत्वमायाति सेकेन विटपी यथा ।  
अनन्ताधित्वमायासि शठभोगेच्छया तथा ॥ 5.11.7 ॥  
चिन्ताजालविलासोत्था (2) जनमसंसारसृष्टयः ।  
(2. अत्र विकल्पोत्या इति पाठः.)  
तस्मात्त्यक्त्वा विचित्रां त्वं चिन्तामुपशमं व्रज ॥ 5.11.8 ॥  
संसारसृष्टितरलामिमां तुलय सुन्दर ।  
अस्यां चेत्सारमाप्नोषि तदेतामेव संश्रय ॥ 5.11.9 ॥  
आस्थां यस्मात्परित्यज्य दृश्यदर्शनलालसात् ।  
मैतद्गृहाण मा मुञ्च स्वेच्छया विहरेच्छया ॥ 5.11.10 ॥  
इदं दृश्यमसत्सद्वाप्युदेत्वस्तमुपैतु वा ।  
साधो विषमतां गच्छ मैतदीयैर्गुणागुणैः ॥ 5.11.11 ॥  
मनागपि न संबन्धस्तव दृश्येन वस्तुना ।  
अविद्यमानरूपेण संबन्धः कोऽयमीदृशः ॥ 5.11.12 ॥  
असत्त्वमेतच्च न सद्द्वयोरेवासतोः सतोः ।  
संबन्ध इति चित्रेयमपूर्वैवाक्षरावली ॥ 5.11.13 ॥  
असदेतत्तु सच्चेत्त्वं तथापि किल सुन्दर ।  
सङ्गः सदसतोः कीदृग्वद त्वं मर्त्यजीवयोः ॥ 5.11.14 ॥  
चित्त त्वमथ दृश्यं च द्वे एव यदि सन्मये ।  
सदास्थिते तत्प्रसरः कुतो हर्षविषादयोः ॥ 5.11.15 ॥  
तस्मान्महाधिं मुञ्च त्वं मूकमुल्लासमाहर ।  
संक्षुब्धाम्बुधिमाविष्टां त्यजाभव्यामिमां स्थितिम् ॥ 5.11.16 ॥  
कन्दुकालातवद्व्यर्थमात्मनैव परिज्वलन् ।  
मा मोहमलामासाद्य मन्दतां गच्छ सन्मते ॥ 5.11.17 ॥  
न तदिहास्ति समुन्नतमुत्तमं  
व्रजसि येन परां परिपूर्णताम् ।  
तदवलम्ब्य बलादतिधीरतां  
जहिहि चञ्चलतां शठ रे मनः ॥ 5.11.18 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे चित्तानुशासनं नामैकादशः सर्गः ॥ 11 ॥

  द्वादशः सर्गः 12

श्रीवसिष्ठ उवाच ।  
एवं विचारयंस्तत्र स्वराज्ये जनको नृपः ।  
चकाराखिलकार्याणि न मुमोह च धीरधीः ॥ 5.12.1 ॥  
न मनः प्रोल्ललासास्य क्वचिदानन्दवृत्तिषु ।  
केवलं सुषुप्तसंस्थं सदैव व्यवतिष्ठत ॥ 5.12.2 ॥  
ततः प्रभृत्यसौ दृस्यं नाजहार न वात्यजत् ।  
केवलं विगताशङ्कं वर्तमाने व्यवस्थितः ॥ 5.12.3 ॥  
अनारतविवेकेन तेन सद्यः सनातनम् ।  
पुनः कलङ्कं नैवाप्तमम्बरेणेव राजसम् ॥ 5.12.4 ॥  
स्वविवेकानुसंधानादिति तस्य महीपतेः ।  
सम्यग्ज्ञानमनन्ताभमलं विमलतां ययौ ॥ 5.12.5 ॥  
अनामृष्टविकल्पांशुश्चिदात्मा विगतामयः ।  
उदियाय हृदाकाशे तस्य व्योम्नीव भास्करः ॥ 5.12.6 ॥  
स ददर्शाखिलान्भावांश्चिच्छक्तौ समवस्थितान् ।  
आत्मभूताननान्तात्मा सर्वभूतात्मकोविदः ॥ 5.12.7 ॥  
प्रहृष्टो न बभूवासौ क्वचिन्न च सुदुः खितः ।  
प्रकृतेर्व्यवहारत्वात्सदैव सममानसः ॥ 5.12.8 ॥  
जीवन्मुक्तो बभूवासौ ततः प्रभृति मानदः ।  
जनको जरठज्ञानी ज्ञातलोकपरावरः ॥ 5.12.9 ॥  
राज्यं कुर्वन्विदेहानां जनको जनजीवितम् ।  
नैव हर्षविषादाभ्यां सोऽवशः परितप्यते ॥ 5.12.10 ॥  
नास्तमेति न चोदेति गुणदोषविचेष्टितैः ॥ 5.12.11 ॥  
अर्थानर्थैः स राज्योत्थैर्न ग्लायति न हृष्यति ।  
कुर्वन्नपि करोत्येष न किंचिदपि कुत्रचित् ।  
स तिष्ठत्येव सततं सर्वदैवान्तरे चितः ॥ 5.12.12 ॥  
सुषुप्तावस्थितस्यैव जनकस्य महीपतेः ।  
भावनाः सर्वभावेभ्यः सर्वथैवास्तमागताः ॥ 5.12.13 ॥  
भविष्यं नानुसंधत्ते नातीतं चिन्तयत्यसौ ।  
वर्तमाननिमेषं तु हसन्नेवानुवर्तते ॥ 5.12.14 ॥  
स्वविचारवशेनैव तेन तामरसेक्षण ।  
प्राप्तं प्राप्यमशेषेण राम नेतरयेच्छया ॥ 5.12.15 ॥  
तावत्तावत्स्वकेनैव चेतसा प्रविचार्यते ।  
यावद्यावद्विचाराणां सीमान्तः समवाप्यते ॥ 5.12.16 ॥  
न तद्गुरोर्न शास्त्रार्थान्न पुण्यात्प्राप्यते पदम् ।  
यत्साधुसङ्गाभ्युदिताद्विचारविशदाद्धृदः ॥ 5.12.17 ॥  
सुन्दर्या निजया बुद्ध्या प्रज्ञयेव वयस्यया ।  
पदमासाद्यते राम न नामक्रिययान्यया ॥ 5.12.18 ॥  
यस्योज्ज्वलति तीक्ष्णाग्रा पूर्वापरविचारिणी ।  
प्रज्ञादीपशिखा जातु जाड्यान्ध्यं तं न बाधते ॥ 5.12.19 ॥  
दुरुत्तरा या विपदो दुः खकल्लोलसंकुलाः ।  
तीर्यते प्रज्ञया ताभ्यो नावापद्भ्यो महामते ॥ 5.12.20 ॥  
प्रज्ञाविरहितं मूढमापदल्पापि बाधते ।  
पेलवाचानिलकला सारहीनमिवोलपम् ॥ 5.12.21 ॥  
प्रज्ञावानसहायोऽपि विशास्त्रोऽप्यरिमर्दन ।  
उत्तरत्येव संसारसागराद्राम पेलवात् ॥ 5.12.22 ॥  
प्रज्ञावानसहायोऽपि कार्यान्तमधिगच्छति ।  
दुष्प्रज्ञः कार्यमासाद्य प्रधानमपि नश्यति ॥ 5.12.23 ॥  
शास्त्रसज्जनसंसर्गैः प्रज्ञां पूर्वं विवर्धयेत् ।  
सेकसंरक्षणारम्भैः फलप्राप्तौ लतामिव ॥ 5.12.24 ॥  
प्रज्ञाबलबृहन्मूलः काले सत्कार्यपादपः ।  
फलं फलत्यतिस्वादु भासो बिम्बमिवैन्दवम् ॥ 5.12.25 ॥  
य एव यत्नः क्रियते बाह्यार्थोपार्जने जनैः ।  
स एव यत्नः क्रियतेः पूर्वं प्रज्ञाविवर्धने ॥ 5.12.26 ॥  
सीमान्तं सर्वदुः खानामापदां कोशमुत्तमम् ।  
बीजं संसारवृक्षाणां प्रज्ञामान्द्यं विनाशयेत् ॥ 5.12.27 ॥  
स्वर्गाद्यद्यच्च पातालाद्रज्याद्यत्समवाप्यते ।  
तत्समासाद्यते सर्वं प्रज्ञाकोशान्महात्मना ॥ 5.12.28 ॥  
प्रज्ञयोत्तीर्यते भीमात्तस्मात्संसारसागरात् ।  
न दानैर्न च वा तीर्थैस्तपसा नच राघव ॥ 5.12.29 ॥  
यत्प्राप्ताः संपदं दैवीमपि भूमिचरा नराः ।  
प्रज्ञापुण्यलतायास्तत्फलं स्वादु समुत्थितम् ॥ 5.12.30 ॥  
प्रज्ञया नखरालूनमत्तवारणयूथपाः ।  
जम्बुकैर्विजिताः सिंहाः सिंहैर्हरिणका इव ॥ 5.12.31 ॥  
सामान्यैरपि भूपत्वं प्राप्तं प्रज्ञावशान्नरैः ।  
स्वर्गापवर्गयोग्यत्वं प्राज्ञस्यैवेह दृश्यते ॥ 5.12.32 ॥  
प्रज्ञया वादिनः सर्वे स्वविकल्पविलासिनः ।  
जयन्ति सुभटप्रख्यान्नरानप्यतिभीरवः ॥ 5.12.33 ॥  
चिन्तामणिरियं प्रज्ञा हृत्कोशस्था विवेकिनः ।  
फलं कल्पलतेवैषा चिन्तितं संप्रयच्छति ॥ 5.12.34 ॥  
भव्यस्तरति संसारं प्रज्ञयोपोह्यतेऽधमः ।  
शिक्षितः पारमाप्नोति नावा नाप्नोत्यशिक्षितः ॥ 5.12.35 ॥  
धीः सम्यग्योजिता पारमसम्यग्योजिताऽऽपदम् ।  
नरं नयति संसारे भ्रमन्ती नौरिवार्णवे ॥ 5.12.36 ॥  
विवेकिनमसंमूढं प्राज्ञमाशागणोत्थिताः ।  
दोषा न परिबाधन्ते सन्नद्धमिव सायकाः ॥ 5.12.37 ॥  
प्रज्ञयेह जगत्सर्वं सम्यगेवाङ्ग दृश्यते ।  
सम्यग्दर्शनमायान्ति नापदो नच संपदः ॥ 5.12.38 ॥  
पिधानं परमार्कस्य जडात्मा विततोऽसितः ।  
अहंकाराम्बुदो मत्तः प्रज्ञावातेन बाध्यते ॥ 5.12.39 ॥  
पदमतुलमुपैतुमिच्छतोच्चैः  
प्रथममियं मतिरेव लालनीया ।  
फलमभिलषता कृषीवलेन  
प्रथमतरं ननु कृष्यते धरैव ॥ 5.12.40 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे प्रज्ञामाहात्म्यं नाम द्वादशः सर्गः ॥ 12 ॥  


  त्रयोदशः सर्गः 13

श्रीवसिष्ठ उवाच ।  
एवं जनकवद्राम विचार्यात्मानमात्मना ।  
पदं विदितवेद्यानामविघ्नेनाधिगच्छसि ॥ 5.13.1 ॥  
ये हि पाश्चात्यजन्मानः प्राज्ञा राजससात्त्विकाः ।  
प्राप्नुवन्ति स्वयं प्राप्यं ते जना जनका इव ॥ 5.13.2 ॥  
तावत्तावद्विजित्यारीनिन्द्रियाख्यान्पुनः पुन ।  
यावदात्मात्मनैवायमात्मन्येव प्रसीदति ॥ 5.13.3 ॥  
प्रसन्ने सर्वगे देवे देवेशे परमात्मनि ।  
स्वयमालोकिते सर्वाः क्षीयन्ते दुः स्वदृष्टयः ॥ 5.13.4 ॥  
मुष्टयो मोहबीजानां वृष्टयो विविधापदाम् ।  
कुदृष्टयः क्षयं यान्ति दृष्टे तस्मिन्परावरे ॥ 5.13.5 ॥  
सदा जनकवद्राम सर्वारम्भवदात्मना ।  
प्रज्ञयात्मानमालक्ष्य लक्ष्मीवानुत्तमो भव ॥ 5.13.6 ॥  
नित्यमन्तर्विचारस्य पश्यतश्चञ्चलं जगत् ।  
जनकस्येव कालेन स्वयमात्मा प्रसीदति ॥ 5.13.7 ॥  
न दैवं नव कर्माणि न धनानि न बान्धवाः ।  
शरणं भवभीतानां स्वप्रयत्नादृते नृणाम् ॥ 5.13.8 ॥  
ये दैवनिष्ठाः कृत्यादौ कुविकल्पपरायणाः ।  
तेषां मन्दा मतिस्तात नानुगम्या विनाशनी ॥ 5.13.9 ॥  
विवेकं परमाश्रित्य विलोक्यात्मानमात्मना ।  
धिया विरागोद्धुरया संसारजलधिं तरेत् ॥ 5.13.10 ॥  
एषा सा कथिता राम नभः फलनिपातवत् ।  
सुखदा ज्ञानसंप्राप्तिरज्ञानतरुशातनी ॥ 5.13.11 ॥  
जनकस्येव सद्वुद्धेः स्वयमेव विलोकिनः ।  
विकासमेत्ययं देही देवः प्रातरिवाम्बुजम् ॥ 5.13.12 ॥  
संसारमननं चित्रं विचारेण विलीयते ।  
गलद्वशीकृतस्पर्शमातपेन हिमं यथा ॥ 5.13.13 ॥  
अयमेवाहमित्यस्या निशाया उदिते क्षये ।  
स्वयं सर्वगत स्फारः स्वालोकः संप्रवर्तते ॥ 5.13.14 ॥  
अयमेवाहमित्यस्मिन्संकोचे विलयं गते ।  
अनन्तभुवनव्यापी विस्तार उपजायते ॥ 5.13.15 ॥  
जनकेन परित्यक्ता यथाहंकारवासना ।  
तथा त्वमपि सद्बुद्धे विचार्यान्तः परित्यज ॥ 5.13.16 ॥  
अहंकाराम्बुदे क्षीणे चिद्व्योम्नि विमले तते ।  
नूनं संप्रौढतामेति स्वालोको भास्करः परः ॥ 5.13.17 ॥  
एतावदेवातितमो यदहंभावभावनम् ।  
तस्मिंश्च शममानीते प्रकाश उपजायते ॥ 5.13.18 ॥  
नाहमस्ति न चान्योस्ति नच नास्तीति भावितम् ।  
मनः प्रशान्तिमायातं नोपादेयेषु मज्जति ॥ 5.13.19 ॥  
उपादेयानुपतनं हेयैकान्तविवर्जनम् ।  
यदेतन्मनसो राम तद्बन्धं विद्धि नेतरत् ॥ 5.13.20 ॥

continue to october02  
मा खेदं भज हेयेषु नोपादेयपरो भव ।  
हेयादेयदृशौ त्यक्त्वा शेषस्थाः स्वच्छतां व्रज ॥ 5.13.21 ॥  
येषामिदमुपादेयमिदं हेयमिति स्थितिः ।  
विलीना ते न वाञ्छन्ति त त्यजन्तीह किंचन ॥ 5.13.22 ॥  
हेयोपादेयकलने क्षीणे यावन्न चेतसः ।  
न तावत्समता भाति साभ्रे व्योम्नीव चन्द्रिका ॥ 5.13.23 ॥  
अवस्त्विदमिदं वस्तु यस्येति लुलितं मनः ।  
तस्मिन्नेदेति समता शाखोट इव मञ्जरी ॥ 5.13.24 ॥  
युक्तायुक्तैषणा यत्र लाभालाभविलासिनी ।  
समता स्वच्छता तत्र कुतो वैराग्यभासिनी ॥ 5.13.25 ॥  
एकस्मिन्ब्रह्मतत्त्वेऽस्मिन्विद्यमाने निरामये ।  
नानाऽनानातया नित्यं किमयुक्तं क्व युक्तता ॥ 5.13.26 ॥  
ईप्सितानीप्सिताङ्के मर्कट्यौ चित्तपादपे ।  
चञ्चले स्फुरतो यस्मिन्कुतस्तस्येह सौम्यता ॥ 5.13.27 ॥  
निराशता निर्भयता नित्यता समता ज्ञता ।  
निरीहता निष्क्रियता सौम्यता निर्विकल्पता ॥ 5.13.28 ॥  
धृतिर्मैत्री मतिस्तुष्टिर्मृदुता मृदुभाषिता ।  
हेयोपादेयनिर्मुक्ते ज्ञे तिष्ठन्त्यपवासनम् ॥ 5.13.29 ॥  
धावमानमधोभागे चित्तं प्रत्याहरेद्बलात् ।  
प्रत्याहारेण पतितमधो वारीव सेतुना ॥ 5.13.30 ॥  
बाह्यानर्थानिमांस्त्यक्त्वा तिष्ठन्गच्छन्स्वपन्श्वसन् ।  
सर्वथा सर्वदा सर्वानान्तरांश्च विचारय ॥ 5.13.31 ॥  
गृहीततृष्णाशफरि वासनाजालमाविलम् ।  
संसारवारिप्रसृतं चिन्तातन्तुभिराततम् ॥ 5.13.32 ॥  
अनया तीक्ष्ण्या तात च्छिन्धि बुद्धिशलाकया ।  
वात्ययेवाम्बुदं काले वहन्त्या वितते पदे ॥ 5.13.33 ॥  
अस्य संसारवृक्षस्य मूलं दोषाङ्कुरास्पदम् ।  
भव्यधीरेण धैर्येण प्रोद्धरोद्धुरया धिया ॥ 5.13.34 ॥  
मनसैव मनश्छित्त्वा कुठारेणेव पादपम् ।  
पदं पावनमासाद्य सद्य एव स्थिरो भव ॥ 5.13.35 ॥  
मनसैव मनच्छित्त्वा विस्मृत्या चरमं मनः ।  
वर्तमानमपि च्छित्त्वा च्छिन्नसंसारतां व्रज ॥ 5.13.36 ॥  
मोहो विस्मृत्य संसारं न भूयः परिरोहति ।  
चित्तं विस्मृत्य संसारो न भूयः परिरोहति ॥ 5.13.37 ॥  
तिष्ठन्गच्छन्स्वपञ्जाग्रन्निवसन्नुत्पतन्पतन् ।  
असदेवेदमित्यन्तर्निश्चित्यास्थां परित्यज ॥ 5.13.38 ॥  
समतामलमाश्रित्य संप्राप्तं कार्यमहारन् ।  
अचिन्तयंस्तथाऽप्राप्तं विहरेह हि राघव ॥ 5.13.39 ॥  
यथा शर्वेऽपि लिङ्गानि न विभर्ति बिभर्ति च ।  
त्वमेवमिह कार्याणि कुरु मा कुरु चानघ ॥ 5.13.40 ॥  
त्वमेव वेत्ता त्वमजस्त्वमात्मा त्वं महेश्वरः ।  
आत्मनोऽव्यतिरिक्तः संस्त्वयेत्थमिदमाततम् ॥ 5.13.41 ॥  
येनात्मदृश्यसद्भावादभितो भावनोज्झिता ।  
स न संगृह्यते दोषैर्हर्षामर्षविषादजैः ॥ 5.13.42 ॥  
रागद्वेषविनिर्मुक्तः समलोष्टाश्मकाञ्चनः ।  
युक्त इत्युत्यते योगी त्यक्तसंसारवासनः ॥ 5.13.43 ॥  
स यत्करोति यद्भुङ्क्ते यद्ददाति निहन्ति यत् ।  
तत्र मुक्तधियस्तस्य समता सुखदुः खयोः ॥ 5.13.44 ॥  
प्राप्तं कर्तव्यमेवेति त्यक्तेष्टानिष्टभावनः ।  
प्रवर्तते यः कार्येषु न स मज्जति कुत्रचित् ॥ 5.13.45 ॥  
चित्सत्तामात्रमेवेदमिति निश्चयवन्मनः ।  
त्यक्तभोगाभिमननं शममेति महामते ॥ 5.13.46 ॥  
मनः प्रकृत्यैव जडं चित्तत्त्वमनुधावति ।  
मांसगर्धेन मार्जारो वने मृगपतिं यथा ॥ 5.13.47 ॥  
सिंहवीर्यवशाल्लब्धं मांसं भुङ्क्तेऽनुगो हरेः ।  
चिद्वीर्यवशतः प्राप्तं दृश्यमाश्रयते मनः ॥ 5.13.48 ॥  
मन एवमसत्कल्पं चित्प्रसादेन जीवति ।  
भावयन्विश्वमेवैकं चिन्तामेत्य चिदप्युत ॥ 5.13.49 ॥  
जडं यत्किल निर्हीनं चिता दीपिकयौजसा ।  
तन्मनः शवसंकाशमचिदुत्तिष्ठते कथम् ॥ 5.13.50 ॥  
चित्स्वभावपरामृष्टा स्पन्दशक्तिरसन्मयी ।  
कल्पना चित्तमित्युक्त्या कथ्यते शास्त्रदृष्टिभिः ॥ 5.13.51 ॥  
यश्चित्तफणिफूत्कारः सैवेयं कलनोच्यते ।  
चिदेवाहमिति ज्ञात्वा सा चित्तामेव गच्छति ॥ 5.13.52 ॥  
चेत्येन रहिता यैषा चित्तद्ब्रह्म सनातनम् ।  
चेत्येन सहिता यैषा चित्सेयं कलनोच्यते ॥ 5.13.53 ॥  
किंचिदामृष्टरूपं यद्ब्रह्म तच्च स्थिरं मनः ।  
कल्पना सत्सदैवैतत्सदिवोपस्थिता हृदि ॥ 5.13.54 ॥  
चित्तमित्येव रूढेयं यदैव कलनोदिता ।  
तदैव चित्त्वं विस्मृत्य सा जडेव व्यवस्थिता ॥ 5.13.55 ॥  
संपन्ना कलनानाम्नी संकल्पानुविधायिनी ।  
अवच्छेदवती वाग्रा हेयोपादेयधर्मिणी ॥ 5.13.56 ॥  
सैषा चिदेव जगतामागतेव स्वशक्तितः ।  
न संप्रबोधिता यावद्रूपं तावन्न बुध्यते ॥ 5.13.57 ॥  
अतः शास्त्रविचारेण वैराग्येण परेण च ।  
निग्रहेणेन्द्रियाणां च बोधयेत्कलनां स्वयम् ॥ 5.13.58 ॥  
कलना सर्वजन्तूनां विज्ञानेन शमेन च ।  
प्रबुद्धा ब्रह्मतामेति भ्रमतीतरथा जगत् ॥ 5.13.59 ॥  
व्यामोहमदिरामत्तां लुठितां विषयावटे ।  
आत्मावेदनसंसुप्तां कलनामेव बोधयेत् ॥ 5.13.60 ॥  
अप्रबुद्धा यदा ह्येषा न किंचिदवबुध्यते ।  
संकल्पकलनेवान्तर्दृश्यमानाप्यसन्मयी ॥ 5.13.61 ॥  
तया परमया दृष्ट्या कलनैषान्तरस्थया ।  
मञ्जरी गन्धशक्त्येव पदार्थेषु विराजते ॥ 5.13.62 ॥  
तनुः संकल्पिता यैषा कलनेति जगत्त्रये ।  
सा हि किंचिद्विजानाति नित्यं ज्ञानैकधर्मिणी ॥ 5.13.63 ॥  
चेतनेन जडा राम कलनोपलरूपिणी ।  
पद्मिनीवातपेनासौ परेणैव प्रबोध्यते ॥ 5.13.64 ॥  
यथा शिलामयी कन्या चोदितापि न नृत्यति ।  
तथेयं कलना देहे न किंचिदवबुध्यते ॥ 5.13.65 ॥  
लिपिकर्मनृपैर्युद्धं क्व कृतं घर्घरारवम् ।  
क्वचिन्न चन्द्रकिरणैरोषध्यः प्रतिबोधिताः ॥ 5.13.66 ॥  
असृगालिप्तगात्रैश्च शवैः क्व परिवल्गितम् ।  
क्व गीतं मधुरध्वानं वनपाषाणखण्डकैः ॥ 5.13.67 ॥  
क्व पुंसा विहितैरर्कैः क्षपितं यामिनीतमः ।  
क्व संकल्पमयैश्छाया क्रियते व्योमकाननैः ॥ 5.13.68 ॥  
क्व जडैरुपलाकारैर्मिथ्याभ्रमभरोत्थितैः ।  
मृगतृष्णामयैरेभिर्मनोभिः क्रियते क्रिया ॥ 5.13.69 ॥  
यथातपे क्षते स्फारे मृगतृष्णातरङ्गिणी ।  
कलना तद्वदेवेयं स्फुरत्यात्मनि सत्यलम् ॥ 5.13.70 ॥  
यदेतत्स्पन्दितं नाम तन्मनोऽधिगतं शठैः ।  
मरुतां विद्धि तां शक्तिमन्तः प्राणशरीरिणीम् ॥ 5.13.71 ॥  
येषां संविदनाक्रान्ता संकल्पलवनिश्चयैः ।  
अनाक्षिप्तरसाकारा प्रभैषा पारमात्मिकी ॥ 5.13.72 ॥  
अयं सोऽहमिदं तन्म इति या कलनाविला ।  
प्राणात्मतत्त्वयोस्तस्याः संज्ञा जीवेति कथ्यते ॥ 5.13.73 ॥  
धीश्चित्तं जीव इत्येताः संकल्पस्यासतो मताः ।  
संज्ञाः संकल्पितास्तज्ज्ञैर्न राम परमार्थतः ॥ 5.13.74 ॥  
मनो नो न मतिर्नापि धीरेषा न शरीरकम् ।  
अस्तीह परमार्थेन स्वात्मैवेहास्ति सर्वदा ॥ 5.13.75 ॥  
आत्मैवेदं जगत्सर्वमात्मा कालक्रमस्तथा ।  
स चाकाशादच्छतरो नास्तीवास्त्येव चामलः ॥ 5.13.76 ॥  
अच्छत्वादसदाभासः संविद्रूपतया तु सत् ।  
आत्मा सर्वपदातीतः स्वानुभूत्यानुभूयते ॥ 5.13.77 ॥  
मनस्तत्र परिक्षीणं यत्र संवित्परात्मनः ।  
अन्धकारक्षयस्तत्र यत्रालोकः प्रवर्तते ॥ 5.13.78 ॥  
यत्रात्मसंविदोऽच्छायाः संकल्पोत्थतया मताः ।  
तत्रात्मनो विस्मरणं स्मरणं चित्तजन्मनः ॥ 5.13.79 ॥  
परस्य पुंसः संकल्पमयत्वं चित्तमुच्यते ।  
अचित्तत्वमसंकल्पान्मोक्षस्तेनाभिजायते ॥ 5.13.80 ॥  
एतावच्चेतसो जन्म बीजं संसारभूतये ।  
संकल्पोन्मुखतां यातः संविदो वा किलात्मनः ॥ 5.13.81 ॥  
निर्विकल्पाच्चितः सत्ता संकल्पाङ्ककलङ्किता ।  
कलनेत्युच्यते तेन पुंस्त्ववद्बुद्ध्यते मनः ॥ 5.13.82 ॥  
प्राणशक्तौ निरुद्धायां मनो राम विलीयते ।  
द्रव्यच्छायानु तद्द्रव्यं प्राणरूपं हि मानसम् ॥ 5.13.83 ॥  
देशान्तरानुभवनं प्राणो वेत्ति हृदि स्थितम् ।  
स्पन्दवेदनतो यत्तन्मन इत्यभिधीयते ॥ 5.13.84 ॥  
वैराग्यात्कारणाभ्यासाद्युक्तितो व्यसनक्षयात् ।  
परमार्थावबोधाच्च रोध्यन्ते प्राणवायवः ॥ 5.13.85 ॥  
दृषदो विद्यते शक्तिः कदाचिच्चलनैधसाम् ।  
न पुनर्मनसामस्ति शक्तिः स्पन्दावबोधने ॥ 5.13.86 ॥  
स्पन्दः प्राणमरुच्छक्तिश्चलद्रूपैव सा जडा ।  
चिच्छक्तिः स्वात्मनः स्वच्छा सर्वदा सर्वगैव सा ॥ 5.13.87 ॥  
चिच्छक्तेः स्पन्दशक्तेश्च संबन्धः कल्प्यते मनः ।  
मिथ्यैव तत्समुत्पन्नं मिथ्या ज्ञानं तदुच्यते ॥ 5.13.88 ॥  
एषा ह्यविद्या कथिता मायैषा सा निगद्यते ।  
परमेतत्तदज्ञानं संसारादिविषप्रदम् ॥ 5.13.89 ॥  
चिच्छक्तेः स्पन्दशक्तेश्च सङ्गे संकल्पकल्पन्म् ।  
न कृतं चेत्परिक्षीणास्तदिमा भवभीतयः ॥ 5.13.90 ॥  
वायुतः स्पन्दशक्तिर्या सा चिता चेत्यते यदा ।  
सचेत्या चित्तदैवान्तः संकल्पाद्याति चित्तताम् ॥ 5.13.91 ॥  
चित्ततैषा चितो मिथ्या कल्पिता बालयक्षवत् ।  
अखण्डमण्डलाकारस्पन्दरूपा चिदेव यत् ॥ 5.13.92 ॥  
सैषा चित्ता तदन्येन केन संबाध्यते किल ।  
अखण्डशक्तेरिन्द्रस्य केन स्यात्सह संगरः ॥ 5.13.93 ॥  
अतः संबन्धिनोऽभावात्संबन्धोऽत्र न विद्यते ।  
संबन्धेन विना कस्य सिद्धं तत्कीदृशं मनः ॥ 5.13.94 ॥  
चित्स्पन्दयोरेकतायां किं नाम मन उच्यते ।  
का सेना हयमातङ्गसङ्गसंघट्टनं विना ॥ 5.13.95 ॥  
तस्मान्नास्त्येव दुष्टात्म चित्तं राम जगत्त्रये ।  
सैषा सम्यक्परिज्ञानाच्चेतसो जायते क्षतिः ॥ 5.13.96 ॥  
मुधा मैवमनर्थाय मनः संकल्पयानघ ।  
मनो मिथ्यासमुदितं नास्त्यत्र परमार्थतः ॥ 5.13.97 ॥  
मा त्वमन्तः क्वचित्किंचित्संकल्पय महामते ।  
मनः संकल्पकं राम यस्मान्नास्तीह कुत्रचित् ॥ 5.13.98 ॥  
असम्यग्ज्ञानसंभूता कल्पना मृगतृष्णिका ।  
हृन्मरौ तव संशान्ता सम्यगालो कनान्मुने ॥ 5.13.99 ॥  
जडत्वान्निः स्वरूपत्वात्सर्वदैव मृतं मनः ।  
मृतेन मार्यते लोकश्चित्रेयं मौर्ख्यचक्रिका ॥ 5.13.100 ॥  
यस्य नात्मा न देहोऽस्ति नाधारो नापि चाकृतिः ।  
तेनेदं भक्ष्यते सर्वं चित्रेयं मौर्ख्यवागुरा ॥ 5.13.101 ॥  
सर्वसामग्र्यहीनेन हन्यते मनसापि यः ।  
नीलोत्पलदलाघातैर्मन्ये दलितमस्तकम् ॥ 5.13.102 ॥  
जडेन मूकेनान्धेन निहतो मनसापि यः ।  
मन्ये स दह्यते मूढः पूर्णचन्द्रमरीचिभिः ॥ 5.13.103 ॥  
विद्यमानोऽपि यः शूरो लोकस्तेनाभिभूयते ।  
अविद्यमानमेवेदं हन्यते मुग्धतोदिता ॥ 5.13.104 ॥  
मिथ्यासंकल्पकलितं मिथ्यावस्थिमागतम् ।  
अन्विष्टमपि नो दृष्टं का तस्य किल शक्तता ॥ 5.13.105 ॥  
अहो नु खलु चित्रेयं मायामयविधायिनी ।  
चेतसाप्यतिलोलेन लोकोऽयमभिभूयते ॥ 5.13.106 ॥  
मौर्ख्यं यदापादान्विष्टः का हि नापदजानतः ।  
पश्य मौर्ख्यादियं सृष्टिरज्ञानेनैव जन्यते ॥ 5.13.107 ॥  
हा कष्टमपि दुर्बुद्धेः सृष्टिर्मौर्ख्यवशं गता ।  
असतैव यदेतेन जीवेनाप्युपपाद्यते ॥ 5.13.108 ॥  
मन्ये मौर्ख्यमयी सृष्टिरियमत्यन्तपेलवा ।  
वास्तरङ्गप्रवाहेण कणशः परिशीर्यते ॥ 5.13.109 ॥  
नीलाञ्जनालवालेन यन्त्रेणैव विचूर्ण्यते ।  
इन्दोराभोगपूर्णस्य करस्पर्शेन मुह्यति ॥ 5.13.110 ॥  
रिपुभिर्नयनोन्मुक्तैर्दृष्टः सूत्रैर्निबध्यते ।  
संकल्पकृतया शूरसेनया परिभूयते ॥ 5.13.111 ॥  
तस्मात्किलेयं मनसा न स्थितेनैव कुत्रचित् ।  
कल्पितेन मुधान्येन कृपणेन निहन्यते ॥ 5.13.112 ॥  
मूर्खलोकमयी सृष्टिर्मन एवासदुत्थितम् ।  
यः शक्तो न वशीकर्तुं नासौ रामोपदिश्यते ॥ 5.13.113 ॥  
अभिजाताऽस्वरूपैषा प्रज्ञा क्षोदेषु न क्षमा ।  
नोपदेशगिरां योग्या परिपूर्णेव संस्थिता ॥ 5.13.114 ॥  
बिभेत्येषापि वीणायास्तन्त्रीगुणतनुध्वनेः ।  
बन्धोरपि सनिद्रस्य बिभेति वदनद्युतेः ॥ 5.13.115 ॥  
असतोऽपि जनादुच्चैर्गीताद्भीता पलायते ।  
स्वेनैव मनसाप्यज्ञा किलैषा विवशीकृता ॥ 5.13.116 ॥  
सुखलवविवशा द्विषेव तप्ता  
हृदयगतेन निजेन चेतसैव ।  
विधुरितधिषणा न वेत्ति सत्यं  
तदपि कथं परिमोहितो मुधैव ॥ 5.13.117 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे मनोविनिवारणं नाम त्रयोदशः सर्गः ॥ 13 ॥

  चतुर्दशः सर्गः 14

श्रीवसिष्ठ उवाच ।  
संसारसागरासारकल्लोलैरुह्यमानया ।  
मतेर्मानद मूकत्वं यया जनतयार्जितम् ॥ 5.14.1 ॥  
आत्मलाभमयोदारकलाभिरिह सा मया ।  
विचारोक्तिभिरेताभिः शास्त्रेऽस्मिन्नोपदिश्यते ॥ 5.14.2 ॥  
न पश्यत्येव योऽत्यर्थं (1) तस्य कः खलु दुर्मतिः ।  
(1. यो नित्यं इति पाठः.)  
विचित्रमञ्जरी चित्रं संदर्शयति काननम् ॥ 5.14.3 ॥  
कः कुष्ठघर्घरघ्राणं नानामोदविचारणे ।  
मूर्खमात्मोपदेशेन प्रमाणीकुरुतेऽमतिः ॥ 5.14.4 ॥  
विपर्यस्तेन्द्रियं मत्तं मदिराघूर्णितेक्षणम् ।  
धर्मनिर्णयसाक्षित्वे कः प्रमाणीकरोत्यधीः ॥ 5.14.5 ॥  
कः शवं वा श्मशानस्थं समवायकथाशतम् ।  
परिपृच्छति संदेहे कश्च मूर्खं प्रशास्ति च ॥ 5.14.6 ॥  
येनाशयबिलस्थोऽपि मूकोन्धोऽपि न निर्जितः ।  
मनोव्यालः स दुर्बुद्धिः कथं नामोपदिश्यते ॥ 5.14.7 ॥  
जितमेव मनो विद्धि वस्तुतो यन्न विद्यते ।  
निकटात्सा चिरास्तैव या शिला नैव विद्यते ॥ 5.14.8 ॥  
मनो न विजितं राम येनासदपि दुर्धिया ।  
तेनाग्रस्तविषेणैव म्रियते विषमूर्च्छया ॥ 5.14.9 ॥  
ज्ञः पश्यति सदैवात्मा स्पन्दने प्राणशक्तयः ।  
इन्द्रियाणि स्वधर्मेषु मनो राम किमुच्यते ॥ 5.14.10 ॥  
प्राणानां स्पन्दनी शक्तिर्ज्ञानशक्तिः परात्मनः ।  
इन्द्रियाणां निजा शक्तिरेकः कोऽत्र निबध्यते ॥ 5.14.11 ॥  
(1) सर्वास्तदंशवस्तस्य सर्वशक्तेः किलात्मनः ।  
(1. सर्वास्ता अंशव इति पाठः.)  
पृथक्ता वाच्यता चेयं कुतो नाम तवोत्थिता ॥ 5.14.12 ॥  
किं नाम जीव इत्युक्तं येनेहान्धीकृतं जगत् ।  
चित्तं चैवासदेव त्वं विद्धि का तस्य शक्तता ॥ 5.14.13 ॥  
मनोनिर्दग्धदृष्टीनां दृष्ट्वा दुः खपरम्पराम् ।  
मतिर्मे करुणाक्रान्ता राम मुग्धेव तप्यते ॥ 5.14.14 ॥  
कः किलात्र कुतः खेदो यन्मूर्खः परितप्यते ।  
दुः खायैव हि जायन्ते करभाः प्राकृतास्तथा ॥ 5.14.15 ॥  
विनाशायैव जायन्ते जडा देहेष्वबुद्धयः ।  
अनारतोदयाः पापा बुद्बुदा जलधेरिव ॥ 5.14.16 ॥  
कियन्तः पश्य पशवः प्रत्यहं प्रतिमण्डलम् ।  
सूनावद्भिर्निहन्यन्ते कैवात्र परिदेवना ॥ 5.14.17 ॥  
अर्बुदान्यनिलो हन्ति क्षमाजातेषु चान्वहम् ।  
दंशानां मशकानां च कैवात्र परिदेवना ॥ 5.14.18 ॥  
दिशं प्रति गिरीन्द्रेषु पुलिन्दाद्या वने वने ।  
निघ्नान्ति मृगलक्षाणि कैवात्र परिदेवना ॥ 5.14.19 ॥  
जले जलचरव्यूहान्सूत्र्मान्स्थूलो निकृन्तति ।  
ग्रासार्थं निर्दयो मत्स्यः कैवात्र परिदेवना ॥ 5.14.20 ॥  
लिक्षामणुकणक्षामां क्षुधा खादति मक्षिका ।  
तां कोशकारः क्षुधितो दंशस्तमपि चञ्चलम् ॥ 5.14.21 ॥  
तं दंशं दर्दुरो भुङ्क्ते व्यालस्तमपि दर्दुरम् ।  
सर्पमुग्रं खगो हन्ति बभ्रुश्चैनं निकृन्तति ॥ 5.14.22 ॥  
बभ्रुं हिनस्ति मार्जारो मार्जारं श्वा निकृन्तति ।  
ऋक्षः कौलेयकं हन्ति ऋक्षं व्याघ्रो निकृन्तति ॥ 5.14.23 ॥  
संहोऽभिभवति व्याघ्रं शरभः सिंहमत्ति च ।  
शरभो नाशमायाति मत्तमेघविलङ्घने ॥ 5.14.24 ॥  
मेघा वातैर्विधूयन्ते वायवो गिरिभिर्जिताः ।  
गिरयो वज्रनिष्पिष्टाः शक्रस्य वशगः पविः ॥ 5.14.25 ॥  
विष्णुना क्रियते शक्रो विष्णुर्गच्छति जन्तुताम् ।  
सुखदुःखदशामेतां जरामरणपालिताम् ॥ 5.14.26 ॥  
जन्तवोऽपि महाकाया अपि विद्यायुधान्विताः ।  
लिक्षाभिरङ्गलग्नाभिरुपजीव्यन्त एव हि ॥ 5.14.27 ॥  
अजस्रमेवमालूनविशीर्णं भूतजङ्गलम् ।  
परस्परमलं मोहादद्यते रक्ष्यतेऽपि च ॥ 5.14.28 ॥  
अनारतं विनश्यन्ति विविधा भूतजातयः ।  
अनारतं च जायन्ते लिक्षायूकापिपीलिकाः ॥ 5.14.29 ॥  
जलकोशेषु जायन्ते मत्स्येभमकरादयः ।  
भूमावन्तः प्रजायन्ते कीटौघा वृश्चिकादयः ॥ 5.14.30 ॥  
अन्तरिक्षेऽपि जायन्ते आकाशविहगादयः ।  
वनवीथिषु जायन्ते सिंहव्याघ्रमृगादयः ॥ 5.14.31 ॥  
प्राण्यङ्गेष्वपि जायन्ते विचित्राः ककुभं प्रति ।  
स्थावरेष्वपि जायन्ते घुणा जघनकादयः ॥ 5.14.32 ॥  
शिलान्तरेषु जायन्ते कीटमेकघुणादयः ।  
विष्ठायामपि जायन्ते नानाकीटगणास्तथा ॥ 5.14.33 ॥  
एवमेतेष्वसंख्येषु जन्मस्वपचयेषु च ।  
अजस्रं करुणावन्तो नन्दन्तु प्ररुदन्तु वा ॥ 5.14.34 ॥  
अनारतमृतावस्मिन्ननारतसमुद्भवे ।  
संसारसंभ्रमे युक्ता न तुष्टिर्न च दुः खिता ॥ 5.14.35 ॥  
पङ्क्तयस्त्वेवमेवेमा वृक्षपर्णगणैः समाः ।  
उत्पत्त्योत्पत्त्य लीयन्ते भूतानां भूरिसंभवाः ॥ 5.14.36 ॥  
यः प्रवृत्तः कुबुद्धीनां दयावान्दुः खमार्जने ।  
स्वगतच्छत्रनिर्मृष्टसूर्यांशु खिद्यते नभः ॥ 5.14.37 ॥  
न तिर्यक्समधर्माण उपदेश्या नरा भुवि ।  
कथार्थकथनेनार्थः कः स्थाणुनिकटे वने ॥ 5.14.38 ॥  
किं किल स्फारमनसां पशूनां च विशेषणम् ।  
कृष्यन्ते पशवो रज्ज्वा मनसा मूढचेतसः ॥ 5.14.39 ॥  
स्वचित्तपङ्कमग्नानां स्वनाशारब्धकर्मणाम् ।  
मूर्खाणामापदं दृष्ट्वा प्ररुदन्त्युपला अपि ॥ 5.14.40 ॥  
अनिर्जितात्मचित्तानां समन्ताद्दुःखदा दशाः ।  
तन्मार्जनं कृतप्रज्ञो नाऽतः संप्रतिपद्यते ॥ 5.14.41 ॥  
विनिर्जितात्मचित्तानां दुःखानि रघुनन्दन ।  
सुविचार्याणि तेनात्र ज्ञातज्ञेयः प्रवर्तताम् ॥ 5.14.42 ॥  
मनो नास्ति महाबाहो मा मुधोप प्रकल्पय ।  
अनेन कल्पितेन त्वं वेतालेनेव हन्यसे ॥ 5.14.43 ॥  
यावद्विस्मृतवानात्मतत्त्वं मूढो भवद्भवान् ।  
तावत्तव मनोव्यालो बभूवाभ्युदितस्ततः ॥ 5.14.44 ॥  
इदानीं भवता ज्ञातं यथाभूतमरिंदम ।  
संकल्पाद्वर्धते चित्तं तदेवाशु परित्यज ॥ 5.14.45 ॥  
दृश्यमाश्रयसीदं चेत्तत्सचित्तोऽसि बान्धवान् ।  
दृश्यं संत्यजसीदं चेत्तत्सचित्तोसि मोक्षवान् ॥ 5.14.46 ॥  
अयं गुणसमाहारो बन्धायैव समाश्रितः ।  
संत्यक्तो भव मोक्षाय यथेच्छसि तथा कुरु ॥ 5.14.47 ॥  
नाहं नेदमिति ध्यायंस्तिष्ठ त्वमचलाचलः ।  
अनन्ताकाशसंकाशहृदयो हृदयेश्वरः ॥ 5.14.48 ॥  
आत्मनो जतश्चास्य त्वमङ्ग कलनामलम् ।  
राम द्वित्वमयीं त्यक्त्वाशेषस्थः सुस्थिरो भव ॥ 5.14.49 ॥  
आत्मनो जगतश्चान्तर्द्रष्टृदृश्यदशान्तरे ।  
दर्शनाख्ये स्वमात्मानं सर्वदा भावयन्भव ॥ 5.14.50 ॥  
स्वाद्यस्वादकसंत्यक्तं स्वाद्यस्वादकमध्यगम् ।  
स्वादनं केवलं ध्यायन्नित्यमात्ममयो भव ॥ 5.14.51 ॥  
रामानुभवनीयस्य तथानुभवितुः स्वयम् ।  
अवलम्ब्य निरालम्बं मध्यं मध्ये स्थिरो भव ॥ 5.14.52 ॥  
भवभावनया हीनं भावाभावदशोज्झितम् ।  
भावयन्नेवमात्मानमात्मसंस्थः स्वयं भव ॥ 5.14.53 ॥  
आत्मसत्तां त्यजन्नेतां चेत्यं भावयसि स्वयम् ।  
यदा राम तदा यासि चित्ततामतिदुः खदाम् ॥ 5.14.54 ॥  
चित्ततां श्रृङ्खलामेतां स्वरूपज्ञानयुक्तितः ।  
बिलाच्चित्तान्महाबाहो स्वात्मसिंहिं विमोचय ॥ 5.14.55 ॥  
परमात्मदशां त्यक्त्वा चेत्यं परिपतन्नलम् ।  
यदा गच्छसि संकल्पं चेत्यं संपश्यसे तदा ॥ 5.14.56 ॥  
आत्मनो व्यतिरिक्तं सच्चित्तमित्यङ्ग संविदा ।  
मनः संपद्यते दुःखि क्षीयते त्यक्तया तया ॥ 5.14.57 ॥  
आत्मैवेदं जगत्सर्वमित्यन्तः संविदोदये ।  
क्व चेता क्व च वा चित्तं किं चेत्यं चेतनं च किम् ॥ 5.14.58 ॥  
अहमात्मेति जीवोऽस्मीत्येतावच्चित्तकं विदुः ।  
अनेनेत्थमनाद्यन्तं दुःखं राघव तन्यते ॥ 5.14.59 ॥  
अहमात्मा न जीवाख्याः सत्ताः सन्तीतराः क्वचित् ।  
इत्येव चित्तोपशमः परमं सुखमुच्यते ॥ 5.14.60 ॥  
आत्मैवेदं जगदिति जाते राघव निश्चये ।  
असत्ता चेतसो जाता भवत्येव न संशयः ॥ 5.14.61 ॥  
एवं सत्यावबोधेन स्वात्मैवेदमिति स्थितिः ।  
मनः सुगलितं विद्धि सूर्यभास तमो यथा ॥ 5.14.62 ॥  
मनः सर्पः शरीरस्थो यावत्तावन्महद्भयम् ।  
तस्मिन्नुत्सारिते योगाद्भयस्यावसरः कुतः ॥ 5.14.63 ॥  
भ्रान्तिमात्रोत्थितश्चित्ते वेतालोऽतिबलोऽनघ ।  
सम्यग्ज्ञानेन मन्त्रेण प्रसभं विनिपात्यताम् ॥ 5.14.64 ॥  
देहगेहाद्गते चित्तयक्षे बलवतां वरे ।  
निराधिर्विगतोद्वेगस्तिष्ठ नास्ति भयं तव ॥ 5.14.65 ॥  
नीराग एव निरुपार्जन एव चास्मी-  
त्येतावतैव गलिता तव चित्तसत्ता ।  
निर्दुः खमुत्तमपदं परमं गतोऽसि  
तिष्ठोपशान्तपरमैषण एवमन्तः ॥ 5.14.66 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषु उपशमप्रकरणे स्वचित्तनिरूपणं नाम चतुर्दशः सर्गः ॥ 14 ॥

  पञ्चदशः सर्गः 15

श्रीवसिष्ठ उवाच ।  
एतामनुसरन्राम चित्तसत्तामपावनीम् ।  
संसारबीजकणिकां जीवबन्धनवागुराम् ॥ 5.15.1 ॥  
आत्मा त्यक्तात्मरूपाभो मलिनामाप तद्दृशम् ।  
चित्तं समनुसंधत्ते धत्ते च कलनामलम् ॥ 5.15.2 ॥  
वर्धमानमहामोहदायिनी भयकारिणी ।  
तृष्णा विषलतारूपा मूर्च्छामेव प्रयच्छति ॥ 5.15.3 ॥  
यदा यदोदेति तदा महामोहप्रदायिनी ।  
तृष्णा कृष्णानिशेवेयमनन्तात्मविकारिणी ॥ 5.15.4 ॥  
कल्पानलशिखादाहं सोढुं शक्ता हरादयः ।  
तृष्णानलशिखादाहं सोढुं शक्ता न केचन ॥ 5.15.5 ॥  
तीक्ष्णा कृष्णा सुदीर्घा च वरत्यङ्गं सदा निजम् ।  
शीतलैवासुखोदर्का घोरा तृष्णाकृपाणिका ॥ 5.15.6 ॥  
यान्येतानि दुरन्तानि दुर्जराण्युन्नतानि च ।  
तृष्णावल्ल्याः फलानीह तानिः दुःखानि राघव ॥ 5.15.7 ॥  
अदृश्यैवात्ति मांसास्थिरुधिरादि शरीरकात् ।  
मनोबिलविलीनैषा तृष्णावनशुनी नृणाम् ॥ 5.15.8 ॥  
क्षणमुल्लासमायाति क्षणमायाति शून्यताम् ।  
जडा विदलयत्याशु तृष्णाप्रावृट्‌तरङ्गिणी ॥ 5.15.9 ॥  
दृष्टदैन्यो हतस्वान्तो हतौजा याति नीचताम् ।  
मुह्यते रौति पतति तृष्णयाभिहतो जनः ॥ 5.15.10 ॥  
न स्थिता कोटरे यस्य तृष्णाकृष्णभुजङ्गमी ।  
तस्य प्राणानिलाः स्वस्थाः पुंसो हृदयरन्ध्रगाः ॥ 5.15.11 ॥  
नूनमस्तंगतो यत्र तृष्णाकृष्णनिशाक्रमः ।  
पुण्यानि तत्र वर्धन्ते शुक्लपक्ष इवेन्दवः ॥ 5.15.12 ॥  
यो न तृष्णाघुणावल्ल्या क्षतः पुरुषपादपः ।  
पुण्यप्रसूनैः स सदा दशां याति विकासिनीम् ॥ 5.15.13 ॥  
अनन्ताकुलकल्लोला विवर्तावर्तसंकुला ।  
प्रवहत्याशयारण्ये तृष्णान्धानां नदी नृणाम् ॥ 5.15.14 ॥  
तृष्णयेमे जनाः सर्वे सूत्रयन्त्रपतत्रिवत् ।  
भ्राम्यते प्रविशीर्यन्ते संह्रियन्ते च भूरिशः ॥ 5.15.15 ॥  
मूलान्यपि सुसूक्ष्माणि कठिनाशयकर्कशा ।  
तृष्णा परशुधारेव वल्गन्ती विनिकृन्तति ॥ 5.15.16 ॥  
निपतत्यवटे मूढस्तृष्णामनुसरज्जनः ।  
नीलामनुपतञ्छ्वभ्रतृणशाखां यथैणकः ॥ 5.15.17 ॥  
नोन्मत्तापि जरा चक्षुस्तथा जरयति क्षणात् ।  
यथा जरयति क्षामा तृष्णा हृदयरूपिका ॥ 5.15.18 ॥  
तृष्णयाशयकौशिक्या हृद्यमङ्गलभूतया ।  
रूढया भगवानेष विष्णुर्वामनतां गतः ॥ 5.15.19 ॥  
कयाचिदेव दैविक्या हृदि ग्रथितयानया ।  
तृष्णया भ्राम्यते व्योम्नि रज्ज्वेवार्कोऽन्वहं किल ॥ 5.15.20 ॥  
सर्वदुः खमयाकारां जगती जीवनच्छिदम् ।  
तृष्णां परिहरेत्क्रूरामुरगीमिव दूरगः ॥ 5.15.21 ॥  
तृष्णय वायवो वान्ति शैलास्तिष्ठन्ति तृष्णया ।  
तृष्णयैव धरा धात्री त्रैलोक्यं तृष्णया धृतम् ॥ 5.15.22 ॥  
सर्वैव लोकयात्रेयं प्रोता तृष्णावरत्रया ।  
रज्जुबन्धाद्विमुच्यन्ते तृष्णाबन्धान्न केचन ॥ 5.15.23 ॥  
तस्माद्राघव तृष्णां त्वं त्यज संकल्पवर्जनात् ।  
मनस्त्वकल्पनं नास्ति निर्णीतमिति युक्तितः ॥ 5.15.24 ॥  
अयं त्वमहमित्येव प्रथमं तावदाशये ।  
मां दुराशां महाबाहो संकल्पय तमोमयीम् ॥ 5.15.25 ॥  
एतां दुः खप्रसविनीमनात्मन्यात्म्भावनाम् ।  
न भावयसि चेद्राम तदा तज्ज्ञेषु गण्यसे ॥ 5.15.26 ॥  
एतामहंभावमयीमपुण्यां  
छित्त्वानहंभावशलाकयैव ।  
स्वभावनां भव्य भवान्तभूमौ  
भवाभिभूताखिलबूतभीतिः ॥ 5.15.27 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे तृष्णावर्णनं नाम पञ्चदशः सर्गः ॥ 15 ॥

  षोडशः सर्गः 16

श्रीराम उवाच ।  
स्वभावगम्भीरमेतद्भगवन्वचनं तव ।  
यदहंकारतृष्णां त्वं मा गृहाणेति वक्षि माम् ॥ 5.16.1 ॥  
यद्यहंकारसंत्यागं करोमि तदिदं प्रभो ।  
त्यजामि देहनामानं संनिवेशमशेषतः ॥ 5.16.2 ॥  
जानुस्तम्भेन महता धार्यते सुतरुर्यथा ।  
अहंकारेण देहोऽयं तथैव किल धार्यते ॥ 5.16.3 ॥  
अहंकारक्षये देहः किलावश्यं विनश्यति ।  
मूले क्रकचसंलूने सुमहानिव पादपः ॥ 5.16.4 ॥  
तत्कथं संत्यजाम्येनं जीवामि च कथं मुने ।  
एनमर्थं विनिश्चित्य वद मे वदतां वर ॥ 5.16.5 ॥  
श्रीवसिष्ठ उवाच ।  
सर्वत्र वासनात्यागो राम राजीवलोचन ।  
द्विविधः कथ्यते तज्ज्ञैर्ज्ञेयो ध्येयश्च मानद ॥ 5.16.6 ॥  
अहमेषां पदार्थानामेते च मम जीवितम् ।  
नाहमेभिर्विना कश्चिन्न मयैते विना किल ॥ 5.16.7 ॥  
इत्यन्तर्निश्चयं कृत्वा विचार्य मनसा सह ।  
नाहं पदार्थस्य न मे पदार्थ इति भाविते ॥ 5.16.8 ॥  
अन्तः शीतलया बुद्ध्या कुर्वत्या लीलया क्रियाम् ।  
यो नूनं वासनात्यागो ध्येयो राम स कीर्तितः ॥ 5.16.9 ॥  
सर्वं समतया बुद्ध्वा यं कृत्वा वासनाक्षयम् ।  
जहाति निर्ममो देहं ज्ञेयोऽसौ वासनाक्षयः ॥ 5.16.10 ॥  
अहंकारमयीं त्यक्त्वा वासनां लीलयैव यः ।  
तिष्ठति ध्येयसंत्यागी जीवन्मुक्तः स उच्यते ॥ 5.16.11 ॥  
निर्मूलकलनां त्यक्त्वा वासनां यः शमं गतः ।  
ज्ञेयत्यागमयं विद्धि मुक्तं तं रघुनन्दन ॥ 5.16.12 ॥  
ध्येयं तं वासनात्यागं कृत्वा तिष्ठन्ति लीलया ।  
जीवन्मुक्ता महात्मानः सुजना जनकादयः ॥ 5.16.13 ॥  
ज्ञेयं तु वासनात्यागं कृत्वोपशममागताः ।  
विदेहमुक्तास्तिष्ठन्ति ब्रह्मण्येव परावरे ॥ 5.16.14 ॥  
द्वावेव राघव त्यागौ समौ मुक्तपदे स्थितौ ।  
द्वावेव ब्रह्मतां यातौ द्वावेव विगतज्वरौ ॥ 5.16.15 ॥  
युक्तायुक्तमती स्वासे केवलं विमलेऽनघ ।  
एकः स्थितः स्फुरद्देहः शान्तदेहः स्थितोऽपरः ॥ 5.16.16 ॥  
एकः सदेहो निर्मुक्तस्तिष्ठत्यपगतज्वरः ।  
त्यक्तदेहो विमुक्तोऽन्यो वर्ततेऽज्ञेयवासनः ॥ 5.16.17 ॥  
आपतत्सु यथाकालं सुखदुः खेष्वनारतम् ।  
न हृष्यति ग्लायति यः स मुक्त इति होच्यते ॥ 5.16.18 ॥  
ईप्सितानीप्सिते न स्तो यस्येष्टानिष्टवस्तुषु ।  
सुषुप्तवच्चरति यः स मुक्त इति कथ्यते ॥ 5.16.19 ॥  
हेयोपादेयकलने ममेत्यहमिहेति च ।  
यस्यान्तः संपरिक्षीणे स जीवन्मुक्त उच्यते ॥ 5.16.20 ॥  
हर्षामर्षभयक्रोधकामकार्पण्यदृष्टिभिः ।  
न परामृश्यते योऽन्तः स जीवन्मुक्त उच्यते ॥ 5.16.21 ॥  
सुषुप्तवत्प्रशमितभाववृत्तिना ।  
स्थितं सदा जाग्रति येन चेतसा ।  
कलान्वितो विधुरिव यः सदा मुदा  
निषेव्यते मुक्त इतीह स स्मृतः ॥ 5.16.22 ॥  
श्रीवाल्मीकिरुवाच ।  
इत्युक्तवत्यथ मुनौ दिवसो जगाम  
सायंतनाय विधयेऽस्तमिनो जगाम ।  
स्नातुं सभा कृतनमस्करणा जगाम  
श्यामाक्षये रविकरैश्च सहाजगाम ॥ 5.16.23 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे तृष्णचिकित्सा नाम षोडशः सर्गः ॥ 16 ॥  
एकादशो दिवसः ॥

  सप्तदशः सर्गः 17

श्रीवसिष्ठ उवाच ।  
विदेहमुक्ता ये राम ते गिरामिह गोचरे ।  
नैव तिष्ठन्ति तस्मात्त्वं जीवन्मुक्तिमिमां श्रृणु ॥ 5.17.1 ॥  
प्राकृतान्येव (1) कर्माणि यथा वर्जितवाञ्छया ।  
(1. कार्याणीति पाठः.)  
क्रियन्ते तृष्णयेमानि तां जीवन्मुक्ततां विदुः ॥ 5.17.2 ॥  
या स्तितिस्तृष्णया जन्तोर्बाह्यार्थे बद्धभावया ।  
तं बन्धमाहुराचार्याः संसारनिगडं दृढम् ॥ 5.17.3 ॥  
नूनमुज्झितसंकल्पा हृदि बाह्ये विहारिणी ।  
वासना योदिता सेह जीवन्मुक्तशरीरिणी ॥ 5.17.4 ॥  
बाह्यार्थव्यसनोच्छूना तृष्णा बद्धेति राघव ।  
सर्वार्थव्यसनोन्मुक्ता तृष्णा मुक्तेति कथ्यते ॥ 5.17.5 ॥  
पूर्वं यस्यास्तु तृष्णाया वर्तमानेऽपि शाश्वती ।  
निर्दुः खता निष्कलता सा मुक्तेति बुधैः स्मृता ॥ 5.17.6 ॥  
इदमस्तु ममेत्यन्तर्यैषा राघव भावना ।  
तां तृष्णां श्रृङ्खलां विद्धि कलनां च महामते ॥ 5.17.7 ॥  
तामेतां सर्वभावेषु सत्स्वसत्सु च सर्वदा ।  
संत्यज्य परमोदारः परमेति महामनाः ॥ 5.17.8 ॥  
बन्धाशामथ मोक्षाशां सुखदुःखदशामपि ।  
त्यक्त्वा सदसदाशां च तिष्ठाक्षुब्धमहाब्धिवत् ॥ 5.17.9 ॥  
अजरामरमात्मानं बुद्ध्वा बुद्धिमतां वर ।  
जरामरणशङ्काभिर्मा मनः कलुषं कृथाः ॥ 5.17.10 ॥  
पदार्थतत्त्वं नेदं ते नायं त्वमसि राघव ।  
किंचित्तदन्यदेवेदमन्य एवासि राघव ॥ 5.17.11 ॥  
असदभ्युदिते विश्वे सतीवासति संस्थिते ।  
त्वयि तत्तामतिगते तृष्णायाः संभवः कुतः ॥ 5.17.12 ॥  
अन्यच्च राम मनसि पुरुषस्य विचारिणः ।  
जायते निश्चयः साधो स्फाराकारश्चतुर्विधः ॥ 5.17.13 ॥  
आपादमस्तकमहं मातापितृविनिर्मितः ।  
इत्येको निश्चयो राम बन्धायासद्विलोकनात् ॥ 5.17.14 ॥  
अतीतः सर्वभावेभ्यो वालाग्रादप्यहं तनुः ।  
इति द्वितीयो मोक्षाय निश्चयो जायते सताम् ॥ 5.17.15 ॥  
जगज्जालपदार्थात्मा सर्वमेवाहमक्षयः ।  
तृतीयो निश्चयश्चेत्थं मोक्षायैव रघूद्वह ॥ 5.17.16 ॥  
अहं जगद्वा सकलं शून्यं व्योमसमं सदा ।  
एवमेष चतुर्थोऽन्यो निश्चयो मोक्षसिद्धये ॥ 5.17.17 ॥  
निश्चयेषु चतुर्ष्वेषु बन्धाय प्रथमः स्मृतः ।  
त्रयो मोक्षाय कथिताः शुद्धभावनयोत्थिताः ॥ 5.17.18 ॥  
एतेषां प्रथमः प्रोक्तस्तृष्णाया बन्धयोग्यता ।  
शुद्धतृष्णास्त्रयः स्वच्छा जीवन्मुक्तविलासिनः ॥ 5.17.19 ॥  
सर्वमात्माहमेवेति निश्चयो यो महामते ।  
तमादाय विषादाय न भूयो याति मे मतिः ॥ 5.17.20 ॥  
तिर्यगूर्ध्वमधस्ताच्च व्यापको महिमात्मनः ।  
सर्वमात्मेति तेनान्तर्निश्चयेन न बध्यते ॥ 5.17.21 ॥  
शून्यं तत्प्रकृतिर्माया ब्रह्मविज्ञानमित्यपि ।  
शिवः पुरुष ईशानो नित्य आत्मैव कथ्यते ॥ 5.17.22 ॥  
सदा सर्वं सदेवेदं नेह द्वित्वान्यते क्वचित् ।  
विद्येते विद्यया व्याप्तं जगन्नेतरया धिया ॥ 5.17.23 ॥  
आपातालमनन्तात्मा पूरितोऽम्भोधिरम्बुभिः ।  
आब्रह्मस्तम्बपर्यन्तं जगदापूर्णमात्मना ॥ 5.17.24 ॥  
अतः सत्यमृतं नित्यं नानृतं विद्यते क्वचित् ।  
वार्येव सकलाम्भोधिर्न तरङ्गादयः क्वचित् ॥ 5.17.25 ॥  
पृथक्कटककेयूरनूपुरादि न काञ्चनात् ।  
भिन्नास्तरुतृणाकारकोटयश्चैव नात्मनः ॥ 5.17.26 ॥  
द्वैताद्वैतसमुद्भेदैर्जगन्निर्माणलीलया ।  
परमात्ममयी शक्तिरद्वैतैव विजृम्भते ॥ 5.17.27 ॥  
आत्मीये परकीये च सर्वस्मिन्नेव सर्वदा ।  
नष्टे वोपचिते कार्ये सुखदुःखे गृहाण मा ॥ 5.17.28 ॥  
भावाद्वैतमुपाश्रित्य सत्ताद्वैतमयात्मकः ।  
कर्माद्वैतमनादृत्य द्वैताद्वैतमयो भव ॥ 5.17.29 ॥  
भवबूमिषु भीमासु भावबावनवात्यया ।  
मा पतोत्पातपूर्णासु दरीष्वन्तः करी यथा ॥ 5.17.30 ॥  
द्वैतं न संभवति चित्तमयं महात्म-  
न्नात्मन्यथैक्यमपि न द्वितयोदितात्म ।  
अद्वैतमैक्यरहितं सततोदितं स-  
त्सर्वं न किंचिदपि चाद्दुरतः स्वरूपम् ॥ 5.17.31 ॥  
नैवाहमस्ति नच नाम जगन्ति सन्ति  
सर्वं च विद्यत इदं ननु निर्विकारम् ।  
विज्ञानमात्रमवभासत एव शान्तं  
नाशन्न सज्जगदिदं च सदेति विद्धि ॥ 5.17.32 ॥  
परममृतमनाद्यं भासनं सर्वभासा-  
मजरमजमचिन्त्यं निष्कलं निर्विकारम् ।  
विगतकरणजालं जीवनं जीवशक्तेः  
सकलकलनहीनं कारणं कारणानाम् ॥ 5.17.33 ॥  
सततमुदितमीशं व्यातते चित्प्रकाशे  
स्तितमनुभवबीजं स्वात्मभावोपदेश्यम् ।  
स्वदनमनुचितोऽन्तर्ब्रह्म सर्वं सदैव  
त्वमहमपि जगच्चेत्यस्तु ते निश्चयोन्तः ॥ 5.17.34 ॥

इत्यार्षे श्रीवासिष्ठमहारामायणे वाल्मीकीये देo मोक्षोपाये उपशमप्रकरणे तृष्णाविच्छेदोपदेशो नाम सप्तदशः सर्गः ॥ 17 ॥

  अष्टादशः सर्गः 18

श्रीवसिष्ठ उवाच ।  
युक्ताशयानां महतामहतानां कुदृष्टिभिः ।  
स्वभावोऽयं महाबाहो लीलया चरतामिह ॥ 5.18.1 ॥  
विरहन्नपि संसारे जीवन्मुक्तमना मुनिः ।  
आदिमध्यान्तविरसा विहसेज्जगतीर्गतीः ॥ 5.18.2 ॥  
सर्वप्रकृतकार्यस्थो मध्यस्थः सर्वदृष्टिषु ।  
ध्येयं तं वासनात्यागमवलम्ब्य व्यवस्थितः ॥ 5.18.3 ॥  
सर्वत्र विगतोद्वेगः सर्वार्थपरिपोषकः ।  
विवेकोद्द्योतदृष्टात्मा प्रबोधोपवनस्थितिः ॥ 5.18.4 ॥  
सर्वातीतपदालम्बी पूर्णेन्दुशिशिराशयः ।  
नोद्वेगी नच तुष्टात्मा संसारे नावसीदति ॥ 5.18.5 ॥  
सर्वशत्रुषु मध्यस्थो दयादाक्षिण्यसंयुतः ।  
प्राप्तकर्मकरोऽग्र्याणां संसारे नावसीदति ॥ 5.18.6 ॥  
नाभिनन्दति न द्वेष्टि न शोचति न काङ्क्षति ।  
मौनस्थः प्रकृतारम्भी संसारे नावसीदति ॥ 5.18.7 ॥  
पृष्टः सन्प्रकृतं वक्ति न पृष्टः स्थाणुवत्स्थितः ।  
ईहितानीहितैर्मुक्तः संसारे नावसीदति ॥ 5.18.8 ॥  
सर्वस्याभिमतं वक्ता चोदितः पेशलोक्तिमान् ।  
आशयज्ञश्च भूतानां संसारे नावसीदति ॥ 5.18.9 ॥  
युक्तायुक्तदृशा ग्रस्तमाशोपहतचेष्टितम् ।  
जानाति लोकदृष्टान्तं करकोटरबिल्ववत् ॥ 5.18.10 ॥  
पदं पदमुपारूढौ भङ्गुरां जागतीं स्थितिम् ।  
अन्तःशीतलया बुद्ध्या हसन्निव निरीक्षते ॥ 5.18.11 ॥  
जितचित्ता महात्मानो ये हि दृष्टपरावराः ।  
स्वभाव ईदृशस्तेषां कथितस्तव राघव ॥ 5.18.12 ॥  
वयं तु वक्तुं मूर्खाणामजितात्मीयचेतसाम् ।  
भोगकर्दममग्नानां न विद्मोऽभिमतं मतम् ॥ 5.18.13 ॥  
तेषामभिमता नार्यो भावाभावविभूषिताः ।  
ज्वालानरकवह्नीनां यास्ताः करकरोचिषः ॥ 5.18.14 ॥  
अनर्थगाहनाश्चार्था व्यर्थानर्थकदर्थनाः ।  
दिशन्तो दुःखसंकम्भमभितः प्रहितापदः ॥ 5.18.15 ॥  
फलसंधीनि कर्माणि नानाचारमयानि च ।  
सुखदुःखावपूर्णानि तानि वक्तुं न शक्नुमः ॥ 5.18.16 ॥  
पूर्णां दृष्टिमवष्टभ्य ध्येयत्यागविलासिनीम् ।  
जीवन्मुक्ततया स्वस्थो लोके विहर राघव ॥ 5.18.17 ॥  
अन्तः संत्यक्तसर्वाशो वीतरागो विवासनः ।  
बहिः सर्वसमाचारो लोके विहर राघव ॥ 5.18.18 ॥  
उदारः पेशलाचारः सर्वाचारानुवृत्तिमान् ।  
अन्तः सर्वपरित्यागी लोके विहर राघव ॥ 5.18.19 ॥  
प्रविचार्य दशाः सर्वा यदतुच्छं परं पदम् ।  
तदेव भावेनालम्ब्य लोके विहार राघव ॥ 5.18.20 ॥  
अन्तर्नैराश्यमादाय बहिराशोन्मुखेहितः ।  
बहिस्तप्तोऽन्तराशीतो लोके विहर राघव ॥ 5.18.21 ॥  
बहिः कृत्रिमसंरम्भो हृदि संरम्भवर्जितः ।  
कर्ता बहिरकर्तान्तर्लोके विहर राघव ॥ 5.18.22 ॥  
ज्ञातवानसि सर्वेषां भावानां सम्यगन्तरम् ।  
यथेच्छसि तथा दृष्ट्या लोके विहर राघव ॥ 5.18.23 ॥  
कृत्रिमोल्लासहर्षस्थः कृत्रिमोद्वेगगर्हणः ।  
कृत्रिमारम्भसंरम्भो लोके विहर राघव ॥ 5.18.24 ॥  
त्यक्ताहंकृतिराश्वस्तमतिराकाशशोभनः ।  
अगृहीतकलङ्काङ्को लोके विहर राघव ॥ 5.18.25 ॥  
आशापाशशतोन्मुक्तः समः सर्वासु वृत्तिषु ।  
बहिः प्रकृतिकार्यस्थो लोके विहर राघव ॥ 5.18.26 ॥  
न बन्धोऽस्ति न मोक्षोऽस्ति देहिनः परमार्थतः ।  
मिथ्येयमिन्द्रजालश्रीः संसारपरिवर्तिनी ॥ 5.18.27 ॥  
भ्रान्तिमात्रमिदं मोहाज्जगद्राघव दृश्यते ।  
जनितप्रत्ययं स्फारं जलं तीव्रातपे यथा ॥ 5.18.28 ॥  
अबद्धस्यैकरूपस्य सर्वगस्यात्मनः कथम् ।  
बन्धः स्यात्तदभावे तु मोक्षः कस्य विधीयते ॥ 5.18.29 ॥  
अतत्त्वज्ञानजातेयं संसारभ्रान्तिरातता ।  
तत्त्वज्ञानात्क्षयं याति रज्ज्वामिव भुजङ्गधीः ॥ 5.18.30 ॥  
ज्ञातवानसि तत्त्वं स्वमेकया सूक्ष्मया धिया ।  
जातोऽसि निरहंकारो व्योमवत्तिष्ठ निर्मलः ॥ 5.18.31 ॥  
ज्ञोऽसि त्वित्थं तदखिलाः सुहृद्बान्धववासनाः ।  
संत्यजासत्स्वभावस्य का नाम किल भावना ॥ 5.18.32 ॥  
अपि चेत्थं तदन्यस्त्वं सत्त्ववाननुमीयसे ।  
इदं प्रथमतः प्राप्तं परमादपि कारणात् ॥ 5.18.33 ॥  
भोगबन्धुजगद्भावैः कर्मभिश्च शुभाशुभैः ।  
आत्मनो नास्ति संबन्धः किमेताननुशोचसि ॥ 5.18.34 ॥  
आत्मतत्त्वैकसारोऽहमिति जातधियो भयैः ।  
न ते रामास्ति संबन्धः किं विभेषि जगद्भ्रमात् ॥ 5.18.35 ॥  
अजातस्य सतो बन्धोर्बन्धुदुःखसुखभ्रमैः ।  
कस्ते राघव संबन्धो यदेताननुशोचसि ॥ 5.18.36 ॥  
त्वं चेद्बभूविथ पुरा तथेदानीं भविष्यसि ।  
अद्य चेह स्थितोऽसीति ज्ञातवानसि निश्चयम् ॥ 5.18.37 ॥  
तदानन्तरगानन्यान्प्राणादीन्निकटस्थितान् ।  
बन्धूनतीतान्सुबहून्कस्मात्त्वं नानुशोचसि ॥ 5.18.38 ॥  
पूर्वमन्यस्ततेदानीं बभूविथ भविष्यसि ।  
यदि राम तथापि त्वं सद्रूपं किं विमुह्यसि ॥ 5.18.39 ॥  
पुरा भूत्वाद्य भूत्वा च भूयश्चेन्न भविष्यसि ।  
तथापि क्षीणसंसारः किमर्थमनुशोचसि ॥ 5.18.40 ॥  
तस्मान्न दुः खिता युक्ता प्राकृते जागते क्रमे ।  
तथैव मुदिता युक्ता युक्तं कार्यानुवर्तनम् ॥ 5.18.41 ॥  
मा गच्छ दुःखितां राम सुखितामपि मा व्रज ।  
समतामेहि सर्वत्र परमात्मा हि सर्वगः ॥ 5.18.42 ॥  
अनन्तः सत्स्वरूपस्त्वं खमिवातिततान्तरम् ।  
प्रकाशो नित्यसुद्धस्त्वं ज्वालानामिव कोटरम् ॥ 5.18.43 ॥  
जागतानां पदार्थानामदृष्टात्मतनुस्तनुः ।  
हृत्स्थोऽसि हारमुक्तानामेकस्तन्तुरिवाततः ॥ 5.18.44 ॥  
संसारस्थितिरेवयं यद्भूत्वा भूयते पुनः ।  
अज्ञेनैव न तज्ज्ञेन ज्ञोऽसि राम सुखी भव ॥ 5.18.45 ॥  
स्वरूपमिदमस्यास्तु संसृतेः सतताधिमत् ।  
अज्ञानात्स्फारतामेति ज्ञातवानसि सन्मते ॥ 5.18.46 ॥  
रूपं किमन्याद्भवतु भ्रममात्रादृते भ्रमे ।  
स्वप्नमात्रादृते स्वप्ने भवत्यन्यो हि कः क्रमः ॥ 5.18.47 ॥  
सर्वशक्तेरियं शक्तिर्भ्रममात्रमयं तथा ।  
राम दृश्यत एवेदमाभानमतिभास्वरम् ॥ 5.18.48 ॥  
सुबन्धुः कस्यचित्कः स्यादिह नो कश्चिदप्यरिः ।  
सदा सर्वे च सर्वस्य सर्वं सर्वेश्वरेच्छया ॥ 5.18.49 ॥  
आलूनशीर्णमखिलमिदमन्योन्यसंश्रितम् ।  
अनारतं याति जगत्तरङ्घौघ इवाम्भसः ॥ 5.18.50 ॥  
अध ऊर्ध्वत्यमायाति यात्यूर्ध्वत्वमधस्तथा ।  
संसारस्य चलस्यास्य चक्रनेमिरिवाभितः ॥ 5.18.51 ॥  
स्वर्गस्था नरकं यान्ति नारकाश्च त्रिविष्टपम् ।  
योनेर्योन्यन्तरं यान्ति द्वीपाद्द्वीपान्तरं जनाः ॥ 5.18.52 ॥  
धीराः कार्पण्यमायान्ति कृपणा यान्ति धीरताम् ।  
परिस्फुरन्ति भूतानि पातोत्पातशतभ्रमैः ॥ 5.18.53 ॥  
एकरूपस्थिरं चक्रं स्वच्छं संतापवर्जितम् ।  
नेह संप्राप्यते किंचिद्ग्नौ हिमकणो यथा ॥ 5.18.54 ॥  
ये ये नाम महाभागा बहवो बान्धवास्तथा ।  
विनष्टा एव दृश्यन्ते ते ते कतिपयैर्दिनैः ॥ 5.18.55 ॥  
परतात्मीयतान्यत्वत्वत्वमत्त्वादिभावना ।  
नेह सत्या महाबाहो द्विचन्द्रादिदृशो यथा ॥ 5.18.56 ॥  
अयं बन्धुः परश्चायमयं चाहमयं भवान् ।  
इति मिथ्यादृशो राम विगलन्तु तवाधुना ॥ 5.18.57 ॥  
क्रीडार्थं व्यवहारस्थ एताभिर्हतदृष्टिभिः ।  
आमूलमन्तश्छिन्नाबिर्बहिर्विहर हेलया ॥ 5.18.58 ॥  
संसारसरणावस्यां तथा विहर सुव्रत ।  
न यथैव श्रमश्रान्तो वासनाभारवानिव ॥ 5.18.59 ॥  
यथा यथैषा कार्याणि वासनाक्षयकारिणी ।  
विचारणा तवोदेति संशाम्यन्ति तथा तथा ॥ 5.18.60 ॥  
अयं बन्धुरयं नेति गणना लघुचेतसाम् ।  
उदारचरितानां तु विगतावरणैव धीः ॥ 5.18.61 ॥  
न तदस्ति न यत्राहं न तदस्ति न यन्मम ।  
इति निर्णीय धीराणां विगतावरणैव धीः ॥ 5.18.62 ॥  
नास्तमेति न चोदेति यश्चिदाकाशवन्महान् ।  
सर्वं संपश्यति स्वस्थः स्वस्थो भूमितलं यथा ॥ 5.18.63 ॥  
सर्वा एव हि ते भूतजातयो राम बन्धवः ।  
अत्यन्तासंयुता एतास्तव राम न काश्चन ॥ 5.18.64 ॥  
विविधजन्मशताहितसंभ्रमे  
जगति बन्धुरबन्धुरितीक्षणम् ।  
भ्रमदशैव विवल्गति वस्तुत-  
स्त्रिभुवनं चिरबन्धुरबन्ध्वपि ॥ 5.18.65 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे जीवन्मुक्तवर्णनं नामाष्टादशः सर्गः ॥ 18 ॥

  एकोनविंशः सर्गः 19

श्रीवसिष्ठ उवाच ।  
अत्रैवोदाहरन्तीममितिहासं पुरातनम् ।  
भ्रात्रोस्त्रिपथगातीरे संवादं मुनिपुत्रयोः ॥ 5.19.1 ॥  
अयं बन्धुरयं नेति कथाप्रस्तावतः स्मृतम् ।  
इतिहासमिमं पुण्यमाश्चर्यं श्रृणु राघव ॥ 5.19.2 ॥  
अस्त्यस्य जम्बुद्वीपस्य कस्मिंश्चिद्गिरिकुञ्जके ।  
वनव्यूहमहोत्तंसो महेन्द्रो नाम पर्वतः ॥ 5.19.3 ॥  
कल्पद्रुमवनच्छायाविश्रान्तमुनिकिन्नरः ।  
श्रृङ्गैराततमाकाशं जितवान्यः समुन्नतैः ॥ 5.19.4 ॥  
ब्रह्मलोकान्तरप्राप्तश्रृङ्गकन्दरचारिभिः ।  
सामवेदप्रतिध्वानघुंघुमैर्गायतीव यः ॥ 5.19.5 ॥  
यः पयोमेदुरैर्मेधैर्लसितैः श्रृङ्गकोटिषु ।  
लताकुसुमसंप्रोतैः कुन्तलैरिव राजते ॥ 5.19.6 ॥  
(1) यस्तदोड्डयनोत्कानां शरभाणां विजृम्भितैः ।  
(1. यस्तटोड्डयनोत्कानां इति टीकाकृत्संमतः पाठः.)  
विस्फूर्जति गुहावक्त्रैः सर्पाभ्राणि हसन्निव ॥ 5.19.7 ॥  
येन निर्झरनिर्ह्रादैः कन्दरान्तरचारिभिः ।  
समुद्रजलकल्लोलविलासो विजितोऽभितः ॥ 5.19.8 ॥  
तस्यैकदेशे वितते रत्नसानौ मनोरमे ।  
मुनिभिः स्नानपानार्थं व्योमगङ्गावतारिता ॥ 5.19.9 ॥  
तस्यास्त्रिपथगायास्तु तीरे विकसितद्रुमे ।  
रत्नाद्रितटविद्योते कचत्कनकपिञ्जरे ॥ 5.19.10 ॥  
आसीदभ्युदितज्ञानस्तपोराशिरुदारधीः ।  
मुनिर्दीर्घतपा नाम तपो मूर्तमिवापरम् ॥ 5.19.11 ॥  
मुनेर्बभूवतुस्तस्य पुत्रौ द्वाविन्दुसुन्दरौ ।  
पुण्यवपावननामानौ द्वौ कचाविव वाक्पतेः ॥ 5.19.12 ॥  
स ताभ्यां सह पुत्राभ्यां भार्यया च सहैकया ।  
उवास सरितस्तीरे तस्मिन्सफलपादपे ॥ 5.19.13 ॥  
अथ काले तयोस्तस्य पुत्रयोर्ज्ञानवानभूत् ।  
पुण्यो नाम च यो ज्येष्ठो गुणज्येष्ठश्च राघव ॥ 5.19.14 ॥  
पारवनोर्धप्रबुद्धोऽबूत्पूर्वसंध्याम्बुजं यथा ।  
मौर्ख्यादधिगतो नाप्तः पदे दोलायितः स्थितः ॥ 5.19.15 ॥  
ततो वहत्यकलिते काले कलितकारणे ।  
संवत्सरशते जीर्णदीर्घदेहलतायुषि ॥ 5.19.16 ॥  
अस्माद्भङ्गुरभूताढ्याद्वृत्तान्तशतभीषणात् ।  
रतिभुत्सृज्य संसाराज्जराजर्जरजीवितः ॥ 5.19.17 ॥  
कलनापक्षिणी नीडं देहं दीर्घतपा मुनिः ।  
जहौ गिरिगुहागेहे भारं वैवधिको यथा ॥ 5.19.18 ॥  
प्रशान्तकलनारम्भं चेत्यरिक्तचिदास्पदम् ।  
पदं जगाम नीरागं पुष्पगन्ध इवाम्बरम् ॥ 5.19.19 ॥  
अथ भार्या मुनेर्देहं प्राणापानविवर्जितम् ।  
दृष्ट्वा विलुलितं भूमौ विनालमिव पङ्कजम् ॥ 5.19.20 ॥  
चिरमभ्यस्तया योगयुक्त्या पतिवितीर्णया ।  
तत्याज तनुमम्लानां षट्‌पदी पद्मिनीमिव ॥ 5.19.21 ॥  
भर्तारमेवानुययौ जनस्यादृष्टतां गता ।  
प्रभागगनकोशस्थमस्तं यातमिवोडुपम् ॥ 5.19.22 ॥  
मातापित्रोस्तु गतयोरौर्ध्वदेहिककर्मणि ।  
पुण्य एव स्थितोऽव्यग्रः पावनो दुः खमाययौ ॥ 5.19.23 ॥  
शोकोपहतचित्तोऽसौ भ्रमन्काननवीथिषु ।  
ज्यायांसमनवेक्ष्यैव पावनो विललाप ह ॥ 5.19.24 ॥  
अथौर्ध्वदेहिकं कृत्वा मातापित्रोरुदारधीः ।  
आययौ विपिने पुण्यः पावनं शोकलालसम् ॥ 5.19.25 ॥  
पुण्य उवाच ।  
किं पुत्र घनतां शोकं नयस्यान्ध्यैककारणम् ।  
बाष्पधाराधरं घोरं प्रावट्‌काल इवाम्बुजम् ॥ 5.19.26 ॥  
पिता तव महाप्राज्ञ गतः सार्धं त्वदम्बया ।  
स्वामेव परमात्मात्मपदवीं मोक्षनामिकाम् ॥ 5.19.27 ॥  
तत्स्थानं सर्वजन्तूनां तद्रूपं विजितात्मनाम् ।  
स्वभावमभिसंपन्ने किं पितर्यनुशोचसि ॥ 5.19.28 ॥  
ईदृशी तु त्वया बद्धा भावनेह विमोहजा ।  
संसारे यदशोच्योऽपि त्वया तातोनुशोच्यते ॥ 5.19.29 ॥  
न सैव भवतो माता नासावेव पिता तव ।  
न भवानेष तनयस्तयोर्निःसंख्यपुत्रयोः ॥ 5.19.30 ॥  
मातापितृसहस्राणि समतीतानि ते सुत ।  
बहून्यम्बुप्रवाहस्य निम्नानीव वने वने ॥ 5.19.31 ॥  
असंख्यपुत्रयोर्नैव भवानेव सुतस्तयोः ।  
सरित्तरङ्गवत्पुत्र गताः पुत्रगणा नृणाम् ॥ 5.19.32 ॥  
अस्मत्पित्रोरतीतानि पुत्रलक्षाण्यनेकशः ।  
पत्रकोरकवृन्तानि लताविटपयोरिव ॥ 5.19.33 ॥  
मित्रबान्धववृन्दानि जन्तोर्जन्मनि जन्मनि ।  
ऋतावृतावतीतानि फलानीव महातरोः ॥ 5.19.34 ॥  
शोचनीया यदि स्नेहान्मातापितृसुताः सुत ।  
तदतीता न शोच्यन्ते किमजस्रं सहस्रशः ॥ 5.19.35 ॥  
प्रपञ्चोऽयं महाभाग दृश्यते जागते भ्रमे ।  
परमार्थेन ते प्राज्ञ नास्ति मित्रं न बान्धवाः ॥ 5.19.36 ॥  
न नाश इव हि भ्रातः परमार्थेन विद्यते ।  
महत्यपि चिरातप्ते मराविव पयोलवाः ॥ 5.19.37 ॥  
एता याः प्रेक्षसे लक्ष्मीश्छत्रचामरचञ्चलाः ।  
स्वप्न एव महाबुद्धे दिनानि त्रीणि पञ्च वा ॥ 5.19.38 ॥  
दृष्ट्या तु पारमार्थिक्या पुत्र सत्यं विचारय ।  
नैव त्वं न वयं चैव भ्रान्तिमन्तः परित्यज ॥ 5.19.39 ॥  
अयं गतो मृतश्चायमिति दुर्दृष्टयः पुरः ।  
स्वसंकल्पोपतापोत्था दृश्यन्ते नतु सत्यतः ॥ 5.19.40 ॥  
अज्ञानविस्तीर्णमरौ विलोलं  
शुभाशुभस्यन्दमयैस्तरङ्गैः ।  
सवासनानाममरीचिवारि  
परिस्फुरत्येतदनन्तरूपम् ॥ 5.19.41 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे पावनबोधनं नामैकोनविंशः सर्गः ॥ 19 ॥

  विंशः सर्गः 20

पुण्य उवाच ।  
कः पिता किं च वा मित्र का माता के च बान्धवाः ।  
स्वबुद्ध्यैवावधूयन्ते वात्यया जनपांसवः ॥ 5.20.1 ॥  
बन्धुमित्रसुतस्नेहद्वेषमोहदशामयः ।  
स्वसंज्ञामात्रकेणैव प्रपञ्चोऽयं वितन्यते ॥ 5.20.2 ॥  
बन्धुत्वे भावितो बन्धुः परत्वे भावितः परः ।  
विषामृतदशेवेह स्थितिर्भावनिबन्धनी ॥ 5.20.3 ॥  
एकत्वे विद्यमानस्य सर्वगस्य किलात्मनः ।  
अयं बन्धुः परश्चायमित्यसौ कलना कुतः ॥ 5.20.4 ॥  
रक्तमांसास्थिसंघातद्देहादेवास्थिपञ्जरात् ।  
कोऽहं स्यामिति चित्तेन स्वयं पुत्र विचारय ॥ 5.20.5 ॥  
दृष्ट्या तु पारमार्थिक्या न कश्चित्त्वं न वास्म्यहम् ।  
मिथ्याज्ञानमिदं पुण्यः पावनश्चेति वल्गति ॥ 5.20.6 ॥  
कस्ते पिता कश्च सुहृत्का माता कश्च वा परः ।  
खस्यानन्तविलासस्य किमस्वं किं स्वमुच्यताम् ॥ 5.20.7 ॥  
असि चेत्त्वं तदन्येषु यातेषु बहुजन्मसु ।  
ये बन्धवो ये विभवाः किं तानवि न शोचसि ॥ 5.20.8 ॥  
बभूवुस्ते सुपुष्पासु स्थलीषु मृगयोनिषु ।  
बहवो बन्धवो मार्गास्तान्कथं नानुसोचसि ॥ 5.20.9 ॥  
बभूवुस्ते सपद्मासु तटीष्वम्भोजिनीषु ते ।  
हंसस्य बन्धवो हंसास्तान्कथं नानुशोचसि ॥ 5.20.10 ॥  
बभूवुस्तेऽलमन्यत्र चित्रासु वनराजिषु ।  
बहवो बन्धवो वृक्षास्तान्कथं नानुशोचसि ॥ 5.20.11 ॥  
बभूवुस्ते महोग्रेषु शिखरेषु महीभृताम् ।  
बहवो बान्धवाः सिंहास्तान्कथं नानुशोचसि ॥ 5.20.12 ॥  
बभूवुस्ते स्रवन्तीषु सरः स्वम्भोजिनीषु च ।  
बहवो बन्धवो मत्स्यास्तान्कथं नानुशोचसि ॥ 5.20.13 ॥  
बभूविथ दशार्णेषु कपिलो वनवानरः ।  
राजपुत्रस्तुषारेषु पुण्ड्रेषु वनवायसः ॥ 5.20.14 ॥  
हैहयेषु च मातङ्गस्त्रिगर्तेषु च गर्दभः ।  
शाल्वेषु सरमापुत्रः पतत्री सरलद्रुमे ॥ 5.20.15 ॥  
विन्ध्याद्रौ पिप्पलो भूत्वा घुणो भूत्वा महावटे ।  
मन्दरे कुक्कुटो भूत्वा विप्रो जातोऽसि कन्दरे ॥ 5.20.16 ॥  
कोसलेषु द्विजो भूत्वा भूत्वा वङ्गेषु तित्तिरिः ।  
अश्वो भूत्वा तुषारेषु जातस्त्वं ब्रह्मणोऽध्वरे ॥ 5.20.17 ॥  
यः कीटस्तालकन्दान्तर्मशको य उदुम्बरे ।  
यः प्राग्बको विन्ध्यवने स त्वं पुत्र ममानुजः ॥ 5.20.18 ॥  
हिमवत्कन्दरे भूर्जतनुत्वग्ग्रन्थिकोटरे ।  
पिपीलिको यः षण्मासान्सोऽयं त्वमनुजो मम ॥ 5.20.19 ॥  
स्थितः सीमान्तकुग्रामगोमये यश्च वृश्चिकः ।  
सार्धसंवत्सरं साधो सोऽयं त्वमनुजो मम ॥ 5.20.20 ॥  
पुलिन्दीस्तनपीठेषु निलीनं येन कानने ।  
षट्‌पदेनेव पद्मेषु सोऽयं त्वमनुजो मम ॥ 5.20.21 ॥  
एतास्वन्यासु बह्वीषु जनयोनिषु पुत्रक ।  
जातोऽसि जम्बुद्वीपेऽस्मिन्पुरा शतसहस्रशः ॥ 5.20.22 ॥  
इत्थं तवात्मनश्चैव प्राक्तनं वासनाक्रमम् ।  
पश्यामि सूक्ष्मया बुद्ध्या सम्यग्दर्शनशुद्धया ॥ 5.20.23 ॥  
ममापि बह्व्यो बहुधा योनयो मोहमन्थराः ।  
समतीताः स्मराम्यद्य ता ज्ञानोदितया दृशा ॥ 5.20.24 ॥  
त्रिगर्तेषु शुको भूत्वा भेको भूत्वा सरित्तटे ।  
वनेषु लावको भूत्वा जातोऽहमिह कानने ॥ 5.20.25 ॥  
भुक्त्वा पुलिन्दतां विन्ध्ये कृत्वा वङ्गेषु वृक्षताम् ।  
उष्ट्रत्वमपि विन्ध्याद्रौ जातोऽहमिह कानने ॥ 5.20.26 ॥  
यश्चातको हिमगिरौ यो राजा पौण्ड्रमण्डले ।  
व्याघ्रो यः सह्यकुञ्जेषु स एवाहं (1) तवाग्रजः ॥ 5.20.27 ॥  
(1. स एवेह इति पाठः.)  
यो गृध्रो दशवर्षाणि यो ग्राहो मासपञ्चकम् ।  
यः समानां शतं सिंहः स एवेह तवाग्रजः ॥ 5.20.28 ॥  
आन्ध्रग्रामचकोरेण तुषारनृपराजिना ।  
श्रीशैलाचार्यपुत्रेण दम्भवत्कथ्यते मया ॥ 5.20.29 ॥  
सर्वे विविधसंसारा विविधाचारचेष्टिताः ।  
विलासा जन्मनो भ्रान्तेः स्मर्यन्ते प्राक्तना मया ॥ 5.20.30 ॥  
एवं स्थिते जगज्जाता बान्धवाः शतशो गताः ।  
पितरो मातरश्चैव भ्रातरः सुहृदस्तथा ॥ 5.20.31 ॥  
कांस्तान्समनुशोचावो न शोचावश्च कानपि ।  
बन्धूनिहातिशोचाव ईदृश्येव जगद्गतिः ॥ 5.20.32 ॥  
अनन्ताः पितरो यान्ति यान्त्यनन्ताश्च मातरः ।  
इह संसारिणां पुंसां वनपादपपर्णवत् ॥ 5.20.33 ॥  
किं प्रमाणमतः पुत्र दुःखस्यात्र सुखस्य च ।  
तस्मात्सर्वं परित्यज्य तिष्ठावः स्वच्छतां गतौ ॥ 5.20.34 ॥  
प्रपञ्चभावनां त्यक्त्वा मनस्यहमिति स्थिताम् ।  
तां गतिं गच्छ भद्रं ते यां यान्ति गतिकोविदाः ॥ 5.20.35 ॥  
इहाजवं जवीभावं पतनोत्पतनात्मकम् ।  
(2) न च शोचन्ति सुधियश्चिरं वल्गन्ति केवलम् ॥ 5.20.36 ॥  
(2. नानुशोचन्ति इति पाठः.)  
भावाभावविनिर्मुक्तं जरामरणवर्जितम् ।  
संस्मरात्मानमव्यग्रो मा विमूढमना भव ॥ 5.20.37 ॥  
न ते दुःखं न ते जन्म न ते माता न ते पिता ।  
आत्मैवासि न सद्बुद्धे त्वमन्यः कश्चिदेव हि ॥ 5.20.38 ॥  
अस्यां संसारयात्रायां नानाभिनयदायिनः ।  
अज्ञा एव नराः साधुरसभावसमन्विताः ॥ 5.20.39 ॥  
मध्यस्थदृष्टयः स्वस्था यथाप्राप्तार्थदर्शिनः ।  
तज्ज्ञास्तु प्रेक्षका एव साक्षिधर्मे व्यवस्थिताः ॥ 5.20.40 ॥  
कर्तारोऽपि न कर्तारो यथा दीपा निशागमे ।  
आलोककर्मणामेवं तज्ज्ञा लोकस्थिताविह ॥ 5.20.41 ॥  
प्रतिबिम्बे न दृश्यन्ते स्वात्मबिम्बगतैरपि ।  
यथा दर्पणरत्नाद्यास्तथा कार्ये महाधियः ॥ 5.20.42 ॥  
सर्वैषणामयकलङ्कविवर्जितेन  
स्वस्थात्मभावकलितेन हृदब्जमध्ये ।  
पुत्रात्मनात्मनि महामुनिनामुनैव  
संत्यज्य संभ्रममलं परितोषमेहि ॥ 5.20.43 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषु उपशमप्रकरणे पावनबोधो नाम विंशः सर्गः ॥ 20 ॥

  एकविंशः सर्गः 21

श्रीवसिष्ठ उवाच ।  
एवं प्रबोधितस्तेन तदा पुण्येन पावनः ।  
प्रबोधमाप प्राकाश्यं प्रभात इव भूतलम् ॥ 5.21.1 ॥  
उभावपि ततः सिद्धौ ज्ञानविज्ञानपारगौ ।  
विचेरतुर्वने तस्मिन्यावदिच्छमनिन्दितौ ॥ 5.21.2 ॥  
ततः कदाचित्कालेन निर्वाणपदमागतौ ।  
तौ विदेहौ गतस्नेहौ दीपाविव शमं गतौ ॥ 5.21.3 ॥  
एवं प्राग्भुक्तदेहानामनन्ता जनबन्धुता ।  
आः कैः किं गृह्यते ताभ्यः किं वा संत्यज्यतेऽनघ ॥ 5.21.4 ॥  
तस्मादासामनन्तानां तृष्णानां रघुनन्दन ।  
उपायस्त्याग एवैको न नाम परिपालनम् ॥ 5.21.5 ॥  
चिन्तनेनैधते चिन्ता त्विन्धनेनेव पावकः ।  
नश्यत्यचिन्ततेनैव विनेन्धनमिवानलः ॥ 5.21.6 ॥  
ध्येयत्यागरथारूढः करुणोदारया दृशा ।  
लोकमालोकयन्दीनमातिष्ठोत्तिष्ठ राघव ॥ 5.21.7 ॥  
एषा ब्राह्मी स्थितिः स्वच्छा निष्कामा विगतामया ।  
एनां प्राप्य महाबाहो विमूढोऽपि न मुह्यति ॥ 5.21.8 ॥  
एकं विवेकं सुहृदमेकां प्रौढसखीं धियम् ।  
आदाय विहरन्नेवं संकटेषु न मुह्यति ॥ 5.21.9 ॥  
विनिवारितसर्वार्थादपहस्तितबान्धवात् ।  
न स्वधैर्यादृते कश्चिदभ्युद्धरति संकटात् ॥ 5.21.10 ॥  
वैराग्येणाथ शास्त्रेण महात्त्वादिगुणैरपि ।  
यत्नेनापद्विघातार्थं स्वयमेवोन्नयेन्मनः ॥ 5.21.11 ॥  
न तत्त्रिभुवनैश्वर्यान्न कोशाद्रत्नधारिणः ।  
फलमासाद्यते चित्ताद्यन्महत्त्वोपबृंहितात् ॥ 5.21.12 ॥  
तदेतस्मिञ्जगत्कुक्षौ पातोत्पातनदोलनैः ।  
पतन्ति पुरुषा ये वै मनस्तेषां गतज्वरम् ॥ 5.21.13 ॥  
पूर्णे मनसि संपूर्णं जगत्सर्वं सुधाद्रवैः ।  
उपानद्गूढपादस्य ननु चर्मास्तृतैव भूः ॥ 5.21.14 ॥  
वैराग्यात्पूर्णतामेति मनो नाशावशानुगम् ।  
आशया रिक्ततामेति शरदेव सरोमलम् ॥ 5.21.15 ॥  
हृदयं शून्यतामेति प्रकटीकृतकोटरम् ।  
अगस्तिपीतार्णववदाशाविवशचेतसाम् ॥ 5.21.16 ॥  
यस्य चित्ततरौ स्फारे तृष्णाचपलमर्कटी ।  
न वल्गति महत्तस्य राजते हृद्वनं ततम् ॥ 5.21.17 ॥  
पद्माक्षकोशं त्रिजगद्गोष्पदं योजनव्रजम् ।  
निमेषार्धं महाकल्पः स्पृहारहितचेतसाम् ॥ 5.21.18 ॥  
शीतता सा न शीतांशोर्न हिमाचलकन्दरे ।  
न रम्भाचन्दनावल्यां निःस्पृहेषु मनः सु या ॥ 5.21.19 ॥  
न तथा भाति पूर्णेन्दुर्न पूर्णः क्षीरसागरः ।  
न लक्ष्मीवदनं कान्तं स्पृहाहीनं यथा मनः ॥ 5.21.20 ॥  
यथाब्दलेखा शशिनं सुधालेपं मषी यथा ।  
दूषयत्येवमेवान्तर्नरमाशापिशाचिका ॥ 5.21.21 ॥  
आशाख्याश्चित्तवृक्षस्य शाखाः स्थगितदिक्तटाः ।  
तासु च्छिन्नास्वरूपत्वं याति चित्तमहाद्रुमः ॥ 5.21.22 ॥  
छिन्नतृष्णामहाशाखे चित्तस्थाणौ स्थितिं गते ।  
एकरूपतया धैर्यं प्रयाति शतशाखताम् ॥ 5.21.23 ॥  
अनस्तमितधैर्येण तेन चित्ते क्षयं गते ।  
तत्पदं प्राप्यते राम यत्र नाशो न विद्यते ॥ 5.21.24 ॥  
एतासां चित्तवृत्तीनामाशानामुत्तमाशयः ।  
न ददासि प्ररोहं चेत्तद्भयं नास्ति राघव ॥ 5.21.25 ॥  
चित्तं वृत्तिविहीनं ते यदा यातमचित्तताम् ।  
तदा मोक्षमयीमन्तः सत्तामाप्नोषि तां तताम् ॥ 5.21.26 ॥  
चित्तकौशिकपक्षिण्या तृष्णया क्षुब्धयान्तरे ।  
अमङ्गलानि विस्तारमलमायान्ति राघव ॥ 5.21.27 ॥  
चिन्तनं वृत्तिरित्युक्तं वर्तते चित्तमाशया ।  
चित्तवृत्तिमतो ह्याशां त्यक्त्वा निश्चित्ततां व्रज ॥ 5.21.28 ॥  
यो यया वर्तते वृत्त्या स तयैव विना क्षयी ।  
अतश्चित्तोपशान्त्यर्थं तद्वृत्तिं प्रक्षयं नय ॥ 5.21.29 ॥  
प्रशमितसकलैषणो महात्म-  
न्भव भवबन्धमपास्य मुक्तचित्तः ।  
मनसि निगडरज्जवः कदाशाः  
परिगलितासु च तासु को न मुक्तः ॥ 5.21.30 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे तृष्णाविचिकित्सायोगोत्पत्तिर्नामैकविंशः सर्गः ॥ 21 ॥

  द्वाविंशः सर्गः 22

श्रीवासिष्ठ उवाच ।  
अथवा रघुवंशाख्यनभःपूर्णनिशाकर ।  
बलिबद्बुद्धिभेदेन ज्ञानमासादयामलम् ॥ 5.22.1 ॥  
श्रीराम उवाच ।  
भगवन्सर्वधर्मज्ञ त्वत्प्रसादान्मया हृदि ।  
प्राप्तं प्राप्तव्यमखिलं विश्रान्तं चामले पदे ॥ 5.22.2 ॥  
शरदीवाम्बरादभ्रमदभ्रं मम चेतसः ।  
विभो व्यपगतं सर्वं तृष्णाख्यं तन्महातमः ॥ 5.22.3 ॥  
अमृतापूरितः खस्थः शीतलात्मा महाद्युतिः ।  
तिष्ठाम्यानन्दवानन्तः सायं पूर्ण इवोडुराट्‌ ॥ 5.22.4 ॥  
अशेषसंशयाम्भोदशरत्समय किंत्वहम् ।  
तृप्तिमेषां न गच्छामि वचसां वदतस्तव ॥ 5.22.5 ॥  
बलेर्विज्ञानसंप्राप्तिं पुनर्मद्वोधवृद्धये ।  
विभो कथय खिद्यन्ते सन्तो नावनतं प्रति ॥ 5.22.6 ॥  
श्रीवसिष्ठ उवाच ।  
श्रृणु राघव ते वक्ष्ये बलेर्वृत्तान्तमुत्तमम् ।  
श्रुतेन येन तं तत्त्वबोधं प्राप्स्यसि शाश्वतम् ॥ 5.22.7 ॥  
अस्त्यस्मिञ्जगतः कोशे कस्मिंश्चिद्दिङ्‌निकुञ्जके ।  
पातालमिति विख्यातो लोको भूमेरधः स्थितः ॥ 5.22.8 ॥  
क्षीरोदार्णवजाताभिर्दिरधाभिरमृतांशुभिः ।  
क्वचिद्दानवकन्याभिर्भाति निर्विवरान्तरः ॥ 5.22.9 ॥  
जिह्रागणोद्दामरवैर्विलोलरसनायुगैः ।  
क्वचिद्भोगिभिरापूर्णः सहस्रशतमस्तकैः ॥ 5.22.10 ॥  
देहाद्रिवलिताशेषविश्वोद्धरणघस्मरैः ।  
क्वचिद्दनुसुतैर्व्याप्तश्चलद्भिरिव मेरुभिः ॥ 5.22.11 ॥  
कुम्भकूटाग्रविश्रान्तवसुधामण्डलोदरैः ।  
क्वचिद्दिग्दन्तिभिर्दन्तद्रुमाद्रिभिरुपाश्रितः ॥ 5.22.12 ॥  
महाकटकटाशब्दत्रस्तभूतपरम्परैः ।  
क्वचिद्दुर्गन्धभूताभैरधोनारकमण्डलैः ॥ 5.22.13 ॥  
आभूतलमभिप्रातसप्तपातालमण्डलैः ।  
क्वचिद्रत्नाकरैर्व्याप्तः पातालैर्विरैरिव ॥ 5.22.14 ॥  
सुरासुरशिरः सुप्तपादाम्भोरुहपांसुना ।  
क्वचिद्भगवता तेन कपिलेन पवित्रितः ॥ 5.22.15 ॥  
आसुरीसंभृतानन्तपूजनक्रीडनैषिणा ।  
क्वचिद्भगवता तेन हाटकेशेन पालितः ॥ 5.22.16 ॥  
तस्मिन्नसुरदोस्तम्भधार्यमाणमहाभरे ।  
बभूव दानवो राजा विरोचनसुतो बलिः ॥ 5.22.17 ॥  
साक्रन्देन समं सर्वैः सुरविद्याधरोरगैः ।  
पादसंवाहनं यस्य सुरराजेन वाञ्छितम् ॥ 5.22.18 ॥  
कोशस्त्रैलोक्यरत्नानां पाता सर्वशरीरिणाम् ।  
धर्ता भुवनधर्तॄणां यस्य पालयिता हरिः ॥ 5.22.19 ॥  
ऐरावणस्य संशोषं यन्नाम्ना कटभित्तयः ।  
केकयेवाहिहृन्नाड्यो जग्मुराजग्मुरार्तताम् ॥ 5.22.20 ॥  
प्रतापोग्रोष्मभिर्यस्य कल्पकाल इवाब्धयः ।  
ययुः शोषोन्मुखाः सप्त सप्ततां कुपिताकृतेः ॥ 5.22.21 ॥  
यदध्वराग्र्यधूमाभ्रराजयो वलिताब्धयः ।  
ब्रह्माण्डकोटरस्यास्य सदा कवचतां ययुः ॥ 5.22.22 ॥  
यस्य दृष्टिदृढाघातनुन्नाधारकुलाचलाः ।  
विनमन्ति दिशः सर्वा लताः फलनता इव ॥ 5.22.23 ॥  
लीलाविजितनिः शेषभुवनाभोगभूषणः ।  
दशकोटीः स वर्षाणि दैत्यो राज्यं चकार ह ॥ 5.22.24 ॥  
अथ गच्छत्स्वनल्पेषु युगेष्वावर्तवृत्तिषु ।  
सुरासुरमहौधेषु प्रोत्पतत्सु पतत्सु च ॥ 5.22.25 ॥  
अजस्रमतिभुक्तेषु त्रैलोक्योदारवृत्तिषु ।  
भोगेष्वभजदुद्वेगं बलिर्दानवनायकः ॥ 5.22.26 ॥  
मेरुश्रृङ्गशिखारत्नकृतवातायनस्थितः ।  
एकदा चिन्तयामास स्वयं संसारसंस्थितिम् ॥ 5.22.27 ॥  
कियन्तमिदमक्षुण्णशक्तिनैव मयाधुना ।  
साम्राज्यमिह कर्तव्यं विहर्तव्यं जगत्त्रये ॥ 5.22.28 ॥  
महता मम राष्ट्रेण त्रैलोक्याद्भुतकारिणा ।  
किं वा भवति भुक्तेन भूरिभोगातिहारिणा ॥ 5.22.29 ॥  
आपातमात्रमधुरमावश्यकपरिक्षयम् ।  
भोगोपभोगमात्रं मे किं नामेदं सुखावहम् ॥ 5.22.30 ॥  
पुनर्दिनैककलनाशर्वरीसंस्थितिः पुनः ।  
पुनस्तान्येव कर्माणि लज्जायै नच तुष्टये ॥ 5.22.31 ॥  
पुनरालिङ्ग्यते कान्ता पुनरेव च भुज्यते ।  
सेयं शिशुजनक्रीडा लज्जायै महतामिह ॥ 5.22.32 ॥  
तमेव भुक्तविरसं व्यापारौघं पुनः पुनः ।  
दिवसे दिवसे कुर्वन्प्राज्ञः कस्मान्न लज्जते ॥ 5.22.33 ॥  
पुनर्दिनं पुना रात्रिः पुनः कार्यपरम्पराः ।  
पुनः पुनरहं मन्ये प्राज्ञस्येयं विडम्बना ॥ 5.22.34 ॥  
ऊर्मितां पुनरासाद्य पुनरेति निरूर्मिताम् ।  
यथा जलं तथैवायं तां तामेति क्रियां जनः ॥ 5.22.35 ॥  
उन्मत्तचेष्टिताकारा पुनः पुनरियं क्रिया ।  
जनं हासयते प्राज्ञं बाललीलोपमा मुहुः ॥ 5.22.36 ॥  
कृतयाप्यनया नित्यं क्रियया कृतकार्यया ।  
कोऽर्थः स्यात्तादृशो येन पुनः कर्म न विद्यते ॥ 5.22.37 ॥  
कियन्तमथवा कालमिदमाडम्बरं महत् ।  
इहास्माभिरनुष्ठेयं किं तावत्समवाप्यते ॥ 5.22.38 ॥  
अनन्तेयं शिशुक्रीडा वस्तुशून्यैव वस्तुतः ।  
आवृत्त्या क्रियते व्यर्थमनर्थप्रसरार्थिभिः ॥ 5.22.39 ॥  
फलमेकं महोदारं नेह पश्यामि किंचन ।  
कार्यमस्तीतरप्राप्ते यस्मिन्नाम न किंचन ॥ 5.22.40 ॥  
भोगादृते किमन्यत्स्यात्तद्भव्यमविनाशि यत् ।  
एवं संचिन्तयाम्याशु दध्यौ मत्वेत्यसौ बलिः ॥ 5.22.41 ॥  
अथाभ्युवाचासुरराडाः संस्मृतमिति क्षणात् ।  
स्वात्मन्येव मनस्यर्थं सभ्रूभङ्गं विमर्शयन् ॥ 5.22.42 ॥  
पुरा किलेह भगवान्पृष्टोऽभूत्स विरोचनः ।  
पिता मयात्मतत्त्वज्ञो दृष्टलोकपरावरः ॥ 5.22.43 ॥  
यथा सकलदुःखानां सुखानां च महामते ।  
यत्र सर्वे भ्रमाः शान्ताःको।़सौ सीमान्त उच्यते ॥ 5.22.44 ॥  
कोपशान्तो मनोमोहः क्वातीताः सकलैषणाः ।  
विरामरहितं कुत्र तात विश्रमणं चिरम् ॥ 5.22.45 ॥  
किं प्राप्तेह समस्तेभ्यः प्राप्येऽस्मिंस्तृप्तिमान्पुमान् ।  
किं दृष्ट्वा दर्शनं भूयो न तातोपकरोत्यलम् ॥ 5.22.46 ॥  
अत्यन्तबहवोऽप्यते भोगा हि न सुखावहाः ।  
क्षोभयन्ति मनो मोहे पातयन्ति सतामपि ॥ 5.22.47 ॥  
तत्ताताविहतानन्दसुन्दरं किंचिदेव मे ।  
तादृक्वथय यत्रस्थश्चिरं विश्रान्तिमेम्यहम् ॥ 5.22.48 ॥  
इत्याकर्ण्य पुरा निशाकरकरस्पर्धालुगुच्छस्खल-  
त्पुष्पापूरकृतावगुण्ठनपदस्योक्तं तले तेन मे ।  
पित्रा सर्वर्गहृतस्य सागरतरोः संरोपितस्याजिरे  
स्फाराकाररसायनासवसमं संमोहशान्त्यै वचः ॥ 5.22.49 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे विरोचनस्मरणं नाम द्वाविंशः सर्गः ॥ 22 ॥

  त्रयोविंशः सर्गः 23

विरोचन उवाच ।  
अस्ति पुत्रातिविततो देशो विपुलकोटरः ।  
त्रैलोक्यानां सहस्राणि यत्र मान्ति बहून्यपि ॥ 5.23.1 ॥  
यत्र नाम्भोधयो नापि सागरा वा न चाद्रयः ।  
न वनानि न तीर्थानि न नद्यो न सरांसि च ॥ 5.23.2 ॥  
न मही नापि चाकाशं न द्यौर्न पवनादयः ।  
न चन्द्रार्कौ न लोकेशा न देवा नच दानवाः ॥ 5.23.3 ॥  
न भूतयक्षरक्षांसि न गुल्मा न वनश्रियः ।  
न काष्ठतृणभूतानि स्थावराणि चराणि च ॥ 5.23.4 ॥  
नापो न ज्वलनो नाशा नोर्ध्वं नाधो न विष्टपम् ।  
न लोको नातपो नाहं न हरीन्द्रहरादयः ॥ 5.23.5 ॥  
एक एवास्मि सुमहांस्तत्र राजा महाद्युतिः ।  
सर्वकृत्सर्वगः सर्वः स च तूष्णीं व्यवस्थितः ॥ 5.23.6 ॥  
तेन संकल्पितो मन्त्री सर्वसन्मन्त्रणोन्मुखः ।  
अघटं घटयत्याशु घटं विघटयत्यलम् ॥ 5.23.7 ॥  
भोक्तुं न किंचिच्छक्नोति न च जानाति किंचन ।  
राजार्थं केवलं सर्वं करोत्यज्ञोऽपि सन्सदा ॥ 5.23.8 ॥  
स एव सर्वकार्यैककर्ता तस्य महीपतेः ।  
राजा केवलमेकान्ते स्वस्थ एवावतिष्ठते ॥ 5.23.9 ॥  
बलिरुवाच ।  
आधिव्याधिविनिर्मुक्तः कः स देशो महामते ।  
कथमासाद्यते चापि केन वाधिगतः प्रभो ॥ 5.23.10 ॥  
कः स तादृग्विधो मन्त्री राजा चापि महाबलः ।  
हेलालूनजगज्जालैर्योऽस्माभिरपि नो जितः ॥ 5.23.11 ॥  
अपूर्वमेतदाख्यानं ममामरभदप्रद ।  
कथयापनयास्माकं हृद्व्योम्नः संशयाम्बुदम् ॥ 5.23.12 ॥  
विरोचन उवाच ।  
स तत्र मन्त्री बलवान्देवासुरगणैः सुत ।  
समेतैर्लक्षगुणितैरपि नाक्रम्यते मनाक् ॥ 5.23.13 ॥  
नासौ सहस्रनयनो न यमो न धनेश्वरः ।  
नामरो नासुरो वापि यदि पुत्रक जीयते ॥ 5.23.14 ॥  
तत्रासिमुसलप्रासवज्रचक्रगदादयः ।  
हेतयः कुण्ठतां यान्ति दृषदीवोत्पलाहतिः ॥ 5.23.15 ॥  
गम्योऽसौ नास्त्रशस्त्राणां न भटोद्भवकर्मणाम् ।  
तेन देवासुराः सर्वे सर्वदैव वशीकृताः ॥ 5.23.16 ॥  
अविष्णुनापि तेनेह हिरण्याक्षादयोऽसुराः ।  
पातिताः कल्पवातेन मेरुकल्पद्रुमा इव ॥ 5.23.17 ॥  
नारायणादयो देवा अपि सर्वावबोधिनः ।  
तेनाक्रम्य यथाकाममवटेषु निवेशिताः ॥ 5.23.18 ॥  
तत्प्रसादेन साटोपं पञ्चमात्रशरः स्मरः ।  
त्रैलोक्यमिदमाक्रम्य सम्राडिव विवल्गति ॥ 5.23.19 ॥  
सुरासुरौघगृह्योऽपि गुणहीनोऽपि दुर्मतिः ।  
दुराकृतिरपि क्रोधस्तत्प्रसादेन जृम्भते ॥ 5.23.20 ॥  
देवासुरसहस्राणां संगरो यः पुनः पुनः ।  
तदेतत्क्रीडनं तस्य मन्त्रिणो मन्त्रशालिनः ॥ 5.23.21 ॥  
स मन्त्री केवलं पुत्र तेनैव प्रभुणा यदि ।  
जीयते तत्सुजेयोऽसावन्यथा त्वचलोपमः ॥ 5.23.22 ॥  
तस्यैव तत्प्रभोः काले जेतुं तं मन्त्रिणं निजम् ।  
इच्छा संजायते तेन जीयतेऽसावयत्नतः ॥ 5.23.23 ॥  
त्रैलोक्यबलिनां मल्लमुच्छ्वासितजगत्त्रयम् ।  
जेतुं चेदस्ति ते शक्तिस्तत्पराक्रमवानसि ॥ 5.23.24 ॥  
तस्मिन्नभ्युदिते सूर्ये त्रैलोक्यकमलाकराः ।  
इमे विकासमायान्ति विलीयन्तेऽस्तमागते ॥ 5.23.25 ॥  
तमेवमेकया बुद्ध्या व्यामोहपरिहीनया ।  
यदि जेतुं समर्थोऽसि धीरस्तदसि सुव्रत ॥ 5.23.26 ॥  
तस्मिञ्जिते जिता लोका भविष्यन्त्यजिता अपि ।  
अजिते त्वजिता एते चिरकालजिता अपि ॥ 5.23.27 ॥  
तस्मादनन्तसिद्ध्यर्थं शाश्वताय सुखाय च ।  
तज्जये यत्नमातिष्ठ कष्टयापि हि चेष्टया ॥ 5.23.28 ॥  
ससुरदनुजनागयक्षसंघं  
सनरमहोरगाकिन्नरं समेतम् ।  
त्रिजगदपि वशीकृतं समन्ता-  
दतिबलिना ननु हेलयैव तेन ॥ 5.23.29 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे विरोचनवचनं नाम त्रयोविंशः सर्गः ॥ 23 ॥

  चतुर्विंशः सर्गः 24

बलिरुवाच ।  
केनोपायेन बलवान्स तात परिजीयते ।  
कोऽसावतिमहावीर्यः सर्वं प्रकथयाशु मे ॥ 5.24.1 ॥  
विरोचन उवाच ।  
मन्त्रिणस्तस्य तनय नित्याजेयस्थितेरपि ।  
श्रृणु वच्मि सुसाधत्वं येनासौ परिजीयते ॥ 5.24.2 ॥  
पुत्र युक्त्या गृहीतोऽसौ क्षणादायाति वश्यताम् ।  
युक्तिं विना दहत्येष आशीविष इवोद्धतः ॥ 5.24.3 ॥  
बालवल्लालयित्वैनं युक्त्या नियमयन्ति ये ।  
राजानं तं समालोक्य पदमासादयन्ति ते ॥ 5.24.4 ॥  
दृष्टे तस्मिन्महीपाले स मन्त्री वशमेति च ।  
तस्मिंश्च मन्त्रिण्याक्रान्ते स राजा दृश्यते पुनः ॥ 5.24.5 ॥  
यावन्न दृष्टो राजासौ तावन्मन्त्री न जीयते ।  
मन्त्री च यावन्न जितस्तावद्राजा न दृश्यते ॥ 5.24.6 ॥  
राजन्यदृष्टे दुर्मन्त्री स दुःखाय फलत्यति ।  
मन्त्रिण्यनिर्जिते राजा सोऽत्यन्तं यात्यदृश्यताम् ॥ 5.24.7 ॥  
अभ्यासेनोभयं तस्मात्सममेव समारभेत् ।  
राजसंदर्शनं तस्य मन्त्रिणश्च पराजयम् ॥ 5.24.8 ॥  
पौरुषेण प्रयत्नेन स्वभ्यासेन शनैःशनैः ।  
द्वयं संपाद्य यत्नेन देशमाप्नोषि तं शुभम् ॥ 5.24.9 ॥  
त्वमभ्यासे फलीभूते तं देशमभिगच्छसि ।  
यदि दैत्येन्द्र तद्भूयो मनागपि न शोचसि ॥ 5.24.10 ॥  
संशान्तसकलायासा नित्यप्रमुदिताशयाः ।  
साधवस्तत्र तिष्ठन्ति प्रशान्ताशेषसंशयाः ॥ 5.24.11 ॥  
श्रृणु कः पुत्र देशोऽसौ सर्वं प्रकटयामि ते ।  
देशनाम्ना मयोक्तस्ते मोक्षः सकलदुःखहा ॥ 5.24.12 ॥  
राजा तु तत्र भगवानात्मा सर्वपदातिगः ।  
तेन मन्त्री कृतः प्राज्ञो मनो नाम महामते ॥ 5.24.13 ॥  
मनोनिष्ठतया विश्वमिदं परिणतिं गतम् ।  
घटत्वेनेव मृत्पिण्डो धूमोऽम्बुदतयैव च ॥ 5.24.14 ॥  
तस्मिञ्जिते जितं सर्वं सर्वमासादितं भवेत् ।  
दुर्जयं तद्विजानीयाद्युक्त्यैव परिजीयते ॥ 5.24.15 ॥  
बलिरुवाच ।  
या युक्तिर्भगवंस्तस्य चित्तस्याक्रमणे स्फुटम् ।  
तां मे कथय तत्तावद्यथा जेष्यामि दारुणम् ॥ 5.24.16 ॥  
विरोचन उवाच ।  
विषयान्प्रति भोः पुत्र सर्वानेव हि सर्वथा ।  
अनास्था परमा ह्येषा सा युक्तिर्मनसो जये ॥ 5.24.17 ॥  
एषैव परमा युक्तिरनयैव महामदः ।  
स्वमनोमत्तमातङ्गो द्रागित्येवावदम्यते ॥ 5.24.18 ॥  
एषा ह्यत्यन्तदुष्प्रापा सुप्रापा च महामते ।  
अनभ्यस्तातिद्रुष्प्रापा स्वभ्यस्ता प्राप्यते सुखम् ॥ 5.24.19 ॥  
क्रमादभ्यस्यमानैषा विषयारतिरात्मज ।  
सर्वतः स्फुटतामेति सेकसिक्ता लता यथा ॥ 5.24.20 ॥  
नासाद्यते ह्यनभ्यस्ता काङ्क्षतापि शठात्मना ।  
पुत्र शालिरिवाव्युप्ता तस्मादेनां समाहर ॥ 5.24.21 ॥  
तावद्भ्रन्ति दुः खेषु संसारावटवासिनः ।  
विरतिं विषयेष्वेते यावन्नायान्ति देहिनः ॥ 5.24.22 ॥  
अभ्यासेन विना कश्चिन्नाप्नोति विषयारतिम् ।  
अप्यत्यन्तबलो देही देशान्तरमिवागतिः ॥ 5.24.23 ॥  
ध्येयत्यागमतोऽजस्रं ध्यायता देहदारिणा ।  
भोगेष्वरतिरभ्यासाद्वृद्धिं नेया लता यथा ॥ 5.24.24 ॥  
पुरुषार्थादृते पुत्र नेह संप्राप्यते सुभम् ।  
क्रियाफलं परिप्राप्तुं हर्षामर्षविवर्जितम् ॥ 5.24.25 ॥  
दैवमित्युच्यते लोके न दैवं देहवत्क्वचित् ।  
अवश्यं भवितव्याख्या (1) स्वेहया नियतिश्च या ॥ 5.24.26 ॥  
(1. स्वेह या नियतिक्रिया इति टीकाकर्त्रभिसंमतः पाठः.)  
उच्यते दैवशब्देन सा नरैरेव नेतरैः ।  
यद्यस्येह यदा यत्र संपन्नं समतां गतम् ॥ 5.24.27 ॥  
हर्षामर्षविनाशाय तद्दैवमिति कथ्यते ।  
दैवं नियतिरूपं च पौरुषेणोपजीयते ॥ 5.24.28 ॥  
सम्यग्ज्ञानविलासेन मृगतृष्णाभ्रमो यथा ।  
यथा संकल्प्यते यद्यत्पौरुषेण तथैव तत् ॥ 5.24.29 ॥  
फलवत्तागृहीतत्वे फलवत्तासुखप्रदम् ।  
कर्ता नो मन एवेह यत्कल्पयति तत्तथा ॥ 5.24.30 ॥  
नियतिं यादृशीमेतत्संकल्पयति सा तथा ।  
नियतानियतान्कांश्चिदर्थाननियतानपि ॥ 5.24.31 ॥  
करोति चित्तं तेनैतच्चित्तं नियतियोजकम् ।  
नियत्यां नियतिं कुर्वन्कदाचित्स्वार्थनामिकाम् ॥ 5.24.32 ॥  
स्फुरत्यस्मिञ्जगत्कोशे जीवो व्योम्नीव मारुतः ।  
नियत्या विहितं कुर्वन्कदाचिन्नियतिं चरः ॥ 5.24.33 ॥  
संज्ञार्थं रूढनियतिशब्दः स्फुरति सानुवत् ।  
तस्माद्यावन्मनस्तावन्न दैवं नियतिर्न च ॥ 5.24.34 ॥  
मानस्यस्तंगते साधो यद्भवत्यस्तु तत्तथा ।  
जीवो हि पुरुषो जातः पौरुषेण स यद्यथा ॥ 5.24.35 ॥  
संकल्पयति लोकेऽस्मिंस्तत्तथा तस्य नान्यथा ।  
पुरुषार्थादृते पुत्र न किंचिदिह विद्यते ॥ 5.24.36 ॥  
परं पौरुषमाश्रित्य भोगेष्वरतिमाहरेत् ।  
न भोगेष्वरतिर्यावज्जायते भवनाशनी ॥ 5.24.37 ॥  
न परा निर्वृतिस्तावत्प्राप्यते जयदायिनी ।  
विषयेषु रतिर्यावत्स्थिता संमोहकारिणी ॥ 5.24.38 ॥  
तावद्भवदशादोला विलोलान्दोलनस्थितिः ।  
अभ्यासेन विना पुत्र न कदाचन दुःखदा ॥ 5.24.39 ॥  
भोगभोगिभरप्रोता कदाशा विनिवर्तते ॥ 5.24.40 ॥  
बलिरुवाच ।  
भोगेष्वरतिरेवान्तः कथं सर्वासुरेश्वर ।  
स्थितिमायाति जीवस्य दीर्घजीवितदायिनी ॥ 5.24.41 ॥  
विरोचन उवाच ।  
आत्मावलोकनलता फलिनी फलति स्फुटम् ।  
जीवस्य भोगेष्वरतिं शरदीव महालता ॥ 5.24.42 ॥  
आत्मावलोकनेनैषा विषयारतिरुत्तमा ।  
हृदये स्थितिमायाति श्रीरिवाम्भोजकोटरे ॥ 5.24.43 ॥  
तस्मात्प्रज्ञानिकाषेण विचारेणातिचारुणा ।  
देवमालोकयेद्भोगाद्रतिं चावहरेत्समम् ॥ 5.24.44 ॥  
चित्तस्य भोगैर्द्वौ भागौ शास्त्रेणैकं प्रपूरयेत् ।  
गुरुशुश्रूषया चैकमव्युत्पन्नस्य सत्क्रमे ॥ 5.24.45 ॥  
किंचिद्व्युत्पत्तियुक्तस्य भागं भोगैः प्रपूरयेत् ।  
गुरुशुश्रूषया भागौ भागं शास्त्रार्थचिन्तया ॥ 5.24.46 ॥  
व्युत्पत्तिमनुयातस्य पुरयेच्चेतसोऽन्वहम् ।  
द्वौ भागौ शास्त्रवैराग्यैर्द्वौ ध्यानगुरुपूजया ॥ 5.24.47 ॥  
साधुतामागतो जीवो योग्यो ज्ञानकथाक्रमे ।  
निर्मलाकृतिरादत्ते पट उत्तमरञ्जनाम् ॥ 5.24.48 ॥  
शनैः शनैर्लालनीयं युक्तिभिः पावनोक्तिभिः ।  
शास्त्रार्थपरिणामेन पालयेच्चितबालकम् ॥ 5.24.49 ॥  
परे परिणतं ज्ञाने शिथिलीभूतदुर्ग्रहम् ।  
ज्योत्सनाऽहीनस्फटिकवच्चेतः शीतं विराजते ॥ 5.24.50 ॥  
प्रज्ञया परया ऋज्व्या भोगानामीश्वरस्य च ।  
सममेवाथ देहस्य रूपमाश्ववलोकयेत् ॥ 5.24.51 ॥  
प्रज्ञाविचारवशतः सममेव सदा सुत ।  
आत्मावलोकनं तृष्णासंत्यागं च समाहरेत् ॥ 5.24.52 ॥  
परदृष्टौ वितृष्णत्वं तृष्णाभावे च दृक्परा ।  
एते मिथः स्थिते दृष्टी तेजोदीपदशे यथा ॥ 5.24.53 ॥  
भोगपूगे गतास्वादे दृष्टे देवे परावरे ।  
परे ब्रह्मणि विश्रान्तिरनन्तोदेति शाश्वती ॥ 5.24.54 ॥  
विषयाकलितानन्दमनन्तोदेति निर्वृतिः ।  
न कदाचन जीवानामात्मविश्रवणादृते ॥ 5.24.55 ॥  
यज्ञदानतपस्तीर्थसेवाभिर्जायते सुखम् ।  
न तपोभिर्न दानेन न तीर्थैरपि जायते ॥ 5.24.56 ॥  
भोगेषु विरतिर्जन्तोः स्वभावालोकनादृते ।  
कयाचिदपि नो युक्त्या बुद्धिरात्मावलोकने ॥ 5.24.57 ॥  
स्वप्रयत्नादृते पुंसः श्रेयसे संप्रवर्तते ।  
भोगसंत्यागसंप्राप्तपरमार्थादृते सुत ॥ 5.24.58 ॥  
न ब्रह्मपदविश्रान्तिसुखमासाद्यते परम् ।  
आब्रह्मस्तम्बपर्यन्ते जगत्यस्मिन्न कुत्रचित् ॥ 5.24.59 ॥  
तद्वदाश्वस्यते भाते परमे कारणे यथा ।  
पौरुषं यत्नमाश्रित्य दैवं कृत्वा सुदूरतः ॥ 5.24.60 ॥  
भोगान्विगर्हयेत्प्राज्ञः श्रेयोद्वारदृढार्गलान् ।  
प्रौढायां भोगगर्हायां विचार उपजायते ॥ 5.24.61 ॥  
वृद्धायां प्रावृषि श्रीमाञ्शरत्काल इवामलः ।  
विचारो भोगगर्हातो विचाराद्भोगगर्हणम् ॥ 5.24.62 ॥  
अन्योन्यमेते पूर्येते समुद्रजलदाविव ।  
भोगगर्हाविचारश्च स्वात्मालोकश्च शाश्वतः ॥ 5.24.63 ॥  
अन्योन्यं साधयन्त्यर्थं सुस्निग्धाः सुहृदो यथा ।  
पूर्वं दैवमनादृत्य पौरुषेण प्रयत्नतः ॥ 5.24.64 ॥  
दन्तैर्दन्तान्प्रसंपीड्य भोगेष्वरतिमाहरेत् ।  
देशाचाराविरुद्धेन बान्धवैकमतेन च ॥ 5.24.65 ॥  
पौरुषेण क्रमेणादौ धनानि समुपार्जयेत् ।  
धनैरभ्याहरेद्भव्यान्सुजनान्गुणशालिनः ॥ 5.24.66 ॥  
प्रवर्तते समासङ्गात्तेषां भोगविगर्हणा ।  
ततो विचारस्तदनु ज्ञानं शास्त्रार्थसंग्रहः ॥ 5.24.67 ॥  
ततः क्रमेण परमपदप्राप्तिः प्रजायते ।  
यदा तूपरते काले विषयेभ्यो विरम्यसे ॥ 5.24.68 ॥  
यदा विचारवशतः परमं पदमेष्यसि ।  
सम्यक्प्राप्स्यसि विश्रान्तिमात्मन्यत्यन्तपावने ॥ 5.24.69 ॥  
न पुनः कल्पनापङ्के दुःखाय निपतिष्यसि ।  
स्थितापि नास्था ते शुद्ध नमस्तेऽस्तु सदाशिव ॥ 5.24.70 ॥  
देशक्रमेण धनमल्पविगर्हणेन  
तेनाङ्ग साधुजनमर्जय मानपूर्वम् ।  
तत्संगमोत्थविषयाद्यवहेलनेन  
सम्यग्विचारविभवेन तवात्मलाभः ॥ 5.24.71 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे चित्तविचिकित्सायोगोपदेशो नाम चतुर्विंशः सर्गः ॥ 24 ॥

  पञ्चविंशः सर्गः 25

बलिरुवाच ।  
एतन्मे कथितं पूर्वं पित्रा चारुविचारिणा ।  
इदानीं संस्मृतं दिष्ट्या संप्रबोधमहं गतः ॥ 5.25.1 ॥  
अद्येयं मम संजाता भोगान्प्रत्यरतिः स्फुटम् ।  
दिष्ट्या शमसुखं स्वच्छं विशाम्यमृतशीतलम् ॥ 5.25.2 ॥  
पुनरापूरयन्नाशां पुनरप्याहरन्धनम् ।  
पुनरावर्जयन्कातां खिन्नोऽस्मि विभवस्थितौ ॥ 5.25.3 ॥  
अहो न खलु रम्येयं शमभूः शीतलान्तरा ।  
सर्वा एव शमं यान्ति सुखदुःखदृशः शमे ॥ 5.25.4 ॥  
शाम्यामि परिनिर्वामि सुखमासे (1) शमे स्थितः ।  
(1. मुद्रितपुस्तकेषु प्रायः \`समे' इत्येव पाठो लभ्यते स त्वसंगत इत्यन्यादर्शगतः \`शमे' इत्ययं पाठः टीकाकृदनुमत्यादृतः.)  
अयमन्तः प्रहृष्यामि चन्द्रबिम्ब इवार्पितः ॥ 5.25.5 ॥  
उत्ताण्डवन्मनोरंहःप्रोषितोरुशरीरकम् ।  
अनारतपरिक्षोभं हा दुःखं विभवार्जनम् ॥ 5.25.6 ॥  
अङ्गमङ्गेन संपीड्य मांसं मांसेन च स्त्रियः ।  
पुराहमभवं प्रीतो यत्तन्मोहविजृम्भितम् ॥ 5.25.7 ॥  
दृष्टान्तदृष्टयो दृष्टा भुक्तं भोक्तव्यमक्षतम् ।  
आक्रान्तमखिलं भूतं जातं किमिव शोभनम् ॥ 5.25.8 ॥  
पुनस्तान्येव तान्येव तत्रेहान्यत्र वापि च ।  
इतश्चेतश्च वस्तूनि नापूर्वं नाम किंचन ॥ 5.25.9 ॥  
सर्वमेव परित्यज्य परिहृत्य धिया स्वयम् ।  
स्वस्थ एवावतिष्ठेऽहं पूर्णात्पूर्ण इवात्मनि ॥ 5.25.10 ॥  
पाताले भूतले स्वर्गे स्त्रियो रत्नोपलादयः ।  
सारं तदपि तुच्छेन कालेनासु निगीर्यते ॥ 5.25.11 ॥  
एतावन्तमहं कालं भृशं बालोऽभवं पुरा ।  
यः कुर्बन्द्वेषममरैस्तुच्छया जगदिच्छया ॥ 5.25.12 ॥  
मनोनिर्माणमात्रेण जगन्नाम्ना महाधिना ।  
त्यक्तेनानेन कोऽर्थः स्यात्को नु रागो महात्मनः ॥ 5.25.13 ॥  
कष्टं चिरतरं कालमनर्थोऽर्थधिया मया ।  
अज्ञानमदमत्तेन कालेन स्वेन सेवितः ॥ 5.25.14 ॥  
तरत्तरलतृष्णेन किमिवास्मिञ्जगत्त्रयम् ।  
मया न कृतमज्ञेन पश्चात्तापाभिवृद्धये ॥ 5.25.15 ॥  
एतया तदलं मेऽस्तु तुच्छया पूर्वचिन्तया ।  
पौरुषं याति साफल्यं वर्तमानचिकित्सया ॥ 5.25.16 ॥  
अद्यापरिमिताकारकारणैकतयात्मनि ।  
सर्वतः सुखमभ्येति रसायनमिवार्णवे ॥ 5.25.17 ॥  
कोऽयं तावदहं किं स्यादात्मेत्यात्मावलोकनम् ।  
पृच्छाम्यौशनसं नाथं नूनमज्ञानशान्तये ॥ 5.25.18 ॥  
संचिन्तयामि परमेश्वरमाशु शुक्र-  
मुद्यत्पसादमथ तेन गिरोपदिष्टे ।  
तिष्ठाम्यनन्तविभवे स्वयमात्मनात्म-  
न्यक्षीणमर्थमुपदेशगिरः फलन्ति ॥ 5.25.19 ॥

इत्यार्षे श्रीवासिष्ठमहारामायणे वाल्मीकीये देo मोo उपशमप्रकरणे बलिचिन्तयोगोपदेशो नाम पञ्चविंशः सर्गः ॥ 25 ॥

  षड्विंशः सर्गः 26

श्रीवसिष्ठ उवाच ।  
इति संचिन्त्य बलवान्बलिरामीलितेक्षणः ।  
दध्यौ कमलपत्राक्षं शुक्रमाकाशमन्दिरम् ॥ 5.26.1 ॥  
सर्वस्थं चिन्तयानं तु नित्यध्यानोऽथ भार्गवः ।  
चेतः स्थं ज्ञातवान् शिष्यं बलिं गुर्वर्थिनं पुरे ॥ 5.26.2 ॥  
अथ सर्वगतानन्तचिदात्मा भार्गवः प्रभुः ।  
आनिनाय स देह स्वं रत्नवातायनं बलेः ॥ 5.26.3 ॥  
गुरुदेहप्रभाजालपरिमृष्टतनुर्बलिः ।  
बुबुधे प्रातरर्कांशुसंबोधितमिवाम्बुजम् ॥ 5.26.4 ॥  
तत्र रत्नार्घ्यदानेन मन्दारकुसुमोत्करैः ।  
पादाभिवन्दनैरेनं पूजयामास भार्गवम् ॥ 5.26.5 ॥  
रत्नार्घ्यपरिपूर्णाङ्गं कृतमन्दारशेखरम् ।  
महार्हासनविश्रान्तमतोवाच गुरुं बलिः ॥ 5.26.6 ॥  
बलिरुवाच ।  
भगवंस्त्वत्प्रसादोत्था प्रतिभेयं पुरस्तव ।  
नियोजयति मां वक्तुं कार्यं कर्तुमिवार्कभाः ॥ 5.26.7 ॥  
भोगान्प्रति विरक्तोऽस्मि महासंमोहदायिनः ।  
तत्तत्त्वं ज्ञातुमिच्छामि महासंमोहहारि यत् ॥ 5.26.8 ॥  
कियन्मात्रमिदं भोगजालं किंमयमेव वा ।  
कोऽहं कस्त्वं किमेते वा लोका इति वदाशु मे ॥ 5.26.9 ॥  
शुक्र उवाच ।  
बहुनात्र किमुक्तेन खं गन्तुं यत्नवानहम् ।  
सर्वदानवराजेन्द्र सारं संक्षेपतः शृणु ॥ 5.26.10 ॥  
चिदिहास्ति हि चिन्मात्रमिदं चिन्मयमेव च ।  
चित्त्वं चिदहमेते च लोकाश्चिदिति संग्रहः ॥ 5.26.11 ॥  
भव्योऽसि चेत्तदेतस्मात्सर्वमाप्नोषि निश्चयात् ।  
नो चेत्तद्बह्वपि प्रोक्तं त्वयि भस्मनि हूयते ॥ 5.26.12 ॥  
चिच्चेत्यकलनाबन्धस्तन्मुक्तिर्मुक्तिरुच्यते ।  
चिदचेत्याखिलात्मेति सर्वसिद्धान्तसंग्रहः ॥ 5.26.13 ॥  
एनं निश्चयमादाय विलोकयसि हेलया ।  
स्वयमेवात्मनात्मानमनन्तं पदमाप्स्यसि ॥ 5.26.14 ॥  
खं व्रजाम्यहमत्रैव मुनयः सप्त संगताः ।  
केनापि सुरकार्येण वस्तव्यं तत्र वै मया ॥ 5.26.15 ॥  
राजन्यावदयं देहस्तावन्मुक्तधियामपि ।  
यथाप्राप्तक्रियात्यागो रोचते न स्वभावतः ॥ 5.26.16 ॥  
इति कथितवताथ भार्गवेण  
स्फुटजलराशिपथा महाजवेन ।  
प्लुतमलिशबले नभोन्तराले  
तरलतरङ्गवदाकुले ग्रहौघैः ॥ 5.26.17 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे बल्युपदेशयोगो नाम षड्विंशः सर्गः ॥ 26 ॥

  सप्तविंशः सर्गः 27

श्रीवसिष्ठ उवाच ।  
सुरासुरसभाज्येष्ठ तस्मिन्भृगुसुते गते ।  
मनसा चिन्तयामास बलिर्बुद्धिमतां वरः ॥ 5.27.1 ॥  
युक्तमुक्तं भगवता चिदेवेदं जगत्त्रयम् ।  
चिदहं चिदिमे लोकाश्चिदाशाश्चिदियं क्रिया ॥ 5.27.2 ॥  
सबाह्याभ्यन्तरं सर्वं चिदेव परमार्थतः ।  
अस्ति चिद्व्यतिरेकेण नेह किंचन कुत्रचित् ॥ 5.27.3 ॥  
अयमादित्य इत्यर्को न चिता यदि चेत्यते ।  
तदर्कतमसोर्भेदः क इहेवोपलभ्यते ॥ 5.27.4 ॥  
इयं भूरिति भूरेषा चिता यदि न चेत्यते ।  
भूमेः किं नाम भूमित्वं तद्भव्ये भव्यतां गतम् ॥ 5.27.5 ॥  
इमा दिशो दिश इति चेत्यन्ते न चिता यदि ।  
तत्किं नाम दिशां दिक्त्वं शैलानां चापि काद्रिता ॥ 5.27.6 ॥  
इदं जगज्जगदिति चिता यदि न चेत्यते ।  
तत्किं जगत्त्वं जगतो नभस्त्वं नभसोऽथ किम् ॥ 5.27.7 ॥  
कायोऽयं पर्वताकारश्चिता यदि न चेत्यते ।  
तत्किं नाम शरीरत्वं शरीरस्य शरीरिणाम् ॥ 5.27.8 ।  
चिदिन्द्रियाणि चित्कायश्चिन्मनश्चित्तदेषणा ।  
चिदन्तश्चिद्बहिश्चित्खं चिद्भावाश्चिद्भवस्थितिः ॥ 5.27.9 ॥  
चितैवैनमहं सर्वं स्पर्शनैषणपूर्वकम् ।  
करोमि मात्रासंस्पर्शं शरीरेण न किंचन ॥ 5.27.10 ॥  
किमनेन शरीरेण काष्ठलोष्टसमेन मे ।  
अशेषजगदेकात्मा चिदहं चेतनात्मकः ॥ 5.27.11 ॥  
अहं चिदम्बरे भानावहं चिद्भूतपञ्जरे ।  
सुरासुरेषु चिदहं स्थावरेषु चरेषु च ॥ 5.27.12 ॥  
चिदस्तीह द्वितीया हि कल्पनैव न विद्यते ।  
द्वित्वस्यासंभवाल्लोके कः शत्रुः कश्च वासुहृत् ॥ 5.27.13 ॥  
बलिनाम्नः शरीरस्य च्छिन्ने शिरसि भासुरे ।  
चितः किं तद्भवेच्छिन्नं सर्वलोकावपूरणात् ॥ 5.27.14 ॥  
चिता संचेतितो द्वेषो द्वेषो भवति नान्यथा ।  
तस्माद्द्वेषादयः सर्वे भावाभावाश्चिदात्मकाः ॥ 5.27.15 ॥  
न चितो व्यतिरेकेण प्रविचार्यापि किंचन ।  
आसाद्यते किल स्फारादस्मात्त्रिभुवनोदरात् ॥ 5.27.16 ॥  
न द्वेषोऽस्ति न रागोऽस्ति न मनो नास्य वृत्तयः ।  
चिन्मात्रस्यातिशुद्धस्य विकल्पकलना कुतः ॥ 5.27.17 ॥  
चिदहं सर्वगो व्यापी नित्यानन्दमयात्मकः ।  
विकल्पकलनातीतो द्वितीयांशविवर्जितः ॥ 5.27.18 ॥  
चितश्चिदिति यन्नाम निर्नामाया न नाम तत् ।  
शब्दात्मिकैषा चिच्छक्तिः परिस्फुरति सर्वगा ॥ 5.27.19 ॥  
दृश्यदर्शननिर्मुक्तकेवलामलरूपवान् ।  
नित्योदितो निराभासो द्रष्टास्मि परमेश्वरः ॥ 5.27.20 ॥  
कल्पनाविकलाकारः कालकान्तकलामयः ।  
आभासमात्रमुदितो नित्याभासविवर्जितः ॥ 5.27.21 ॥  
भारूपैकस्वरूपेऽस्मिन्स्वरूपेण जयाम्यहम् ।  
चेत्यरञ्जनरिक्ताय विमुक्ताय महात्मने ॥ 5.27.22 ॥  
प्रत्यक्चेतनरूपाया स्वरूपाय नमोऽस्तु ते ।  
चितये चेत्यमुक्ताय युक्त्या युक्ताय योग्यया ॥ 5.27.23 ॥  
सर्वावभासदीपाय (1) मह्यमेव नमोऽस्तुते ।  
(1. रूपाय इति पाठः.)  
चेत्यनिर्मुक्तचिद्रूपं विष्वग्विश्वावपूरकम् ॥ 5.27.24 ॥  
संशान्तसर्वसंवेद्यं सच्चिन्मात्रमहं महत् ।  
आकाशवदनन्तोऽहमप्यणोरणुराततः ॥ 5.27.25 ॥  
नासादयन्ति मामेताः सुखदुःखदशा दृशः ।  
संवेदनमसंवेद्यमचेत्यं चेतनं ततम् ॥ 5.27.26 ॥  
न शक्ता मां परिच्छेत्तुं भावाभावा जगद्गताः ।  
अथ चैते जगद्भावाः परिच्छिन्दन्तु मामिमम् ॥ 5.27.27 ॥  
यथाभिमतमेवैते मत्तो न व्यतिरेकिणः ।  
(2) यदि स्वभावभूतेन वस्तुना वस्तु नीयते ॥ 5.27.28 ॥  
(2. मयि इत्यपि क्वचिल्लभ्यते.)  
ह्रियते दीयते वापि तत्किं कस्य किल क्षतम् ।  
सर्वदा सर्वमेवाहं सर्वकृत्सर्वसंगतः ॥ 5.27.29 ॥  
चेत्यमस्म्यहमेवैतन्न किंचिदपि चोदितम् ।  
किं संकल्पविकल्पाभ्यां चितं चिदियमेकिका ॥ 5.27.30 ॥  
संक्षोभयाम्यहं तावच्छाम्याम्यात्मनि पावने ।  
इति संचिन्तयन्नेव बलिः परमकोविदः ॥ 5.27.31 ॥  
ओंकारादर्धमात्रार्थं भावयन्मौनमास्थितः ।  
संशान्तसर्वसंकल्पः प्रशान्तकलनागणः ॥ 5.27.32 ॥  
निः शङ्कमपि दूरास्तचेत्यचिन्तकचिन्तनः ।  
ध्यातृध्येयध्यानहीनो निर्मलः शान्तवासनः ॥ 5.27.33 ॥  
बभूवावातदीपाभो बलिः प्राप्तमहापदः ।  
उपशान्तमनास्तत्र रत्नवातायने बलिः ।  
अवसद्बहुकालं स समुत्कीर्ण इवोपले ॥ 5.27.34 ॥  
प्रशमितैषणया परिपूर्णया  
मननदोषदशोज्झितयैतया ।  
बलिरराजत निर्मलसत्तया  
विघनमच्छतयेव शरन्नभः ॥ 5.27.35 ॥

इत्यार्षे श्रीवासिष्ठमहारामायणे वाल्मीकीये देवतूतोक्ते मोo उपशमप्रकरणे बलिविश्रान्तिर्नाम सप्तविंशः सर्गः ॥ 27 ॥

  अष्टाविंशः सर्गः 28

श्रीवसिष्ठ उवाच ।  
अथ ते दानवास्तत्र बलेरनुचरास्तदा ।  
तद्गेहं स्फाटिकं सौधमुच्चैरारुरुहुः क्षणात् ॥ 5.28.1 ॥  
डिम्भाद्या मन्त्रिणो धीराः सामन्ताः कुमुदादयः ।  
सुराद्याश्चैव राजानो वृत्ताद्या बलहारिणः ॥ 5.28.2 ॥  
हयग्रीवादयः सैन्याश्चक्राजाद्याश्च (3) बान्धवाः ।  
(3. चक्रेत्यपि पाठः.)  
लडुकाद्याश्च सुहृदो वल्लूकाद्याश्च लालकाः ॥ 5.28.3 ॥  
कुबेरयमशक्राद्या उपायनकराः सुराः ।  
यक्षविद्याधरा नागाः सेवावसरकाङ्क्षिणः ॥ 5.28.4 ॥  
रम्भातिलोत्तमाद्याश्च चामरिण्यो वराङ्गनाः ।  
सागराः सरितः शैला दिशश्च विदिशस्तथा ॥ 5.28.5 ॥  
सेवार्थमाययुस्तस्य तं प्रदेशं तदा बलेः ।  
अन्ये च बहवः सिद्धास्त्रैलोक्योदरवासिनः ॥ 5.28.6 ॥  
ध्यानमौनसमाधिस्थं चित्रार्पितमिवाचलम् ।  
नमत्किरीटावलयो ददृशुर्बलिमादृताः ॥ 5.28.7 ॥  
तं दृष्ट्वा कृतकर्तव्यप्रणामास्ते महासुराः ।  
विषादविस्मयानन्दभयमन्थरतां ययुः ॥ 5.28.8 ॥  
मन्त्रिणः प्रविचार्यात्र किं प्राप्तमिति दानवाः ।  
भार्गवं चिन्तयामासुर्गुरुं सर्वविदांवरम् ॥ 5.28.9 ॥  
चिन्तनानन्तरं दैत्या भार्गवं भास्वरं वपुः ।  
ददृशुः कल्पितं प्राप्तं गन्धर्वनगरं यथा ॥ 5.28.10 ॥  
पूज्यमानोऽसुरगणैनिंविष्टो गुरुविष्टरे ।  
ददर्श ध्यानमौनस्थं भार्गवो दानवेश्वरम् ॥ 5.28.11 ॥  
विश्रम्य स क्षणमिव प्रेमवानवलोक्य च ।  
बलिं विचारयन्दृष्ट्वा परिक्षीणभवभ्रमम् ॥ 5.28.12 ॥  
देहरश्मिशतैर्दत्तदीप्तिभिः क्षीरसागरम् ।  
क्षिपन्निव सभामाह हसन्वाक्यमिदं गुरुः ॥ 5.28.13 ॥  
अतिमात्रमिदं दैत्याः स्वविचारणयैव यत् ।  
संप्राप्तविमलावासः सिद्धोऽयं भगवान्बलिः ॥ 5.28.14 ॥  
अयं तदेवमेवेह तिष्ठन्दानवसत्तमाः ।  
स्वात्मनि स्थितिमाप्नोतु पदं पश्यत्वनामयम् ॥ 5.28.15 ॥  
श्रान्तो विश्राममायातः क्षीणचित्तभवभ्रमः ।  
शान्तसंसारनीहारो वाचनीयो न दानवाः ॥ 5.28.16 ॥  
स्व एवालोक एतेन संप्राप्तोऽज्ञानसंकटे ।  
शान्तेऽत्र संभ्रमे सौरो दिनेनेव करोत्करः ॥ 5.28.17 ॥  
स्वयमेव हि कालेन प्रबोधमयमेष्यति ।  
बीजकोशात्स्वसंवित्त्या सुप्तमूर्तिरिवाङ्कुरः ॥ 5.28.18 ॥  
कुरुध्वं स्वामिकार्याणि सर्वे दानवनायकाः ।  
बलिर्वर्षसहस्रेण समाधेर्बोधमेष्यति ॥ 5.28.19 ॥  
इत्युक्ता गुरुणा तत्र हर्षामर्षविषादजाम् ।  
दैत्याश्चिन्तां जहुः शुष्कां मञ्जरीमिव पादपाः ॥ 5.28.20 ॥  
वैरोचनिसभासंस्थां विधाय प्राग्व्यवस्थया ।  
स्वव्यापारपरास्तस्थुः सर्व एवासुरास्ततः ॥ 5.28.21 ॥  
नरा मही महिपतयो रसातलं  
ग्रहा नभस्त्रिदशगणास्त्रिविष्टपम् ।  
दिशोऽद्रयो (1) दिक्पतयश्च कंदरा-  
(1. अस्मिन्पधे छन्दोभेदः.)  
न्वनेचरा गगनचराश्च खं ययुः ॥ 5.28.22 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे बलिसमाधानवर्णनं नामाष्टविंशः सर्गः 28 ॥

  एकोनत्रिंशः सर्गः 29

श्रीवसिष्ठ उवाच ।  
अथ वर्षसहस्रेण दिव्येनासुरपुङ्गवः (1) ।  
(1. सत्तम इति पाठः.)  
देवदुन्दुभिनिर्घोषैर्बुबुधे भगवान्बलिः ॥ 5.29.1 ॥  
बलौ प्रबुद्धे तद्बालं विरेजे नगरं तदा ।  
वैरिञ्च इव सूर्यौघ उदिते कमलाकरः ॥ 5.29.2 ॥  
बलिः प्रबुद्ध एवासौ यावन्नायान्ति दानवाः ।  
तावत्संचिन्तयामास समाधिसदने क्षणम् ॥ 5.29.3 ॥  
अहो नु रम्या पदवी शीतला पारमार्थिकी ।  
अहमस्यां क्षणं स्थित्वा परं विश्रान्तिमागतः ॥ 5.29.4 ॥  
तदेतामेव पदवीमवलम्ब्य करोम्यहम् ।  
भवतीहोपभुक्ताभिः किं मे बाह्यविभूतिभिः ॥ 5.29.5 ॥  
ऐन्दवेष्वपि बिम्बेषु न तथानन्दवीचयः ।  
तोषयन्ति यथान्तर्मे संसिद्धिभवभूतयः ॥ 5.29.6 ॥  
इति भूयोऽपि विश्रान्त्यै कुर्वाणां गलितं मनः ।  
बलिमावारयामासुर्दैत्याश्चन्द्रमिवाम्बुदाः ॥ 5.29.7 ॥  
तानालोक्य पुनर्दध्यौ तत्प्रणामाकुलेक्षणः ।  
तैः कुलाचलसंकाशैः परिवीतवपुस्त्विदम् ॥ 5.29.8 ॥  
चितः क्षीणविकल्पस्य किमुपादेयमस्ति मे ।  
मनस्तदभिपातित्वाद्याति तद्रसतामलम् ॥ 5.29.9 ॥  
मोक्षमिच्छाम्यहं कस्माद्बद्धः केनास्मि वै पुरा ।  
अबद्धो मोक्षमिच्छामि केयं बालविडम्बना ॥ 5.29.10 ॥  
न बन्धोस्ति न मोक्षोस्ति मौर्ख्यं मे क्षयमागतम् ।  
किं मे ध्यानविलासेन किं वा ध्यानेन मे भवेत् ॥ 5.29.11 ॥  
ध्यानाध्यानभ्रमौ त्यक्त्वा पुंस्त्वं स्वमवलोकयत् ।  
यदायाति तदायातु न मे वृद्धिर्न वा क्षयः ॥ 5.29.12 ॥  
न ध्यानं नापि वाऽध्यानं न भोगान्नाप्यभोगिताम् (2) ।  
(2. नाथ भोगिता इति पाठः.)  
अभिवाञ्छामि तिष्ठामि सममेव गतज्वरः ॥ 5.29.13 ॥  
न मे वाञ्छा परे तत्त्वे न मे वाञ्छा जगत्स्थितौ ।  
न मे (3) ध्यानदशाकार्यं न कार्यं विभवेन मे ॥ 5.29.14 ॥  
(3. अत्र ध्यानदृशा कार्य इति साधु.)  
नाहं मृतो न जीवामि न सन्नासन्न सन्मयः ।  
नेदं मे नैव चान्यन्मे नमो मह्यमहं वृहत् ॥ 5.29.15 ॥  
इदमस्तु जगद्राज्यं तिष्ठाम्यत्र तु संस्थितः ।  
नेह वास्तु जगद्राज्यं तिष्ठाम्यात्मनि शीतलः ॥ 5.29.16 ॥  
किं मे ध्यानदृशा कार्यं किं राज्यविभवश्रिया ।  
यदायाति तदायातु नाहं किंचन मे क्वचित् ॥ 5.29.17 ॥  
न किंचिदपि कर्तव्यं यदि नाम मयाधुना ।  
तत्कस्मान्न करोमीदं किंचित्प्रकृतकर्म वै ॥ 5.29.18 ॥  
इति निर्णीय पूर्णात्मा बलिर्ज्ञानवतां वरः ।  
दैत्यानालोकयामास पद्मानीव दिवाकरः ॥ 5.29.19 ॥  
दृष्टिपातविभागेन सर्वेषां दनुजन्मनाम् ।  
शिरः प्रणामाञ्जग्राह पुष्पामोदानिवानिलः ॥ 5.29.20 ॥  
अथ वैरोचनिस्तत्र ध्येयत्यागमयात्मना ।  
मनसा सकलान्येव राजकार्याणि संव्यधात् ॥ 5.29.21 ॥  
द्विजान्देवान्गुरूंश्चैव पूजयामास पूजया ।  
संमानयामास सुहृद्वन्धुसामन्तसज्जनान् ॥ 5.29.22 ॥  
अर्थेनापूरयामास भृत्यानर्थिगणांस्तथा ।  
ललना लालयामास विचित्रविभवार्पणैः ॥ 5.29.23 ॥  
इत्यसौ ववृधे तस्मिन्राज्ये सकलशासने ।  
यज्ञं प्रति बभूवाथ मतिरस्य कदाचन ॥ 5.29.24 ॥  
तर्पिताशेषभुवनं देवर्षिगणपूजितम् ।  
सह शुक्रादिभिर्मुख्यैः स चकार महामखम् ॥ 5.29.25 ॥  
बलिर्भोगभस्यार्थी नेति निर्णीय माधवः ।  
बलेरीहितसिद्ध्यर्थं सिद्धिदस्तन्मखं ययौ ॥ 5.29.26 ॥  
भोगैककृपणायेदं जगज्जङ्गलखण्डकम् ।  
दातुं शोच्याय शक्राय वयोज्येष्ठाय कार्यवित् ॥ 5.29.27 ॥  
क्रममाणो बलेनात्र वञ्चयित्वा बलिं हरिः ।  
बबन्ध पातालतले भूगेह इह वानरम् ॥ 5.29.28 ॥  
अद्यासौ संस्थितो राम पुनरिन्द्रत्वहेतुना ।  
जीवन्मुक्तवपुः स्वस्थो नित्यं ध्यानविषण्णधीः ॥ 5.29.29 ॥  
पातालकुहरे तिष्ठञ्जीवन्मुक्तगतिर्बलिः ।  
आपदं संपदं दृष्ट्या समयैव स पश्यति ॥ 5.29.30 ॥  
नास्तमेति न चोदेति तत्प्रज्ञा सुखदुः खयोः ।  
समा स्थिरकरा चित्रलेख्या सूर्यावलिर्यथा ॥ 5.29.31 ॥  
आविर्भावतिरोभावसहस्राणीह जीवताम् ।  
तन्मनश्चिरमालोक्य भीमेषु विरतिं गतम् ॥ 5.29.32 ॥  
दशकोठीश्च वर्षाणामनुशास्य जगत्त्रयम् ।  
अन्ते विरक्तितां प्राप्तमुपशान्तं बलेर्मनः ॥ 5.29.33 ॥  
ऊहापोहसहस्राणि भावाभावशतानि च ।  
बलिना परिदृष्टानि क्व समाश्वासमेत्यसौ ॥ 5.29.34 ॥  
भोगाभिलषां संत्यज्य बलिः संपूर्णमानसः ।  
आत्मारामस्थितो नित्यं मध्ये पातालकोटरे ॥ 5.29.35 ॥  
पुनरेतेन बलिना जगदिन्द्रतयाखिलम् ।  
अनुशास्पमिदं राम बहून्वर्षगणानिह ॥ 5.29.36 ॥  
न तस्येन्द्रपदप्राप्त्या तुष्टिः समुपजायते ।  
न तस्य स्वपदभ्रंशादुद्वेग उपजायते ॥ 5.29.37 ॥  
समः सर्वेषु भावेषु सर्वदैवोदिताशयः ।  
संप्राप्तमाहरन्स्वस्थ आकाश इव तिष्ठति ॥ 5.29.38 ॥  
बलेर्विज्ञानसंप्राप्तिरेषा ते कथिता मया ।  
एतां दृष्टिमवष्टभ्य त्वमप्यभ्युदितो भव ॥ 5.29.39 ॥  
बलिवत्प्रविवेकेन नित्योऽहमिति निश्चयात् ।  
पदमासादयाद्वैतं पौरुषेणैव राघव ॥ 5.29.40 ॥  
द्वे चाष्टौ चैव वर्षाणां कोटीर्भुक्त्वा जगत्त्रयम् ।  
अन्ते वैरस्यमापन्नो बलिरप्यसुरोत्तमः ॥ 5.29.41 ॥  
तस्मादवश्यवैरस्यं भोगभारमरिंदम ।  
संत्यज्य सत्यमानन्दमवैरस्यं पदं व्रज ॥ 5.29.42 ॥  
इमा दृश्यदृशो राम नानाकारविकारदाः ।  
नेह कान्ततया ज्ञेया दूराच्छैलशिला इव ॥ 5.29.43 ॥  
धावमानमिहामुत्र लुठितं लोकवृत्तिषु ।  
संस्थापय निबद्ध्यैतच्चेतो हृदयकोटरे ॥ 5.29.44 ॥  
चिदादित्यो भवानेव सर्वत्र जगति स्थितः ।  
कः परस्ते क आत्मीयः परिस्खलसि किं मुधा ॥ 5.29.45 ॥  
त्वमनन्तो महाबाहो त्वमाद्यः पुरुषोत्तमः ।  
त्वं पदार्थशताकारैः परिस्फूर्जसि चिद्वपुः ॥ 5.29.46 ॥  
त्वयि सर्वमिदं प्रोतं जगत्स्थावरजंगमम् ।  
बोधे नित्योदिते शुद्धे सूत्रे मणिगणा यथा ॥ 5.29.47 ॥  
न जायसे न म्रियसे त्वमजः पुरुषो विराट् ।  
चिच्छुद्धा जन्ममरणभ्रान्तयो मा भवन्तु ते ॥ 5.29.48 ॥  
समस्तजन्मरोगाणां प्रविचार्य बलाबलम् ।  
तृष्णामुत्सृज्य भोगानां भोक्तैव भव केवलम् ॥ 5.29.49 ॥  
त्वयि स्थिते जगन्नाथे चिदादित्ये सदोदिते ।  
इदमाभासते सर्वं संसारस्वप्नमण्डनम् ॥ 5.29.50 ॥  
मा विषादं कृथा व्यर्थं सुखदुःखैषणा न ते ।  
शुद्धचित्तोऽसि सर्वात्मा सर्ववस्त्ववभासकः ॥ 5.29.51 ॥  
पूर्वमिष्टमनिष्टं त्वमनिष्टं चेष्टमित्यपि ।  
परिकल्प्य तदभ्यासात्तत्ततोऽपि परित्यज ॥ 5.29.52 ॥  
इष्टानिष्टदृशोस्त्यागे समतोदेति शाश्वती ।  
तया हृदयवर्तिन्या पुनर्जन्तुर्न जायते ॥ 5.29.53 ॥  
येषु येषु प्रदेशेषु मनो मज्जति बालवत् ।  
तेभ्यस्तेभ्यः समाहृत्य तद्धि तत्त्वे नियोजयेत् ॥ 5.29.54 ॥  
एवमभ्यागताभ्यासं मनोमत्तमतंगजम् ।  
निबध्य सर्वभावेन परं श्रेयोऽधिगम्यते ॥ 5.29.55 ॥  
मा शरीरयथार्थज्ञैर्मिथ्यादृष्टिहताशयैः ।  
धूर्तैः संकल्पविक्रीतैर्विमूढैः समतां व्रज ॥ 5.29.56 ॥  
अकिंचनात्स्वनिर्णीतो लम्बमानात्परोक्तिषु ।  
न मौर्ख्यादधिको लोके कश्चिदस्तीह दुःखदः ॥ 5.29.57 ॥  
त्वमेतदविवेकाब्भ्रमुदितं हृदयाम्बरे ।  
विवेकपवनेनाशु दूरं नय महामते ॥ 5.29.58 ॥  
आत्मनैव प्रयत्नेन यावदात्मावलोकने ।  
न कृतोऽनुग्रहस्तावन्न विचारोदयो भवेत् ॥ 5.29.59 ॥  
वेदवेदान्तशास्त्रार्थतर्कदृष्टिभिरप्ययम् ।  
नात्मा प्रकटतामेति यावन्न स्वमवेक्षितम् ॥ 5.29.60 ॥  
त्वमात्मन्यात्मना राम प्रसादे समवस्थितः ।  
प्राप्तोऽसि विततं बोधं मद्वचस्येव बुध्यसे ॥ 5.29.61 ॥  
विकल्पांशविहीनस्य त्वयैषा चिद्विवस्वतः ।  
गृहीता वितता व्याप्तिर्मदुक्त्या परमात्मनः ॥ 5.29.62 ॥  
विलीनसर्वसंकल्पः शान्तसंदेहविभ्रमः ।  
क्षीणकौतुकनीहारो जातोऽसि विगतज्वरः ॥ 5.29.63 ॥  
यदुपगच्छसि पासि निहंसि वा  
पिबसि विस्मयसे च विवर्धसे ।  
तदपि तेन तदास्तु यदा मुने  
विगतबोधकलङ्कविशङ्कितः ॥ 5.29.64 ॥

इत्यार्षे श्रीवासिष्ठमहारामायणे वाल्मीकीये देo मोo उपशमप्रकरणे बलेर्विज्ञानप्राप्तिर्नामैकोनत्रिंशः सर्गः ॥ 29 ॥

  त्रिंशः सर्गः 30

श्रीवसिष्ठ उवाच ।  
अथेमं परमं राम विज्ञानाभिगमे क्रमम् ।  
श्रृणु दैत्येश्वरः सिद्धः प्रह्रादः स्वात्मना यथा ॥ 5.30.1 ॥  
आसीत्पातालकुहरे विद्रावितसुरासुरः ।  
हिरण्यकशिपुर्नाम नारायणपराक्रमः ॥ 5.30.2 ॥  
आक्रान्तभुवनाभोगः स जहार हरेर्जगत् ।  
षट्‌पदस्य बृहत्पत्रं राजहंस इवाम्बुजम् ॥ 5.30.3 ॥  
चकार जगतां राज्यं समाक्रान्तसुरासरः ।  
दन्ती निरस्तहंसौघो नलिन्यामलिनामिव ॥ 5.30.4 ॥  
अथासावसुराधीशः कुर्वंस्त्रिभुवनेशताम् ।  
कालेन सुषुवे पुत्रानङ्कुरानिव माधवः ॥ 5.30.5 ॥  
तेऽवर्धन्ताचिरेणैव तेजस्यूर्जितबालकाः ।  
दशार्कांशुशतानीव व्योमाक्रान्तिविलासिनः ॥ 5.30.6 ॥  
प्रह्रादनामा बलवान्प्रधानात्मा बभूव ह ।  
तेषां मध्ये महार्हाणां मणीनामिव कौस्तुभः ॥ 5.30.7 ॥  
तेनाराजत पुत्रेण हिरण्यकशिपुर्भृशम् ।  
सर्वसौन्दर्ययुक्तेन वसन्तेनेव वत्सरः ॥ 5.30.8 ॥  
अथ पुत्रसहायोऽसौ बलकोशसमन्वितः ।  
आजगाम मदं दैत्यस्त्रिगण्डगलितेभवत् ॥ 5.30.9 ॥  
तत्तापाक्रान्तितापेन त्रिजगन्ति विकासिना ।  
कल्पान्तसूर्यगणवन्नवयैव करश्रिया ॥ 5.30.10 ॥  
अखिद्यन्तास्य तेनाथ सूर्येन्दुप्रमुखाः सुराः ।  
दुर्विलासविलोलस्य बालस्येव स्वबन्धवः ॥ 5.30.11 ॥  
प्रार्थयांचक्रिरेऽथाजं दैत्येन्द्रेभपतेर्वधे ।  
न क्षमन्ते महान्तोपि पौनःपुन्येन दुष्क्रियाम् ॥ 5.30.12 ॥  
ततः प्रलयपर्यस्तजगद्धर्घरजृम्भितम् ।  
दिग्दन्तिदशनप्रख्यनखवज्रादिजृम्भितम् ॥ 5.30.13 ॥  
स्थिरविद्युल्लताजालभासुरद्विजमण्डलम् ।  
दशदिक्कोटरोद्भ्रान्तज्वलज्ज्वलनकुण्डलम् ॥ 5.30.14 ॥  
समस्त कुलशैलेन्द्रपिण्डपीठोद्भटोदरम् ।  
दोर्द्रुमाधूतनिर्धूतस्फुरद्ब्रह्माण्डखर्परम् ॥ 5.30.15 ॥  
वदनोदरनिष्क्रान्तवातोत्सारितपर्वतम् ।  
त्रिजगद्दहनोद्युक्तकोपकल्पाग्निगर्वितम् ॥ 5.30.16 ॥  
सटाविकटपीनांसस्पन्दप्रेरितभास्करम् ।  
रोमकूपलसद्वह्निपुञ्जापिञ्जरपर्वतम् ॥ 5.30.17 ॥  
कुलाचलमहाकुड्यघटनोद्भटदिक्तटम् ।  
सर्वावयवनिष्क्रान्तपट्टिशप्रासतोमरम् ॥ 5.30.18 ॥  
नारसिंहं वपुः कृत्वा माधवोऽहन्महासुरम् ।  
लसत्कटकटारावं तुरङ्गममिव द्विपः ॥ 5.30.19 ॥  
पौरमासुरमुद्वान्तैर्ददाहेक्षणवह्निभिः ।  
स सर्वभूतकल्पान्ते जगज्जालमिवानलः ॥ 5.30.20 ॥  
नृसिंहमारुते तस्मिन्भृशं क्षोभमुपागते ।  
विस्फूर्जितघनास्फोटैरेकार्णव इवाकुले ॥ 5.30.21 ॥  
दुदुबुर्दानवौघास्ते दिग्ज्वलन्मशका इव ।  
उपाययुरदृश्यत्वं दीपा इव गतत्विषः ॥ 5.30.22 ॥  
अथ विद्रुतदैत्येन्द्रं दग्धान्तःपुरमण्डलम् ।  
बभूव पातालतलं कल्पक्षुण्णजगत्समम् ॥ 5.30.23 ॥  
अकालकल्पान्तविधौ हत्वा दैत्यं शनैर्विभौ ।  
क्वापि याते समाश्वस्तसुरसंरम्भपूजिते ॥ 5.30.24 ॥  
मृतशिष्टा दनुसुताः प्रह्रादपरिपालिताः ।  
दग्धं तं देशमाजग्मुः सरः शुष्कमिवाण्डजाः ॥ 5.30.25 ॥  
तत्र कालोचितां कृत्वा स्वनाशपरिदेवनाम् ।  
और्ध्वदेहिकसत्कारं चक्रुः प्रेतेषु बन्धुषु ॥ 5.30.26 ॥  
हतबन्धुजनं प्लुष्टबन्धुबान्धवमण्डलम् ।  
शनैराश्वासयामासुर्मृतशिष्टं स्वकं जनम् ॥ 5.30.27 ॥  
चित्रार्पितोपमदुराकृतयो निरीहा  
दीनाशया हि महताम्बुरुहोपमानाः ।  
शोकोपतप्तमनसोऽसुरनायकास्ते  
दग्धद्रुमा इव निरस्तविकारमासन् ॥ 5.30.28 ॥

इत्यार्षे श्रीवासिष्ठमहारामायणे वाल्मीकीये मोo उपशमप्रकरणे प्रह्रादविश्रान्तौ हिरण्यकशिपुवदो नाम त्रिंशः सर्गः ॥ 30 ॥

  एकत्रिंशः सर्गः 31

श्रीवसिष्ठ उवाच ।  
अथ दुः खपरीतात्मा हरिणा हतदानवे ।  
प्रह्रादश्चिन्तयामास मौनी पातालकोटरे ॥ 5.31.1 ॥  
कोन्वस्माकमुपायः स्याद्य एवेहासुराङ्कुरः ।  
तीक्ष्णाग्रो जायते तं तं भुङ्क्ते शाखामृगो हरिः ॥ 5.31.2 ॥  
न कदाचन पाताले दैत्या दोर्दण्डशालिनः ।  
स्थिरा बभूवुरुद्भिन्नाः पद्म इव हिमाचले ॥ 5.31.3 ॥  
उत्पत्त्योत्पत्त्य नश्यन्ति भासुराकारघर्षराः ।  
क्षीणप्रस्फुरितारम्भास्तरङ्गा इव वारिधेः ॥ 5.31.4 ॥  
सबाह्याभ्यन्तरं कष्टं समग्रालोकहारिणः ।  
रिपवः प्रौढिमायाता अपूर्वतिमिरभ्रमाः ॥ 5.31.5 ॥  
तमः प्रपूर्णहृदयाः संकुचत्पत्रसंपदः ।  
सुहृदः खेदमायान्ति निशीथकमलाकराः ॥ 5.31.6 ॥  
तातस्य मलिनैर्नूनं पादपीठोपमर्दकैः ।  
सुरैर्विषय आक्रान्तो मृगैरिव महावन्म् ॥ 5.31.7 ॥  
निरुद्यमा गतश्रीका दीनाः प्रकटिताशयाः ।  
बान्धवा न विराजन्ते पद्माः प्लुष्टदला इव ॥ 5.31.8 ॥  
स्फुरन्त्यसुरवीराणां गृहेष्वविरतानिलैः ।  
धूसरा भस्मनीहारा धूपधूमभरा इव ॥ 5.31.9 ॥  
हृतद्वारकपाटासु दैत्यान्तःपुरभित्तिषु ।  
प्रभा मरकतस्येव जाता नवयवाङ्कुराः ॥ 5.31.10 ॥  
त्रिलोकीनाभिनलिनीमत्तेभा दानवा अपि ।  
देववद्दैन्यमायाताः किमसाध्यमहो विधेः ॥ 5.31.11 ॥  
मनाक्चलति पर्णेऽपि दृष्टारिभयभीतयः ।  
वध्वस्त्रस्यन्ति विध्वस्ता मृग्यो ग्रामगता इव ॥ 5.31.12 ॥  
आसुरीकर्णपूरार्थं फुल्ला रत्नगुलुच्छकाः ।  
नरसिंहकरालूनाः स्थाणुतामागता द्रुमाः ॥ 5.31.13 ॥  
दिव्याम्बरलतापत्रा रत्नस्तबकदन्तुराः ।  
पुनरारोपितास्तत्र नन्दने कल्पपादपाः ॥ 5.31.14 ॥  
पुरा त्वमरबन्दीनामसुरैः संस्तुतं मुखम् ।  
अद्य त्वसुरबन्दीनां सुरैरालोकितं मुखम् ॥ 5.31.15 ॥  
मन्ये दानमहानद्यः सुरेभकटभित्तिषु ।  
प्रवृत्तास्ता भविष्यन्ति शैलसानुष्विवापगाः ॥ 5.31.16 ॥  
अस्माकमिभगण्डेषु दानदाहविभूतयः ।  
लसन्ति मरुखण्डेषु संशुष्केष्विव धूलयः ॥ 5.31.17 ॥  
विकासिसितमन्दारमकरन्दारुणानिलाः ।  
ते मेरुशिखरेस्तुल्या दैत्या दुर्लभतां गताः ॥ 5.31.18 ॥  
सुरगन्धर्वसुन्दर्यो दानवान्तःपुरोचिताः ।  
अद्य मेरौ स्थितिं याता मञ्जर्य इव पादपे ॥ 5.31.19 ॥  
कष्टं तात पुरंध्रीणां शुष्काम्बुरुहनीरसाः ।  
विलासाः सुरनारीभिर्भर्त्स्यन्ते लास्यलीलया ॥ 5.31.20 ॥  
पूर्वं यैरेव मत्तातश्चामरैरुपवीजितः ।  
सहस्रनयनः स्वर्गे कष्टं तैरेव वीज्यते ॥ 5.31.21 ॥  
इयमस्माकमप्यापदागता दैन्यदायिनी ।  
तस्यैकस्य प्रसादेन दुष्पौरुषगतेर्हरेः ॥ 5.31.22 ॥  
तद्दोर्वनघनच्छायालब्धविश्रान्तयः सुराः ।  
न कदाचन तप्यन्ते हिमाद्रेरिव सानवः ॥ 5.31.23 ॥  
शौरिशौर्याग्रशिखरसंश्रयेणाश्रितश्रियः ।  
अस्मान्समुपरुन्धन्ति शुनः शाखामृगा इव ॥ 5.31.24 ॥  
तेनासुरपुरन्ध्रीणां नित्यं मण्डनमण्डने ।  
मुखपद्मे स्थितं बाष्पमब्जिनीनां हिमं यथा ॥ 5.31.25 ॥  
शीर्णभिन्नलुठद्भित्तिर्जगज्जरठमण्डपः ।  
अयं नीलमणिस्तम्भैस्तद्भुजैरेव धार्यते ॥ 5.31.26 ॥  
स धर्ता सुरसैन्यस्य मज्जतो विपदर्णवे ।  
क्षीरोदोदरमग्नस्य मन्दरस्येव कच्छपः ॥ 5.31.27 ॥  
एते तातादयः सर्वे तेनैवासुरसत्तमाः ।  
पातिताः क्षुब्धकल्पान्तवातेनेव कुलाचलाः ॥ 5.31.28 ॥  
स एक एव संहारकर्मक्षमभुजानलः ।  
सुरसार्थगुरुः श्रीमान्विषमो मधुसूदनः ॥ 5.31.29 ॥  
दैत्यदोर्दण्डपरशोस्तस्य वीर्येण वीर्यवान् ।  
दानवान्बाधते शक्रो बालकानिव मर्कटः ॥ 5.31.30 ॥  
दुर्जयः पुण्डरीकाक्षः प्रविमुक्तायुधोऽपि सन् ।  
नासौ शस्त्रास्त्रविच्छेदैर्वज्रसारो विदीर्यते ॥ 5.31.31 ॥  
अभ्यस्ता बहवस्तेन मिथः प्रेरितपर्वताः ।  
भीमाः समरसंरम्भाः सममस्मत्पितामहैः ॥ 5.31.32 ॥  
तासु तास्वतिगोरासु विततास्वतिराजिषु (1) ।  
(1. अरिराजिषु इति पाठो युक्तः.)  
यो न भीत इदानीं स भयमेष्यति का कथा ॥ 5.31.33 ॥  
उपायमेकमेवेमं हरेराक्रमणे स्फुटम् ।  
मन्ये तद्व्यतिरेकेण विद्यते न प्रतिक्रिया ॥ 5.31.34 ॥  
सर्वात्मना सर्वधिया सर्वसंरम्भरंहसा ।  
स एव शरणं देवो गतिरस्तीह नान्यथा ॥ 5.31.35 ॥  
न तस्मादधिकः कश्चिदस्ति लोकत्रयान्तरे ।  
प्रलयस्थितिसर्गाणां हरिः कारणतां गतः ॥ 5.31.36 ॥  
अस्मान्निमेषादारभ्य नारायणमजं सदा ।  
संप्रपन्नोऽस्मि सर्वत्र नारायणमयो ह्यहम् ॥ 5.31.37 ॥  
नमो नारायणायेति मन्त्रः सर्वार्थसाधकः ।  
नापैति मम हृत्कोशादाकाशादिव मारुतः ॥ 5.31.38 ॥  
हरिराशा हरिर्व्योम हरिरुर्वी हरिर्जगत् ।  
अहं हरिरमेयात्मा जातो विष्णुमयो ह्यहम् ॥ 5.31.39 ॥  
अविष्णुः पूजयन्विष्णुं न पूजाफलभाग्भवेत् ।  
विष्णुर्भूत्वा यजेद्विष्णुमयं विष्णुरहं स्थितः ॥ 5.31.40 ॥  
हरिः प्रह्रादनामा यो मत्तो नान्यो हरिः पृथक् ।  
इति निश्चयवानन्तर्व्यापकोऽहं च सर्वतः ॥ 5.31.41 ॥  
अनन्तमिदमाकाशमापूर्य विनतासुतः ।  
कनकाङ्गो ममाङ्गानामयमासनतां गतः ॥ 5.31.42 ॥  
करशाखैकविश्रान्तसर्वहेतिविहंगमाः ।  
नखांशुमञ्जरीकीर्णा महामरकतद्रुमाः ॥ 5.31.43 ॥  
इमे ते मृदुमन्तारदामदिग्धांसमण्डलाः ।  
मन्दराघृष्टकेयूराश्चत्वारो मम बाहवः ॥ 5.31.44 ॥  
चलच्छशिकलापूरचारुचामरधारिणी ।  
इयं मे पार्श्वगा लक्ष्मीः क्षीरोदकुहरोत्थिता ॥ 5.31.45 ॥  
हेलाविलुब्धभुवना त्रैलोक्यतरुमञ्जरी ।  
इयं मे पाश्वगा कीर्तिरचलामलभासिनी ॥ 5.31.46 ॥  
अनारतजगज्जालनवनिर्माणकारिणी (1) ।  
(1. जरज्जाल इत्यपि पाठः.)  
इयं मे पार्श्वगा माया स्वेन्द्रजालविलासिनी ॥ 5.31.47 ॥  
इयं सा हेलयाक्रान्तत्रैलोक्यतरुखण्डिका ।  
जया स्फुरति मे पार्श्वे लता कल्पतरोरिव ॥ 5.31.48 ॥  
इमौ मे नित्यशीतोष्मौ देवौ शीतांशुभास्करौ ।  
प्रकटीकृतसंसारौ मुखमध्ये विलोचने ॥ 5.31.49 ॥  
ममेयमुत्पलश्यामा पीनाम्भोधरसुन्दरी ।  
श्यामीकृतककुप्यक्रा देहदीप्तिर्विसर्पिणी ॥ 5.31.50 ॥  
अयं मम करे शङ्खः पाञ्चजन्यः स्फुरद्ध्वनिः ।  
मूर्तं खमिल शब्दात्मा क्षीरोद इव संस्थितः ॥ 5.31.51 ॥  
अयं मे कर्णिकाकोशनिलीनब्रह्मषट्‌पदः ।  
पद्मः करतले श्रीमान्स्वनाडीकुहरोद्भवः ॥ 5.31.52 ॥  
इयं मे रत्नचित्राङ्गी सुमेरुशिखरोपमा ।  
हेमाङ्गदा गदा गुर्वी देत्यदानवमर्दिनी ॥ 5.31.53 ॥  
अयं मे भास्कराकार (1) उद्यदंशुः सुदर्शनः ।  
(1. जरज्जाल इत्यपि पाठः.)  
ज्वालाजटिलपर्यन्तपरिपाटलदिक्तटः ॥ 5.31.54 ॥  
अयं मे केतुमद्वह्निसुन्दरो ज्वलितोऽसितः ।  
कुठारो दैत्यवृक्षाणां नन्दयन्नन्दकः स्थितः ॥ 5.31.55 ॥  
इदं मे शरधाराणां पुष्करावर्तकोपमम् ।  
शार्ङ्गं धनुरहीन्द्राभमिन्द्रकार्मुकसुन्दरम् ॥ 5.31.56 ॥  
इमान्यहमनन्तानि जगन्ति जठरे चिरम् ।  
बिभर्मि जातनष्टानि वर्तमानान्यनेकशः ॥ 5.31.57 ॥  
इमौ मही मे चरणाविदं मे गगनं शिरः ।  
इदं वपुर्मे त्रिजगदिमे मे कुक्षयो दिशः ॥ 5.31.58 ॥  
साक्षादयमहं विष्णुर्नीलमेघोदरद्युतिः ।  
सुपर्णपर्वतारूढः सङ्खचक्रगदाधरः ॥ 5.31.59 ॥  
एते मत्तः पलायन्ते समग्रा दुष्टचेतसः ।  
तार्णास्तरलसंचाराः पवनादिव राशयः ॥ 5.31.60 ॥  
अयं नीलोत्पलश्यामः पीतवासा गदाधरः ।  
लक्ष्मीवान्गरुडारूढः स्वयमेवाहमच्युतः ॥ 5.31.61 ॥  
को मामेति विरुद्धात्मा त्रैलोक्यदनक्षमम् ।  
स्वनाशाय ततः क्षुब्धं कालाग्निं शलभो यथा ॥ 5.31.62 ॥  
इमे मे तैजसीं सृष्टिं ममाग्रस्थाः सुरासुराः ।  
न शक्नुवन्ति संरोद्धुं चक्षुर्मन्दाः प्रभा इव ॥ 5.31.63 ॥  
इमं मामीश्वरं विष्णुं ब्रह्मेन्द्राग्निहरादयः ।  
स्तुवन्त्यनन्तया वाचा बहुवक्त्रसमुत्थया ॥ 5.31.64 ॥  
अयं विजृम्भितैश्वर्यो जातोऽहमजिताकृतिः ।  
सर्वद्वन्द्वपदातीतो महिम्ना परमेण हि ॥ 5.31.65 ॥  
त्रिभुवनभवनोदरैकमूर्ति  
प्रसभविभिन्नसमस्तदुष्टसत्त्वम् ।  
घनगिरितृणकाननान्तरस्थं  
सकलभयापहरं वपुः प्रणौमि ॥ 5.31.66 ॥

इत्यार्षे श्रीवासिष्ठमहारामायणे वाल्मीकीये देo मोक्षोo उपशमप्रकरणे प्रह्रादनिर्वाणे नारायणीकरणं नामैकत्रिंशः सर्गः ॥ 31 ॥

  द्वात्रिंशः सर्गः 32

श्रीवसिष्ठ उवाच ।  
प्रह्राद इति संचिन्त्य कृत्वा नारायणीं तनुम् ।  
पुनः संचिन्तयामास पूजार्थमसुरद्विषः ॥ 5.32.1 ॥  
वपुषो वैष्णवादस्मान्मा भून्मूर्तिः परावरा ।  
अयं प्राणप्रवाहेण बहिर्विष्णुः स्थितोऽपरः ॥ 5.32.2 ॥  
वैनतेयसमारूढ स्फुरच्छक्तिचतुष्टयः ।  
शङ्खचक्रगदापाणिः श्यामलाङ्गश्चतुर्भुजः ॥ 5.32.3 ॥  
चन्द्रार्कनयनः श्रीमान्कान्तनन्दकनन्दनः ।  
पद्मपाणिर्विशालाक्षः शार्ङ्गधन्वा महाद्युतिः ॥ 5.32.4 ॥  
तदेनं पूजयाम्याशु परिवारसमन्वितम् ।  
सपर्यया मनोमय्या सर्वसंभाररम्यया ॥ 5.32.5 ॥  
तत एनं महादेवं पूजयिष्याम्यहं पुनः ।  
पूजया बाह्यसंभोगमहत्या बहुरत्नया ॥ 5.32.6 ॥  
प्रह्राद इति संचिन्त्य संभारभरभारिणा ।  
मनसा पूजयामास माधवं कमलाधवम् ॥ 5.32.7 ॥  
रत्नौघपात्रपटलैश्चन्दनादिविलेपनैः ।  
धूपैर्दीपैर्विचित्रैश्च नानाविभवभूषणैः ॥ 5.32.8 ॥  
मन्दारमालावलनैर्हेमाब्जपटलोत्करैः ।  
कल्पवृक्षलतागुच्छै रत्नस्तबकमण्डलैः ॥ 5.32.9 ॥  
पल्लवैर्दिव्यवृक्षाणां नानाकुसुमदामभिः ।  
किंकिरातैर्बकैः कुन्दैश्चम्पकैरसितोत्पलैः ॥ 5.32.10 ॥  
कह्लारैः कुमुदैः काशैः खर्जूरैश्चूतकिंशुकैः ।  
अशोकैर्मदनैर्बिल्वैः कर्णिकारैः किरातकैः ॥ 5.32.11 ॥  
कदम्बैर्बकुलैर्निम्बैः सिन्दुवारैः सयूथकैः ।  
पारिभद्रैर्गुग्गुलीभिर्बिन्दुकैः पुष्पकोत्करैः ॥ 5.32.12 ॥  
प्रियङ्गुपटलैः पाटैः पाटलैर्धातुपाटलैः ।  
आम्रैराम्रातकैर्गव्यैर्हरीतकबिभीतकैः ॥ 5.32.13 ॥  
शालतालतमालानां लताकुसुमपल्लवैः ।  
कोमलैः कलिकाजालैः सहकारैः सकुङ्कुमैः ॥ 5.32.14 ॥  
केतकैः शतपत्रैश्च तथैलामञ्जरीगणैः ।  
सर्वसौन्दर्यसंमानैः स्वयमात्मार्पणैरपि ॥ 5.32.15 ॥  
हरिं परमया भक्त्या जगद्विभवभव्यया ।  
मनसा पूजयामास प्रह्रादोऽन्तः पुरे पतिम् ॥ 5.32.16 ॥  
अथ देवगृहे तस्मिन्बाह्यार्थैः परिपूर्णया ।  
पूजया पूजयामास दानवेशो जनार्दनम् ॥ 5.32.17 ॥  
बहिर्द्रव्यैरनेनैव क्रमेण परमेश्वरम् ।  
पुनः पुनः पूजयित्वा तुष्टिमान्दानवोऽभवत् ॥ 5.32.18 ॥  
ततस्ततः प्रभृत्येव प्रह्रादः परमेश्वरम् ।  
(1) तथैव प्रत्यहं भक्त्या पूजयामास पूर्णया ॥ 5.32.19 ॥  
(1. तथैव इत्यपि कल्पित्.)  
अथ तस्मिन्पुरे दैत्यास्ततः प्रभृति वैष्णवाः ।  
सर्व एवाभवन्भव्या राजा ह्याचारकारणम् ॥ 5.32.20 ॥  
जगाम वार्ता गगनं देवलोकमथारिहन् ।  
विष्णोर्द्वेषं परित्यज्य भक्ता दैत्याः स्थिता इति ॥ 5.32.21 ॥  
देवा विस्मयमाजग्मुः शक्राद्याः समरुद्गणाः ।  
गृहीता वैष्णवी भक्तिर्दैत्यैः किमिति राघव ॥ 5.32.22 ॥  
क्षीरोदे भोगिभोगस्थं विबुधा विस्मयाकुलाः ।  
जग्मुरम्बरमुत्सृज्य हरिमाहवशालिनम् ॥ 5.32.23 ॥  
तत्रैनं दैत्यवृत्तान्तं कथयामासुरस्य ते ।  
पप्रच्छुश्चैनमासीनमपूर्वाश्चर्यविस्मयम् ॥ 5.32.24 ॥  
विबुधा ऊचुः ।  
किमेतद्भगवन्दैत्या विरुद्धा ये सदैव ते ।  
ते हि तन्मयतां याता मायेयमिति भाव्यते ॥ 5.32.25 ॥  
क्व किलात्यन्तदुर्वृत्ता दानवा दलिताद्रयः ।  
क्व पाश्चात्यमहाजन्मलभ्या भक्तिर्जनार्दने ॥ 5.32.26 ॥  
प्राकृतो गुणवाञ्जाता इत्येषा भगवन्कथा ।  
अकालपुष्पमालेव सुखायोद्वेजनाय च ॥ 5.32.27 ॥  
नोपपन्नं हि यद्यत्र तत्र तन्न विराजते ।  
मध्ये काचकलापस्य महामूल्यो मणिर्यथा ॥ 5.32.28 ॥  
यो यो यादृग्गुणो जन्तुः स तामेवैति संस्थितिम् ।  
सदृशेष्वप्यजेषु श्वा न मध्ये रमते क्वचित् ॥ 5.32.29 ॥  
न तथा दुः खयन्त्यङ्गे मज्जन्त्यो वज्रसूचयः ।  
वैसादृश्येन संबद्धा यथैता वस्तुदृष्टयः ॥ 5.32.30 ॥  
यद्यत्र क्रमसंप्राप्तमुपपन्नमनिन्दितम् ।  
तदेव राजते तत्र जलेऽम्भोजं नतु स्थले ॥ 5.32.31 ॥  
क्वाधमः प्राकृतारम्भो हीनकर्मरतिः सदा ।  
वराको (1) दानवो हीनजातिर्भक्तिः क्व वैष्णवी ॥ 5.32.32 ॥  
(1. दानवस्तुच्छजातिः इति क्वचित्पाठः.)  
कमलिनी परुषोषरभूगता  
सुखयतीह यथा न दुराश्रया ।  
दितिसुतोऽपि हि माधवभक्तिमा-  
निति कथा न तथेश सुखाय नः ॥ 5.32.33 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे विबुधवाक्यं नाम द्वात्रिंशः सर्गः ॥ 32 ॥

  त्रयस्त्रिंशः सर्गः 33

श्रीवसिष्ठ उवाच ।  
गर्जन्तमतिसंरब्धं सुरलोकमथारिहा ।  
उवाच माधवो वाक्यं शिखिवृन्दमिवाम्बुदः ॥ 5.33.1 ॥  
श्रीभगवानुवाच ।  
विबुधा मा विषण्णाः स्थ प्रह्रादो भक्तिमानिति ।  
पाश्चात्यं जन्म तस्येदं मोक्षार्होऽसावरिंदमः ॥ 5.33.2 ॥  
अत उत्तरमेतेन गर्भता दनुजन्मना ।  
न कर्तव्या प्रदग्धेन बीजेनेवाङ्कुरक्रिया ॥ 5.33.3 ॥  
गुणवान्निर्गुणो जात इत्यनर्थक्रमं विदुः ।  
निर्गुणो गुणवाञ्जात इत्याहुः सिद्धिदं क्रमम् ॥ 5.33.4 ॥  
आत्मीयानि विचित्राणि भुवनान्यमरोत्तमाः ।  
प्रयात नासुखायैषा प्राह्रादी गुणितेह वः ॥ 5.33.5 ॥  
श्रीवसिष्ठ उवाच ।  
इत्युक्त्वा विबुधांस्तत्र क्षीरोदार्णववीचिषु ।  
अन्तर्धानं ययौ देवस्तटतापिच्छगुच्छवत् ॥ 5.33.6 ॥  
सोऽपि संपूजितहरिः सुरौघो व्रजदम्बरम् ।  
पुनर्मन्दरनिर्धूतात्कणजालमिवार्णवात् ॥ 5.33.7 ॥  
प्रह्रादं प्रति गीर्वाणास्ततः स्निग्धत्वमाययुः ।  
महान्तो यत्र नोद्विग्नास्तत्र विश्वासवन्मनः ॥ 5.33.8 ॥  
प्रत्यहं पूजयामास देवदेवं जनार्दनम् ।  
मनसा कर्मणा वाचा प्रह्रादो भक्तिमानिति ॥ 5.33.9 ॥  
अथ पूजापरस्यास्य समवर्धन्त कालतः ।  
विवेकानन्दवैराग्यविभवप्रमुखा गुणाः ॥ 5.33.10 ॥  
नाभ्यनन्ददसौ भोगपूगं शुष्कमिव द्रुमम् ।  
न चारमत कान्तासु मृगो लोकमहीष्विव ॥ 5.33.11 ॥  
न रेमे लोकचर्यासु शास्त्रार्थकथनादृते ।  
न जायते रतिस्तस्य दृश्ये स्थल इवाब्जिनी ॥ 5.33.12 ॥  
न विशश्राम चेतोऽस्य भोगरोगानुरञ्जने ।  
मुक्ताफलमसंश्लिष्टं मुक्ताफल इवामले ॥ 5.33.13 ॥  
त्यक्तभोगादिकलनं विश्रान्तिमनुपागतम् ।  
चेतः केवलमस्यासीद्दो लायामिव योजितम् ॥ 5.33.14 ॥  
प्राह्रादीं तां स्थितिं विष्णुर्देवः क्षीरोदमन्दिरात् ।  
विवेद सर्वगतया धिया परमकान्तया ॥ 5.33.15 ॥  
अथ पातालमार्गेण विष्णुराह्लादिताग्रतः ।  
पूजादेवगृहं तस्य प्रह्रादस्य समाययौ ॥ 5.33.16 ॥  
विज्ञायाभ्यागतं देवं पूजया द्विगुणेद्धया ।  
दैत्येन्द्रः पुण्डरीकाक्षमादरात्पर्यपूजयत् ॥ 5.33.17 ॥  
पूजागृहगतं देवं प्रत्यक्षावस्थितं हरिम् ।  
प्रह्रादः परमप्रीतो गिरा तुष्टाव पुष्टया ॥ 5.33.18 ॥  
प्रह्राद उवाच ।  
त्रिभुवनभवनाभिरामकोशं  
सकलकलङ्कहरं परं प्रकाशम् ।  
अशरणशरणं शरण्यमीशं  
हरिमजमच्युतमीश्वरं प्रपद्ये ॥ 5.33.19 ॥  
कुवलयदलनीलसंनिकाशं  
शरदमलाम्बरकोटरोपमानम् ।  
भ्रमरतिमिरकज्जलाञ्जनाभं  
सरसिजचक्रगदाधरं प्रपद्ये ॥ 5.33.20 ॥  
विमलमलिकलापकोमलाङ्गं  
सितदलपङ्कजकुङ्भलाभशङ्खम् ।  
श्रुतिरणितविरञ्चिचञ्चरीकं  
स्वहृदयपद्मदलाश्रयं प्रपद्ये ॥ 5.33.21 ॥  
सितनखगणतारकावकीर्णं  
स्मितधवलाननपीवरेन्दुबिम्बम् ।  
हृदयमणिमरीचिजालगङ्गं  
हरिशरदम्बरमाततं प्रपद्ये ॥ 5.33.22 ॥  
अविरलकृतसृष्टिसर्वलीनं  
सततमजातमवर्धनं विशालम् ।  
गुणशतजरठाभिजातदेहं  
तरुदलशायिनमर्भकं प्रपद्ये ॥ 5.33.23 ॥  
नवविकसितपद्मरेणुगौरं  
स्फुटकमलावपुषा विभूषिताङ्गम् ।  
दिनशमसमयारुणाङ्गरागं  
कनकनिभाम्बरसुन्दरं प्रपद्ये ॥ 5.33.24 ॥  
दितिसुतनलिनीतुषारपातं  
सुरनलिनीसततोदितार्कबिम्बम् ।  
कमलजनलिनीजलावपूरं  
हृदि नलिनीनिलयं विभुं प्रपद्ये ॥ 5.33.25 ॥  
त्रिभुवननलिनीसितारविन्दं  
तिमिरसमानविमोहदीपमग्र्यम् ।  
स्फुटतरमजडं चिदात्मतत्त्वं  
जगदखिलार्तिहरं हरिं प्रपद्ये ॥ 5.33.26 ॥  
श्रीवसिष्ठ उवाच ।  
इति गुणबहुलाभिर्वाग्भिरभ्यर्चितोऽसौ  
हरिरसुरविनाशः श्रीनिषण्णांसदेशः ।  
जलद इव मयूरं प्रीतिमान्प्रीयमाणं  
कुवलयदलनीलः प्रत्युवाचासुरेन्द्रम् ॥ 5.33.27 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे नारायणागमनं नाम त्रयस्त्रिंशः सर्गः ॥ 33 ॥

  चतुस्त्रिंशः सर्गः 34

श्रीभगवानुवाच ।  
वरं गुणनिदे दैत्यकुलचूडामहामणे ।  
गृहाणाभिमतं भूयो जन्म दुःखोपशान्तये ॥ 5.34.1 ॥  
प्रह्राद उवाच ।  
सर्वसंकल्पफलद सर्वलोकान्तरस्थित ।  
यदुदारतमं वेत्सि तदेवादिश मे विभो ॥ 5.34.2 ॥  
श्रीभगवानुवाच ।  
सर्वसंभ्रमसंशान्त्यै परमाय फलाय च ।  
ब्रह्मविश्रान्तिपर्यन्तो विचारोऽस्तु तवानघ ॥ 5.34.3 ॥  
श्रीवसिष्ठ उवाच ।  
इत्युक्त्वा दितिपुत्रेन्द्रं विष्णुरन्तरधीयत ।  
कृतघर्घरनिर्ह्रादस्तरङ्गस्तोयधेरिव ॥ 5.34.4 ॥  
विष्णावन्तर्हिते देवे पूजायां कुसुमाञ्जलिम् ।  
पाश्चात्यं दानवस्त्यक्त्वा मणिरत्नपरिष्कृतम् ॥ 5.34.5 ॥  
पद्मासनस्थोऽतिमुदा ह्युपविश्य वरासने ।  
स्तोत्रपाठविधावन्तश्चिन्तयामास चेतसा ॥ 5.34.6 ॥  
विचारवानेव भवान्भवत्विति भवारिणा ।  
देवेनोक्तोऽस्मि तेनान्तः करोम्यात्मविचारणम् ॥ 5.34.7 ॥  
किमहं नाम तावत्स्यां योऽस्मिन्भुवनडम्बरे ।  
वच्मि गच्छामि तिष्ठामि प्रयत्नेनाहरामि च ॥ 5.34.8 ॥  
जगत्तावदिदं नाहं सवृक्षतृणपर्वतम् ।  
यद्बाह्यमलमत्यन्तं तत्स्यां कथमहं किल ॥ 5.34.9 ॥  
असन्नभ्युदितो मूकः पवनैः स्फुरितः क्षणम् ।  
कालेनाल्पेन विलयी देहो नाहमचेतनः ॥ 5.34.10 ॥  
जडया कर्णशष्कुल्या कल्प्यमानः क्षणक्षयी ।  
शून्याकृतिः शून्यभवः शब्दो नाहमचेतनः ॥ 5.34.11 ॥  
त्वचा क्षणविनाशिन्या प्राप्यमप्राप्यमप्यथ ।  
चित्प्रसादोपलब्धात्मस्पर्शनं नास्म्यचेतनम् ॥ 5.34.12 ॥  
बद्धात्मा जिह्वया तुच्छो लोलया लोलसत्तया ।  
स्वल्पस्पन्दो द्रव्यनिष्ठो रसो नाहमचेतनः ॥ 5.34.13 ॥  
दृश्यदर्शनयोर्लीनं क्षयिक्षणविनाशिनोः ।  
केवले द्रष्टरि क्षीणं रूपं नाहमचेतनम् ॥ 5.34.14 ॥  
नासयाप्यन्धजडया क्षयिण्या परिकल्पितः ।  
पेलवोऽनियताकारो गन्धो नाहमचेतनः ॥ 5.34.15 ॥  
निर्ममोऽमननः शान्तो गतपञ्चेन्द्रियभ्रमः ।  
शुद्धचेतन एवाहं कलाकलनवर्जितः ॥ 5.34.16 ॥  
चेत्यवर्जितचिन्मात्रमहमेषोऽवभासकः ।  
सबाह्याभ्यन्तरव्यापी निष्कलामलसन्मयः ॥ 5.34.17 ॥  
अनेन चेतनेनेमे सर्वे घटपादयः ।  
सूर्यान्ता अवभास्यन्ते दीपेनोत्तमतेजसा ॥ 5.34.18 ॥  
आ इदानीं स्मृतं सत्यमेतत्तदखिलं मया ।  
निर्विकल्पचिदाभास एष आत्मास्मि सर्वगः ॥ 5.34.19 ॥  
अनेनैताः स्फुरन्तीह विचित्रेन्द्रियवृत्तयः (1) ।  
(1. पङ्क्तय इत्यपि पाठः.)  
तेजसान्तः प्रकाशेन यथाग्निकणपङ्क्तयः ॥ 5.34.20 ॥  
अनेननैताः (2) स्फुरन्तीह विचित्रेन्दियपङ्क्तयः ।  
(2. स्फुररितः इति पाठः.)  
सर्वगेन निदाघेन यथा मरुमरीचिकाः ॥ 5.34.21 ॥  
अनेनैतत्पदार्थानां वस्तुत्वं प्रतिपाद्यते ।  
शुक्लादिगुणवत्त्वं स्वं प्रदीपेनेव वाससाम् ॥ 5.34.22 ॥  
असावेव हि भूतानां सर्घेषामेव जाग्रताम् ।  
सर्वानुभविताभूमिरात्मा मुकुरवत्स्थितः ॥ 5.34.23 ॥  
तस्यैकस्याविकल्पस्य चिद्दीपस्य प्रसादतः ।  
उष्णोऽर्कः शिशिरश्चन्द्रो घनोऽद्रिर्विद्रुतं पयः ॥ 5.34.24 ॥  
सातत्येनानुभूतानां सर्वेषां च जगत्स्थितौ ।  
एतत्कारणमाद्यं तत्कारणं नास्य विद्यते ॥ 5.34.25 ॥  
सातत्येनानुभूतानां पदार्थानामनेन तत् ।  
पदार्थत्वमुदेत्युच्चैः प्रतापेनेव तप्तता ॥ 5.34.26 ॥  
अनाकारात्कारणाच्च सर्वकारणकारणात् ।  
एतस्मादिदमुत्पन्नं जगच्छैत्यं हिमादिव ॥ 5.34.27 ॥  
ब्रह्मविष्णिवन्द्ररुद्राणां कारणानां जगत्स्थितौ ।  
एतत्कारणमाद्यं तत्कारणं नास्य विद्यते ॥ 5.34.28 ॥  
चिच्चेत्यद्रष्टृदृश्यादिनामभिर्वर्जितात्मने ।  
स्वयं सकृद्विभाताय मह्यमस्मै नमो नमः ॥ 5.34.29 ॥  
एतस्मिन्सर्वभूतानि निर्विकल्पचिदात्मनि ।  
गुणभूतानि भूतेशे तिष्ठन्ति विविशन्ति च ॥ 5.34.30 ॥  
यत्किलानेन कलितं चेतनेनान्तरात्मना ।  
तत्तद्भवति सर्वत्र नेतरत्सदपि स्थितम् ॥ 5.34.31 ॥  
यच्चिता कलितं किंचित्तदाप्नोति निजं पदम् ।  
यच्चिताकलितं नेह तत्सहप्यन्तमागतम् ॥ 5.34.32 ॥  
इमे घटपटाकाराः पदार्थशतपङ्क्तयः ।  
जागत्यो विपुलादर्शे ह्यस्मिन्व्योमनि बिम्बिताः ॥ 5.34.33 ॥  
एतद्वृद्धं वृद्धतरे क्षयि क्षयिणि जायते ।  
पदार्थे सदसच्चापि प्रतिबिम्बार्कवत्स्थितम् ॥ 5.34.34 ॥  
अदृश्यं सर्वभूतानां प्राप्यं गलितचेतसाम् ।  
एतत्तद्दृश्यते सद्भिः परं व्योमातिनिर्मलम् ॥ 5.34.35 ॥  
इयमभ्युदयं याति नानादृश्यसुमञ्जरी ।  
आचारचञ्चरीकाढ्या एतस्मात्कारणद्रुमात् ॥ 5.34.36 ॥  
अस्मादियमुदेत्युच्चैः संसाररचनाचला ।  
विचित्रतरुगुल्माढ्या शैलादिव वनावली ॥ 5.34.37 ॥  
सर्वेषामविभिन्नोऽसौ त्रैलोक्योदरवर्तिनाम् ।  
ब्रह्मादीनां तृणान्तानां चिदात्मा संप्रकाशकः ॥ 5.34.38 ॥  
एकोऽसावहमाद्यन्तरहितः सर्वगाकृतिः ।  
चराचराणां भूतानामन्तः स्वानुभवः स्थितः ॥ 5.34.39 ॥  
अस्य तस्य ममेमानि स्तावराणि चराणि च ।  
परिसंख्यादिहीनानि शरीराणि बहूनि च ॥ 5.34.40 ॥  
एकोऽसावनुभूत्यात्मा स्वानुभूतिवशात्स्वयम् ।  
सर्वदृग्द्रष्टृदृश्यत्वात्सहस्रकरलोचनः ॥ 5.34.41 ॥  
एषोऽसावहमाकाशे सूर्यदेहेन चारुणा ।  
विहरामीतरेणापि वायुदेहेन वायुना ॥ 5.34.42 ॥  
ममैतद्वपुरानीलं शङ्खचक्रगदाधरम् ।  
सर्वसौभाग्यसीमान्तं ह्यस्मिञ्जगति वल्गति ॥ 5.34.43 ॥  
अहमस्मिन्समुद्भूतः पद्मासनगतः सदा ।  
निर्विकल्पसमाधिस्थः परां निर्वृतिमागतः ॥ 5.34.44 ॥  
अहं त्रिनेत्रयाऽऽकृत्या गौरीवक्त्राब्जषट्‌पदः ।  
सर्गान्ते संहरामीदं कूर्मोऽङ्गपटलं यथा ॥ 5.34.45 ॥  
अहमिन्द्रेण रूपेण त्रिलोकीमखिलामिमाम् ।  
पालयामि क्रमप्राप्तं मठिकामिव तापसः ॥ 5.34.46 ॥  
स्त्रीपुमानहमेवैतत्कुमारो ह्यहमित्यपि ।  
जीर्णोऽहं देहधारित्वाज्जातोऽहं विश्वतोमुखः ॥ 5.34.47 ॥  
अहं तृणलतागुल्मजालं रसतया स्थितः ।  
उत्थापयामि चिद्भूमेः कूपोऽन्तरलतामिव ॥ 5.34.48 ॥  
स्वलीलार्थमिदं चारु जगदाडम्बरं ततम् ।  
मयाबिजातबालेन पङ्कक्रीडनकं यथा ॥ 5.34.49 ॥  
मयेदमाप्यते सर्वं सत्ता मां प्राप्य गच्छति ।  
मत्परित्यक्तमेतच्च सदप्येव न किंचन ॥ 5.34.50 ॥  
मयि स्फारे चिदादर्शे प्रति बिम्बं यदागतम् ।  
तदस्ति नेतरद्यस्मान्मत्तोऽन्यन्नेह विद्यते ॥ 5.34.51 ॥  
कुसुमेष्वहमामोदः पुष्पपत्रेष्वहं छविः ।  
छविष्वहं रूपकला रूपेष्वनुभवोऽप्यहम् ॥ 5.34.52 ॥  
यद्यत्किंचिदिदं दृश्यं जगत्स्थावरजङ्गमम् ।  
सर्वसंकल्परहितं तच्चित्तत्त्वमहं परम् ॥ 5.34.53 ॥  
आद्या रसमयी शक्ती रसौघो विस्तृतो यया ।  
सा यथा दारुकुड्येषु तथाहं सर्ववस्तुषु ॥ 5.34.54 ॥  
परमां तामहं सर्वपदार्थान्तरवर्तिताम् ।  
उपेत्य संविद्वैचित्र्यं प्रतनोमि स्वयेच्छया ॥ 5.34.55 ॥  
घृतं यथान्तः पयसो रसशक्तिर्यथा जले ।  
चिच्छक्तिः सर्वभावेषु तथान्तरहमास्थितः ॥ 5.34.56 ॥  
इदं जगत्त्रिकालस्थं चिति मध्ये च संस्थितम् ।  
चेत्योपचाररहितं वस्तुजातमिवावनौ ॥ 5.34.57 ॥  
भरिताशेषदिक्कुक्षिस्त्यक्तसंकोचविभ्रमः ।  
सर्वस्थः सर्वकर्ता च विराट्र सम्राडहं स्थितः ॥ 5.34.58 ॥  
अपूर्वमनिबद्धेन्द्रमशस्त्रदलितामरम् ।  
अप्रार्थितं मे संप्राप्तं जगद्राज्यमिदं ततम् ॥ 5.34.59 ॥  
अहो नु विततात्मास्मि न माम्यप्यात्मनात्मनि ।  
कल्पान्तपवनाधूत एकार्णव इवार्णवे ॥ 5.34.60 ॥  
नात्मन्यन्तमवाप्नोमि स्वस्थेऽन्तः स्वदिते स्वयम् ।  
क्षीरवारिनिधौ पङ्कुः सरीसृप इव स्फुरन् ॥ 5.34.61 ॥  
स्वल्पेयं मठिका ब्राह्मी जगन्नाम्नी सुसंकटा ।  
गजो बिल्व इव स्वाङ्गे न माति विपुलं वपुः ॥ 5.34.62 ॥  
विरिञ्चिभवनात्पारे तत्त्वान्तेऽप्याहरत्पदम् ।  
प्रसरत्येव मे रूपमद्यापि न निवर्तते ॥ 5.34.63 ॥  
अयं नामाहमित्यन्तः कुतो निरवलम्बना ।  
अपर्यन्ताकृतेरेषा किलासीत्स्वल्पता मम ॥ 5.34.64 ॥  
भवानयमयं चाहमिति मिथ्यैव विभ्रमः ।  
को देहः कोऽप्यदेहो वा को मृतः कश्च जीवति ॥ 5.34.65 ॥  
वराकाः पेलवधियो बभूवुर्मे पितामहाः ।  
ये साम्राज्यमिदं त्यक्त्वा रेमिरे भवभूमिषु ॥ 5.34.66 ॥  
क्वेयं किल महादृष्टिर्भरिता ब्रह्मबृंहिता ।  
क्व सरीसृपभीमाशा भीमा राज्यविभूतिभिः (1) ॥ 5.34.67 ॥  
(1. विभूतयः इति पाठश्चेत्साधु.)  
अनन्तानन्दसंभोगा परोपशमशालिनी ।  
शुद्धेयं चिन्मयी दृष्टिर्जयत्यखिलदृष्टिषु ॥ 5.34.68 ॥  
सर्वभावान्तरस्थाय चेत्यमुक्तचिदात्मने ।  
प्रत्यक्चेतनरूपाय मह्यमेव नमो नमः ॥ 5.34.69 ॥  
जयाम्यहमजो जातो जीर्णसंसारसंसृतिः ।  
प्राप्तप्राप्यो महात्मायं जीवामि च जयामि च ॥ 5.34.70 ॥  
इदमुत्तमसाम्राज्यं बोधं संत्यज्य शाश्वतम् ।  
न रमेऽहमरम्यासु राज्यदुःखविभूतिषु ॥ 5.34.71 ॥  
दारुवारिदृषन्मात्रे लुलितो यो धरातले ।  
धिग्वराकमनात्मज्ञं तं कुदानवकीटकम् ॥ 5.34.72 ॥  
अविद्यैकात्मभिर्द्रव्यैरविद्यामयमङ्गकम् ।  
अज्ञेन संतर्पयता किं नाम गुरुणा कृतम् ॥ 5.34.73 ॥  
वर्षाणि कतिचित्प्राप्य जगच्छ्रीमठिकामिमाम् ।  
किं नाम प्रापदुचितं हरिण्यकशिपुः किल ॥ 5.34.74 ॥  
अनास्वाद्येदमानन्दं जगद्राज्यशतान्यपि ।  
समास्वादयता नेह किंचिदास्वादितं भवेत् ॥ 5.34.75 ॥  
न किंचिद्येन संप्राप्तं तेनेदं परमामृतम् ।  
संप्राप्यान्तः प्रपूर्णेन सर्वं प्राप्तमखण्डितम् ॥ 5.34.76 ॥  
त्यक्त्वा पदमिदं मूर्खो मितमेति न पण्डितः ।  
उष्ट्रो हि त्यक्तसुलतः कण्टकं याति नेतरः ॥ 5.34.77 ॥  
परां दृष्टिमिमां त्यक्त्वा दग्धराज्ये रमेत कः ।  
कस्त्यक्त्वेक्षुरसं प्राज्ञः कटु निम्बपयः पिबेत् ॥ 5.34.78 ॥  
मूर्खा एव हि ते सर्वे बभूवुर्मे पितामहाः ।  
इमां दृष्टिं परित्यज्य रेमिरे राज्यसंकटे ॥ 5.34.79 ॥  
क्व फुल्लानन्दनस्थल्यः क्व दग्धमरुभूमयः ।  
क्वेमा बोधदृशः शान्ताः क्व भोगेष्वात्मबुद्धयः ॥ 5.34.80 ॥  
न किंचिदपि त्रैलोक्ये यद्राज्यमति वाञ्छते ।  
सर्वमस्त्येव चित्तत्त्वे तत्कस्मान्नानुभूयते ॥ 5.34.81 ॥  
चिता सर्वस्थया स्वस्थसमया निर्विकारया ।  
सर्वया सर्वदा सर्वं सर्वतः साधु लभ्यते ॥ 5.34.82 ॥  
भासिनी तैजसी शक्तिरमृतप्राप्तिरैन्दवी ।  
ब्राह्मी महत्ता महती शाक्री त्रैलोक्यराजता ॥ 5.34.83 ॥  
परमा पूर्णता शर्वी जयलक्ष्मीश्च वैष्णवी ।  
मानसी शीघ्रगतिता बलवत्ता च वायवी ॥ 5.34.84 ॥  
आग्नेयी दाहकलना पायसी रसनिर्वृतिः ।  
मौनी महातपः सिद्धिर्विद्या बार्हस्पती तथा ॥ 5.34.85 ॥  
वैमानिकी व्योमगतिः स्थिरता चापि पार्वती ।  
गम्भीरताथ सामुद्री मैरवी च महोन्नतिः ॥ 5.34.86 ॥  
शमश्रीः सौगती सौम्या मादिरी मदलोलता ।  
माधवी पुष्पमयता (1) वार्षिकी घनशब्दिता ॥ 5.34.87 ॥  
(1. शारदी घनसस्येति पाठः.)  
याक्षी च मायामयता नाभसी निष्कलङ्कता ।  
शीततापि च तौषारी नैदाघी तापतप्तता ॥ 5.34.88 ॥  
एताश्चान्यास्तथा बह्व्यो देशकालक्रियात्मिकाः ।  
नानाकारविकारोत्थास्त्रिकालोदरसंस्थिताः ॥ 5.34.89 ॥  
विचित्राः शक्तयः स्वस्थसमया निर्विकारया ।  
चिता क्रियन्ते परया कलाकलनयुक्तया ॥ 5.34.90 ॥  
विकल्पहीना चित्सर्वा पदार्थशतदृष्टिषु ।  
सममेवाभिपतति प्रभा प्राभाकरी यथा ॥ 5.34.91 ॥  
सर्वाशाकोशविश्रान्तां पदार्थपटलीं महीम् ।  
कालत्रयेहाकलितां यथानुभवति क्षणात् ॥ 5.34.92 ॥  
तथा समस्तसंसारबृहद्दृश्यदशाश्रियम् ।  
कालत्रयस्थाममला चिच्चेतति तदात्मिका ॥ 5.34.93 ॥  
तुल्यकालपरामृष्टा त्रिकालकलनाशता ।  
अनन्तभुवनाभोगा परिपूर्णैव शुद्धचित् ॥ 5.34.94 ॥  
परामृष्टत्रिकालाया दृष्टानन्तदृशश्चितः ।  
समतापरपर्याया पूर्णतैवावशिष्यते ॥ 5.34.95 ॥  
तुल्यकालावबुद्धेन स्वादुना कटुनापि चित् ।  
समेन समतामेति मधुनिम्बानुभूतिवत् ॥ 5.34.96 ॥  
त्यक्तसंकल्पकलया सूक्ष्मया चिद्व्यवस्थया ।  
सर्वभावानुगतया सत्ताद्वैतैकरूपया ॥ 5.34.97 ॥  
विचात्रापि पदार्थश्रीरन्योन्यवलितान्तरा ।  
तुल्यकालानुभवना साम्येनैवानुभूयते ॥ 5.34.98 ॥  
भोवेनाभावमाश्रित्य भावस्त्यजति दुःखताम् ।  
प्रेक्ष्य भावमभावेन भावस्त्यजति दुष्टताम् ॥ 5.34.99 ॥  
कालत्रयमपश्यन्त्या हीनायाश्चेत्यबन्धनैः ।  
चितश्चेत्यमुपेक्षिण्याः समतैवावशिष्यते ॥ 5.34.100 ॥  
याति वाचामगम्यत्वादसत्तामिव शाश्वतीम् ।  
नैरात्म्यसिद्धान्तदशामुपयातेव तिष्ठति ॥ 5.34.101 ॥  
भवत्यात्मा तथा ब्रह्म न किंचिच्चाखिलं च वा ।  
परमोपशमेऽलीना मोक्षनाम्ना परोच्यते ॥ 5.34.102 ॥  
संकल्पकलिता त्वेषा मन्दाभासतया जगत् ।  
न सम्यक्पश्यतीदं चिद्दृष्टिः पटलिनी यथा ॥ 5.34.103 ॥  
ईहानीहामयैरन्तर्या चिदावलिता मलैः ।  
सा हि नोडुयितुं शक्ता पाशबद्धेव पक्षिणी ॥ 5.34.104 ॥  
संकल्पकलनेनैव ये केचन जना इमे ।  
पतिता मोहजालेषु विनेत्रा इव पक्षिणः ॥ 5.34.105 ॥  
संकल्पजालवलितैर्विषयावटपातिभिः ।  
पदवी गतबाधेयं न दृष्टा मत्पितामहैः ॥ 5.34.106 ॥  
दिनैः कतिपयैरेव स्फुरिता धरणीतले ।  
वराकास्तेन ते नष्टा मशकाः कुहरेष्विव ॥ 5.34.107 ॥  
यद्यज्ञास्यन्निमे तत्त्वं भोगदुःखार्थिनस्तदा ।  
भावाभावान्धकूपेषु नापितष्यन्हताशयाः ॥ 5.34.108 ॥  
इच्छाद्वेषसमुत्थेन द्वन्द्वमोहेन जन्तवः ।  
धराविवरमग्नानां कीटानां समतां गताः ॥ 5.34.109 ॥  
ईहितानीहिताकाराः कलनामृगतृष्णिकाः ।  
सत्यावबोधमेघेन यस्य शान्ताः स जीवति ॥ 5.34.110 ॥  
कुतः किलास्याः शुद्धाया अविच्छिन्नामलाकृतेः ।  
चन्द्रिकाया रुचः कोष्णाः कलङ्काः कलनाश्चितः ॥ 5.34.111 ॥  
(1) आत्मनेऽस्तु नमो मह्यमविच्छिन्नचिदात्मने ।  
(1. आत्मने तु नमो इति पाठः.)  
लोकालोकमणे देव चिरेणाधिगतोऽस्यहो ॥ 5.34.112 ॥  
परामृष्टोऽसि लब्धोऽसि प्रोदितोऽसि चिराय च ।  
उद्धृतोसि विकल्पेब्यो योसि सोसि नमोस्तु ते ॥ 5.34.113 ॥  
मह्यं तुभ्यमनन्ताय मह्यं तुभ्यं शिवात्मने ।  
नमो देवाधिदेवाय पराय परमात्मने ॥ 5.34.114 ॥  
गतघनपरिपूर्णमिन्दुबिम्बं  
गतकलनावरणं स्वमेव रूपम् ।  
स्ववपुषि मुदिते स्वयं स्वसंस्थं  
स्वयमुदितं स्ववशं स्वयं नमामि ॥ 5.34.115 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे प्रह्रादात्मोपदेशयोगो नाम चतुस्त्रिंशः सर्गः ॥ 34 ॥

  पञ्चत्रिंशः सर्गः 35

प्रह्राद उवाच ।  
ओमित्येकोचिताकारो विकारपरिवर्जितः ।  
आत्मैवायमिदं सर्वं यत्किंचिज्जगतीगतम् ॥ 5.35.1 ॥  
मेदोस्थिमांसमज्जासृगतीतोऽप्येष चेतनः ।  
अन्तरस्थो हि सूर्यादीन्प्रकाशयति दीपकः ॥ 5.35.2 ॥  
उष्णीकरोति दहनं रसयत्यमृतं रसम् ।  
इन्द्रियानुभवान्भुङ्क्ते भोगानिव महीपतिः ॥ 5.35.3 ॥  
तिष्ठन्नपि हि नासीनो गच्छन्नपि न गच्छति ।  
शान्तोऽपि व्यवहारस्थः कुर्वन्नपि न लिप्यते ॥ 5.35.4 ॥  
पूर्वमद्य तथेदानीमिहामुत्रोभयत्र च ।  
विहितोऽविहितोऽप्येष समः सर्वासु वृत्तिषु ॥ 5.35.5 ॥  
उद्भवत्यभयो भावं भुवनानि ततस्ततः ।  
ब्रह्मादितृणपर्यन्तं जगदावर्तयन्स्थितः ॥ 5.35.6 ॥  
नित्यस्पन्दमयो नित्यमपि देवात्सदागतेः ।  
स्थाणोरप्यक्रियो नित्यमाकाशादप्यलेपकः ॥ 5.35.7 ॥  
मनांसि क्षोभयत्येष पल्लवानीव मारुतः ।  
वाहयत्यक्षपङ्क्तिं स्वामश्वालीमिव सारथिः ॥ 5.35.8 ॥  
अतिदुर्विधवद्देहगेहे कर्मरतः सदा ।  
सम्राडिवात्मनि स्वस्थः संस्थितो भोगभुग्विभुः ॥ 5.35.9 ॥  
एष एव सदाऽन्विष्यः स्तुत्यो ध्यातव्य एव तु ।  
जरामरणसंमोहादनेनोत्तीर्य गम्यते ॥ 5.35.10 ॥  
सुलभश्चायमत्यन्तं सुजेयश्चाप्तबन्धुवत् ।  
शरीरपद्मकुहरे सर्वेषामेव षट्‌पदः ॥ 5.35.11 ॥  
अनाक्रुष्टोऽप्यनाहूतः स्वदेहादेव लभ्यते ।  
मनागेवोपहूतोऽपि क्षणाद्भवति सन्मुखः ॥ 5.35.12 ॥  
नास्य संसेव्यमानस्य सर्वसंपत्तिशालिनः ।  
धनानामीश्वरस्येव स्मयो गर्वो यथा भवेत् ॥ 5.35.13 ॥  
आमोद इव पुष्पेषु तैलं तिलकणेष्विव ।  
रसजातिष्विवास्वादो देवो देहेषु संस्थितः ॥ 5.35.14 ॥  
अविचारवशादेष हृदयस्थोऽपि चेतनः ।  
न ज्ञायते (1) चिरादृष्टो दृष्टबन्धुरिवाग्रतः ॥ 5.35.15 ॥  
(1. चिराद्दृष्टो इत्यपि पाठः.)  
विचारणापरिज्ञात एतस्मिन्परमेश्वरे ।  
अभ्युदेति परानन्दो लब्धे प्रियजने यथा ॥ 5.35.16 ॥  
अस्मिन्दृष्टे परे बन्धावुद्दामानन्ददायिनि ।  
आयान्ति दृष्टयस्तास्ता याभिर्भङ्गो विलीयते ॥ 5.35.17 ॥  
त्रुट्यन्ते सर्वतः पाशाः क्षीयन्ते सर्वशत्रवः ।  
न कृन्तन्ति मनांस्याशा गृहाणीव दुराखवः ॥ 5.35.18 ॥  
अस्मिन्दृष्टे जगद्दृष्टं श्रुतेऽस्मिन्सकलं श्रुतम् ।  
स्पृष्टेचास्मिञ्जगत्स्पृष्टं स्थितेऽस्मिन्संस्थितं जगत् ॥ 5.35.19 ॥  
एष जागर्ति सुप्तानां प्रहरत्यविवेकिनाम् ।  
हरत्यापदमार्तानां वितरत्यमहात्मनाम् ॥ 5.35.20 ॥  
विचरत्येष लोकेषु जीव एव जगत्स्थितौ ।  
विलसत्येव भेगेषु प्रस्फुरत्येव वस्तुषु ॥ 5.35.21 ॥  
आत्मनात्मानमेवातः शान्तेनानुभवन्भवी ।  
स्थितः सर्वेषु देहेषु तीक्ष्णत्वं मरिचेष्विव ॥ 5.35.22 ॥  
चेतनाकलनारूपी सबाह्याभ्यन्तराश्रितः ।  
जगत्पदार्थसंभारे सत्तासामान्यमास्थितः ॥ 5.35.23 ॥  
एष शून्यत्वमाकाशे स्पन्द एष सदागतौ ।  
प्रकाशश्चैव तेजस्तु पयस्स्वेष रसः परः ॥ 5.35.24 ॥  
काठिन्यमवनावेवमौष्ण्यमेव हुताशने ।  
शैत्यमेष निशानाथे सत्ता चैष जगद्गणे ॥ 5.35.25 ॥  
मषीपिण्डे यथा कार्ष्ण्यं शैत्यं हिमकणे यथा ।  
यथा पुष्पेषु सौगन्ध्यं देहे देहपतिस्तथा ॥ 5.35.26 ॥  
यथा सर्वगता सत्ता कालः सर्वगतो यथा ।  
प्रभुशक्तिर्मही यस्य सर्वदेशगता यथा ॥ 5.35.27 ॥  
रूपालोकमनस्कारयुक्तं सत्त्वं तथात्मनः ।  
नित्यः सोऽयं महादेवो देवानामेव बोधकः ॥ 5.35.28 ॥  
अहमेवास्मि मे नास्ति कलनापि किलेतरा ।  
रेणुनेवाणुना व्योम्नि पद्मपत्रमिवाम्भसा ॥ 5.35.29 ॥  
संभ्रमेणेव पाषाणे संबन्धो मयि नेतरैः ।  
सुखदुः खश्रियो देहे मा पतन्तु पतन्तु वा ॥ 5.35.30 ॥  
तुम्बकोपरि धाराश्च का नः क्षतिरुपस्थिता ।  
दीपाङ्गातिगतो रज्ज्वा नालोको बध्यते यथा ॥ 5.35.31 ॥  
तथा नायमहं बद्धः सर्वभावगणातिगः ।  
संबन्धः कोऽस्तु नः कामैर्भावाभावैरथेन्द्रियैः ॥ 5.35.32 ॥  
केन संबध्यते व्योम केन संबाध्यते मनः ।  
शरीरे शतधा याते खण्डना का शरीरिणः ॥ 5.35.33 ॥  
कुम्भे भग्ने क्षते क्षीणे कुम्भाकाशस्य का क्षतिः ।  
पिशाचक इवादृश्यो मनो नामोदितं मुधा ॥ 5.35.34 ॥  
जडे तस्मिन्क्षते बोधात्का नः क्षतिरुपस्थिता ।  
सुखदुः खमयी यस्य वासना तन्मनो मम ॥ 5.35.35 ॥  
अभवत्पूर्वमद्यैका संपन्नाऽतनुनिर्वृतिः ।  
अन्यो भुङ्क्तेऽन्य आदत्तेऽप्यन्यस्यानर्थसंकटः ॥ 5.35.36 ॥  
अन्यः पश्यत्यहो मौर्ख्यं कस्येयं खलु चक्रिका ।  
भुङ्क्ते प्रकृतिरादत्ते मनोदेहस्य संकटः ॥ 5.35.37 ॥  
दुष्टात्मा मौर्ख्यमस्तीह न किंचित्केवले क्षतिः ।  
न मे भोगस्थितौ वाञ्छा न च भोगविवर्जने ॥ 5.35.38 ॥  
यदायाति तदायातु यत्प्रयाति प्रयातु तत् ।  
सुखेषु मम नापेक्षा नोपेक्षा दुः खवृत्तिषु ॥ 5.35.39 ॥  
सुखदुः खान्युपायान्तु यान्तु वाप्यहमेषु कः ।  
वासना विविधा देहे त्वस्तं चोदयमेव वा ॥ 5.35.40 ॥  
प्रयान्तु नाहमेतासु न चैता मम काश्चन ।  
एतावन्तमहं कालमज्ञानरिपुणा हतः ॥ 5.35.41 ॥  
हृत्वा विवेकसर्वस्वमेकान्तमवपोथितम् ।  
वैष्णवेन प्रसादेन स्वसमुत्थेन चारुणा ॥ 5.35.42 ॥  
इदानीं संपरिज्ञाय मयैष परिमोषितः ।  
अहंकारपिशाचोऽयं शरीरतरुकोटरात् ॥ 5.35.43 ॥  
परावबोधमन्त्रेण मयेदानीमपाकृतः ।  
निरहंकारयक्षोऽयं मच्छरीरमहाद्रुमः ॥ 5.35.44 ॥  
पुण्यतामलमायातः प्रफुल्ल इव राजते ।  
प्रशान्तमोहदारिद्र्यो दुराशादोषसंक्षये ॥ 5.35.45 ॥  
विवेकधनसंभारान्स्थितोऽस्मि परमेश्वरः ।  
ज्ञातं ज्ञातव्यमखिलं दृष्टा द्रष्टव्यदृष्टयः ॥ 5.35.46 ॥  
तत्प्राप्तमधुना येन नाप्राप्तमवशिष्यते ।  
दिष्ट्या दूरोज्झितानर्थामपेतविषयोरगाम् ॥ 5.35.47 ॥  
संशान्तमोहनीहारां शान्ताशामृगतृष्णिकाम् ।  
रजोरहितसर्वाशां शीतलोपशमुद्रुमाम् ॥ 5.35.48 ॥  
प्राप्तोऽस्मि विततां भूमिमुन्नतां पारमार्थिकीम् ।  
स्तुत्या प्रणत्या विज्ञप्त्या शमेन नियमेन च ॥ 5.35.49 ॥  
लब्धोऽयं भगवानात्मा दृष्टश्चाधिगतः स्फुटम् ।  
अहंकारपदातीतश्चिरात्संस्मृतिमागतः ॥ 5.35.50 ॥  
स्वभावाद्भगवानात्मा विष्णोर्ब्रह्म सनातनम् ।  
इन्द्रियोरगगर्तेषु मरणश्वभ्रभूमिषु ॥ 5.35.51 ॥  
तृष्णाकरञ्जकुञ्जेषु कामकोलाहलेषु च ।  
वासनावनजालेषु जन्मकूपान्तरेषु च ॥ 5.35.52 ॥  
दुः खदावाग्निदाहेषु दुःखदावाग्निहारिषु ।  
पातोत्पातदशारक्षैर्मज्जनोन्मज्जनभ्रमैः ॥ 5.35.53 ॥  
आविर्भावतिरोभावैराशापाशविचेष्टनैः ।  
अहं चिरमहंकारद्विषा समवमोषितः ॥ 5.35.54 ॥  
निशायामल्पवीर्यात्मा पिशाचेनेव जङ्गले ।  
स्वयमेव त्वथेदानीं क्रियाशक्त्या स्वयैव हि ॥ 5.35.55 ॥  
शौरिणा व्यपदेशेन विवेकश्रीर्विबोधिता ।  
प्रबुद्धे भवतीशाने तमहंकारराक्षसम् ॥ 5.35.56 ॥  
न पश्यामि नभोदीपे ज्वलिते तिमिरं यथा ।  
तस्याहंकारयक्षस्य मनोविवरवासिनः ॥ 5.35.57 ॥  
दीपस्येव प्रशान्तस्य न वेद्मि गतिमीश्वरः ।  
दृष्ट एव त्वयीशाने पलायनपरायणः ॥ 5.35.58 ॥  
संपन्नो मदंहंकारश्चोरः सूर्योदये यथा ।  
असदभ्युत्थिते तस्मिन्नहंकारे पिशाचवत् ॥ 5.35.59 ॥  
गते तिष्ठाम्यहं स्वस्थो निर्गोनस इव द्रुमः ।  
शाम्यामि परिनिर्वामि जगत्यस्मिन्प्रबोधवान् ॥ 5.35.60 ॥  
तस्करेणोज्झितोऽस्मीति निर्वृतोऽस्मि चिरोदयम् ।  
शैत्यमभ्यागतोस्म्यन्तः शान्ताशामृगतृष्णिकः ॥ 5.35.61 ॥  
प्रावृडम्बुभरस्नातः शान्तदाव इवाचलः ।  
प्रमार्जितेहमित्यस्मिन्पदे स्वार्थविचारतः ॥ 5.35.62 ॥  
को मोहः कानि दुःखानि काः कदाशाः क आधयः ।  
नरकस्वर्गमोक्षादिभ्रमाः सत्यामहंकृतौ ॥ 5.35.63 ॥  
भित्तावेव प्रवर्तन्ते चित्रेहा न नभस्तले ।  
अहंकारकलापित्ते चित्ते ज्ञानचमत्कृतिः ।  
न राजतेंऽशुके म्लाने यथा कुङ्कुमरञ्जना ॥ 5.35.64 ॥  
निरहंकारपङ्काय संप्रसन्नान्तराय च ।  
मह्यमानन्दसरसे तुभ्यमात्मन्नमो नमः ॥ 5.35.66 ॥  
शान्तेन्द्रियोग्रग्राहाय क्षीणचित्तौर्ववह्नये ।  
आनन्दाम्बुधये तुभ्यं मह्यमात्मन्नमो नमः ॥ 5.35.67 ॥  
गताहंकारमेघाय शान्ताशादाववह्नये ।  
मह्यमानन्दशैलाय विश्रान्ताय नमो नमः ॥ 5.35.68 ॥  
प्रफुल्लानन्दपद्माय शान्तचिन्तामयोर्मवे ।  
मह्यं सन्मानसायात्मंस्तुभ्यमन्तर्नमो नमः ॥ 5.35.69 ॥  
संविदाभासपक्षाय पद्मकोटरवासिने ।  
सर्वमानसहंसाय स्वात्मनेऽन्तर्नमो नमः ॥ 5.35.70 ॥  
कलाकलितरूपाय निष्कलायामृतात्मने ।  
सदोदिताय पूर्णात्मन् शशिने ते नमो नमः ॥ 5.35.71 ॥  
सदोतिताय शान्ताय महाहृद्ध्वान्तह्यरिणे ।  
सर्वगायाप्यदृश्याय चित्सूर्याय नमो नमः ॥ 5.35.72 ॥  
अस्नेहस्नेहदीपाय वृत्तिनिष्क्रान्तवर्तिने ।  
स्वभावाधारधीराय चिद्दीपाय नमो नमः ॥ 5.35.73 ॥  
मदनानलसंतप्ते शीतेन मनसा मनः ।  
भग्नमन्तर्मया तप्तमयसेव बलादयः ॥ 5.35.74 ॥  
इन्द्रियेणेन्द्रियं छित्त्वा छित्त्वा च मनसा मनः ।  
अहंकृतिमहंकृत्या छित्त्वा शेषो जयाम्यहम् ॥ 5.35.65 ॥  
भावेनाभावमाच्छिद्य हित्वा तृष्णामतृष्णया ।  
निष्पिष्य प्रज्ञयाऽप्रज्ञां ज्ञोऽज्ञः सत्योसि ते नमः ॥ 5.35.76 ॥  
मनसा मनसि च्छिन्ने निरहंकारतां गते ।  
भावेन गलिते भावे स्वच्छस्तिष्ठामि केवलः ॥ 5.35.77 ॥  
निर्भावं निरहंकारं निर्मनस्कमनीहितम् ।  
केवलं स्पन्दशुद्धात्मन्येव (1) तिष्ठति मे वपुः ॥ 5.35.78 ॥  
(1. अत्र मह्यं इति क्वचित्पठ्यते.)  
हेलानुकम्पितानन्तविश्वेशादतिशायिनी ।  
परमोपशमोपेता जातेयं मम निर्वृतिः ॥ 5.35.79 ॥  
प्रशान्तमोहवेतालो गताहंकारराक्षसः ।  
कदाशारूपिकोन्मुक्तो जातोऽस्मि विगतज्वरः ॥ 5.35.80 ॥  
तृष्णारज्जुगुणं छित्त्वा मच्छरीरकपञ्जरात् ।  
न जाने क्व गतोड्डीय दुरहंकृतिपक्षिणी ॥ 5.35.81 ॥  
उद्धूलिते घनाज्ञानकुलाये कायपादपात् ।  
न जाने गत उड्डीय क्वाहंभावविहंगमः ॥ 5.35.82 ॥  
दुराशदीर्घदौरात्म्यधूसरा भोगभस्मना ।  
भयभोगिहिता दिष्ट्या भूयस्यो वासनाः क्षताः ॥ 5.35.83 ॥  
एतावन्तमहं कालं कोऽभूवं चित्रमीदृशम् ।  
येनाहमेष मिथ्यैव दृढाहंकारतां गतः ॥ 5.35.84 ॥  
अद्याहमस्ति जातोऽयमहमद्य महामतिः ।  
अहंकारमहाभ्रेण यत्कृष्णेनालमुज्झितः ॥ 5.35.85 ॥  
दृष्टोऽयमात्मा भगवांस्तथैवाधिगतो मया ।  
आलब्धश्चानुबूतोऽङ्गं स्वानुभूतौ नियोजितः ॥ 5.35.86 ॥  
गतास्पदं गतमननं गतैषणं  
तिरस्कृतं निपुणमहंकृतिभ्रमैः ।  
निरीहितं व्यपगतरागरञ्जनं  
विकौतुकं प्रशममिदं गतं मनः ॥ 5.35.87 ॥  
दुरुत्तराः समविषमा महापदः  
सुदुः सहाः प्रभवनदीर्घदोषदाः ।  
गताः क्षयं समधिगतो महेश्वर-  
श्चिदद्वयोऽपगतमचित्त्वमन्तरे ॥ 5.35.88 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे (1) ब्रह्मात्मचिन्ता (1.ब्रह्मतात्मलाभिचिन्ता इति पाठः.) नाम पञ्चत्रिंशः सर्गः ॥ 35 ॥

  षट्‌त्रिंशः सर्गः 36

प्रह्राद उवाच ।  
आत्मा सर्वपदातीतश्चिरात्संस्मृतिमागतः ।  
दिष्ट्या लब्धोऽसि भगवन्नमस्तेस्तु महात्मने ॥ 5.36.1 ॥  
अभिवन्द्याथ चालोक्य चिरमालिङ्ग्यसे मया ।  
कोऽन्यः स्यात्त्वदृते बन्धुर्भगवन्भुवनत्रये ॥ 5.36.2 ॥  
हंसि पासि ददासि त्वं स्तौषि यासि विवल्गसि ।  
अयं प्राप्तोसि दृष्टोसि किं करोषि क्व गच्छसि ॥ 5.36.3 ॥  
स्वसत्तापूरिताशेषविश्व विश्वजनीन भोः ।  
सर्वत्र लक्ष्यसे नित्यमधुना क्व पलायसे ॥ 5.36.4 ॥  
आवयोरन्तरं भूरि जन्मव्यवहितान्तरम् ।  
अदूरमद्य संपन्नं दिष्ट्या दृष्टोऽस्मि बान्धव ॥ 5.36.5 ॥  
नमस्ते कृतकृत्याय कर्त्रे भर्त्रे नमोस्तु ते ।  
नमः संसारवृन्ताय नित्याय विमलात्मने ॥ 5.36.6 ॥  
नमश्चक्राब्जहस्ताय नमश्चन्द्रार्धधारिणे ।  
नमो विबुधनाथाय नमस्ते पद्मजन्मने ॥ 5.36.7 ॥  
वाच्यवाचकदृष्ट्यैव भेदो योऽयमिहावयोः ।  
असत्या कल्पनैवैषा वीचिवीच्यम्भसोरिव ॥ 5.36.8 ॥  
त्वमेवानन्तयानन्तवस्तुवैचित्र्यरूपया ।  
भावाभवाविलासिन्या नित्ययैव विजृम्भसे ॥ 5.36.9 ॥  
नमो द्रष्ट्रे नमः स्रष्ट्रे नमोऽनन्तविकासिने ।  
नमः सर्वस्वभावाय नमस्ते सर्वगात्मने ॥ 5.36.10 ॥  
प्रतिजन्म चिरं बह्व्यो दीर्घदुःखवता मया ।  
त्वया मयोपदिष्टेन दग्धेनापहतौजसा ॥ 5.36.11 ॥  
आलोकिता लोकदृशो दृष्टा दृष्टान्तदृष्टयः ।  
न प्राप्तस्तत्त्वयाऽनेन किंचिदासादितं भवेत् ॥ 5.36.12 ॥  
सर्वं मृत्काष्ठपाषाणवारिमात्रमिदं जगत् ।  
नेहास्ति त्वदृते देव यत्प्राप्तौ नाभिवाञ्छति ॥ 5.36.13 ॥  
देवायमद्य लब्धोऽसि दृष्टोऽस्यधिगतोऽसि च ।  
संप्राप्तोऽसि गृहीतोऽसि नमस्तेस्तु न मुह्यसि ॥ 5.36.14 ॥  
योऽक्ष्णोः कनीनिकारश्मिजालप्रोतवपुः स्थितः ।  
देव दर्शनरूपेण कथं सोऽत्र न दृश्यते ॥ 5.36.15 ॥  
यस्त्वक्स्पर्शौ स्पृशन्सर्वं गन्धं तैलं तिले यथा ।  
स्पर्शमन्तः करोत्येष स कथं नानुभूयते ॥ 5.36.16 ॥  
यः शब्दश्रवणादन्तः शब्दशक्तिं परामृशन् ।  
रोमाञ्चं जनयत्यङ्गे स दूरस्थः कथं भवेत् ॥ 5.36.17 ॥  
जिह्वापल्लवलग्नानि स्वदितस्याग्रतोऽपि च ।  
स्वदन्ते यस्य वस्तूनि स्वदते स न कस्य च ॥ 5.36.18 ॥  
पुष्पगन्धानुपादाय घ्राणहस्तेन देहकम् ।  
य आलोकयति प्रीत्या कस्यासौ न करे स्थितः ॥ 5.36.19 ॥  
वेदवेदान्तसिद्धान्ततर्कपौराणगीतिभिः ।  
यो गीतः स कथं ह्यात्मा विज्ञातो याति विस्मृतिं ॥ 5.36.20 ॥  
सैवेद देहभोगाली सुभगापीयमद्य मे ।  
अन्तर्न स्वदते स्वच्छे त्वयि दृष्टे परावरे ॥ 5.36.21 ॥  
त्वया विमलदीपेन भानुः प्रकटतां गतः ।  
त्वया शीततुषारेण चन्द्रः शिशिरतां गतः ॥ 5.36.22 ॥  
त्वयैते गुरवः शैलास्त्वयैते द्युचरा धृताः ।  
त्वयैवेयं धरा धीरा त्वयैवाम्बरमम्बरम् ॥ 5.36.23 ॥  
दिष्ट्या मत्तामसि प्राप्तो दिष्ट्या त्वत्तामहं गतः ।  
अहं त्वं त्वमहं देव दिष्ट्या भेदोऽस्ति नावयोः ॥ 5.36.24 ॥  
अहं त्वमितिशब्दाभ्यां पर्यायाभ्यां महात्मनः ।  
तव वा मम वा शाखा संयुक्ताभ्यां नमो नमः ॥ 5.36.25 ॥  
नमो मह्यमनन्ताय निरहंकाररूपिणे ।  
नमो मह्यमरूपाय नमः समसमात्मने ॥ 5.36.26 ॥  
मय्यात्मनि समे स्वच्छे साक्षिभूते निराकृतौ ।  
दिक्कालाद्यनवच्छिन्ने स्वात्मन्येवेह तिष्ठसि ॥ 5.36.27 ॥  
मनः प्रक्षोभमायाति स्फुरन्तीन्द्रियवृत्तयः ।  
शक्तिरुल्लसति स्फारा प्राणापानप्रवाहिनी ॥ 5.36.28 ॥  
वहन्ति देहयन्त्राणि कृष्टान्याशावरत्रया ।  
चर्ममांसास्थिदिग्धानि मनःसारथिमन्ति च ॥ 5.36.29 ॥  
अयं संविद्वपुरहं न काचिन्न कृतास्पदः ।  
देहः पततु वोदेतु यथाभिमतयेच्छया ॥ 5.36.30 ॥  
चिरादहमहं जातः स्वात्मलाभश्चिरादयम् ।  
चिरादुपशम याति कल्पस्यान्ते जगद्यथा ॥ 5.36.31 ॥  
चिरात्संसारगामित्वाद्दीर्घे संसारवर्त्मनि ।  
विश्रान्तोऽस्मि चिरं श्रान्तः कल्पस्यान्त इवानलः ॥ 5.36.32 ॥  
सर्वातीताय सर्वाय तुभ्यं मह्यं नमो नमः ।  
तेभ्योऽपि च नमस्तेस्तु ये मां त्वां प्रवदन्ति च ॥ 5.36.33 ॥  
अखिलानन्तसंभोगा न स्पृष्टा दोषवृत्तिभिः ।  
जयत्यकृतसंरम्भा साक्षिता परमात्मनः ॥ 5.36.34 ॥  
आत्मन्पुष्प इवामोदो भस्त्रापिण्ड इवानिलः ।  
तिले तैलमिवास्मिंस्त्वं सर्वत्र वपुषि स्थितः ॥ 5.36.35 ॥  
हंसि पासि ददासि त्वमवस्फूर्जसि वल्गसि ।  
अनहंकृतिरूपोऽपि चित्रेयं तव मायिता ॥ 5.36.36 ॥  
जयामीशज्वलद्दीप्तिः सर्वमुन्मीलयञ्जगत् ।  
जयाम्युपरतारम्भो जगद्भूयो निमीलयन् ॥ 5.36.37 ॥  
परमाणोस्तवैवान्तरिदं संसारमण्डलम् ।  
वटत्वं वटधानायां बभूवास्ति भविष्यति ॥ 5.36.38 ॥  
हयद्विपरथाकारैर्यद्वत्खे दृश्यतेऽम्बुदः ।  
तद्वदालोक्यसे देव पदार्थशतविभ्रमैः ॥ 5.36.39 ॥  
भावानां भूरिभङ्गानामभवाय भवाय च ।  
भव भावविमुक्तात्मा भावाभावबहिष्कृतः ॥ 5.36.40 ॥  
जहि मानं महाकोपं कालुष्यं क्रूरतां तथा ।  
न महान्तो निमज्जन्ति प्राकृते गुणसंकटे ॥ 5.36.41 ॥  
प्राक्तनीं दीर्घदौरात्म्यदशां स्मृत्वा पुनःपुनः ।  
कोहं किं तद्बभूवेति हसन्मुक्ताच्छटासितम् ॥ 5.36.42 ॥  
ते प्रयाताः समारम्भा गतास्ते दग्धवासराः ।  
येषु चिन्तानलज्वालाजालाकीर्णो भवानभूत् ॥ 5.36.43 ॥  
अद्य त्वं देहनगरे राजा स्फारमनोरथः ।  
न दुः खैर्गृह्यसे नापि सुखैर्व्योम करैरिव ॥ 5.36.44 ॥  
अद्येन्द्रियदुरश्वांश्च जित्वा जितमनोगजः ।  
भोगारिमभितो भङ्‌क्त्वा साम्राज्यमधितिष्ठसि ॥ 5.36.45 ॥  
अपाराम्बरपान्थस्त्वमजस्रास्तमयोदयः ।  
अवभासकरो नित्यं बहिरन्तश्च भास्करः ॥ 5.36.46 ॥  
सर्वदैवासि संसुप्तः शक्त्या संबोध्यसे विभो ।  
भोगालोकनलीलार्थं कामिन्या कामुको यथा ॥ 5.36.47 ॥  
दृक्क्षुद्राभिरुपानीतं दूराद्रूपमधु त्वया ।  
पीयते स्वीकृतं शक्त्या नेत्रवातायनस्थया ॥ 5.36.48 ॥  
ब्रह्माण्डकोटराध्वान्ताः प्राणापानपरैस्त्वया ।  
गतागतैर्ब्रह्मपुरे संप्रेक्ष्यन्ते प्रतिक्षणम् ॥ 5.36.49 ॥  
देहपुष्पे त्वमामोदो देहेन्द्रौ त्वमृतामृतम् ।  
रसस्त्वं देहविटपे शैत्यं देहहिमे भवान् ॥ 5.36.50 ॥  
त्वय्यस्ति विस्मयस्नेहः शरीरक्षीरसर्पिषि ।  
त्वमन्तरस्य देहस्य दारुण्यग्निरिव स्थितः ॥ 5.36.51 ॥  
त्वमेवानुत्तमास्वादः प्राकाश्यं तेजसामपि ।  
अवगन्ता त्वमर्थानां त्वं भासामवभासकः ॥ 5.36.52 ॥  
स्पन्दस्त्वं सर्ववायूनां त्वं मनोहस्तिनो मदः ।  
प्रज्ञानलशिखायास्त्वं प्राकाश्यं तैक्ष्ण्यमेव च ॥ 5.36.53 ॥  
त्वद्वशादियमात्मीया वाचा संप्रविलीयते ।  
दीपवत्पुनरन्यत्र समुदेति कुतोऽपि सा ॥ 5.36.54 ॥  
त्वयि संसारवर्तिन्यः पदार्थावलयस्तथा ।  
कटकाङ्गदकेयूरयुक्तयः कनके यथा ॥ 5.36.55 ॥  
भवानयमयं चाहंत्वंशब्दैरेवमादिभिः ।  
स्वयमेवात्मनात्मानं लीलार्थं स्तौषि वक्षि च ॥ 5.36.56 ॥  
मन्दानिलविनुन्नोऽब्दो गजाश्वनरदृष्टिभिः ।  
यथा संलक्ष्यते व्योम्नि तथा त्वं भूतदृष्टिभिः ॥ 5.36.57 ॥  
यथा हयगजाकारैर्ज्वाला लसति वह्निषु ।  
तथैवाव्यतिरिक्तैस्त्वं दृश्यसे भुवि सृष्टिषु ॥ 5.36.58 ॥  
त्वं ब्रह्माण्डकमुक्तानामच्छिन्नस्तन्तुराततः ।  
क्षेत्रं भूतसस्यानां चिद्रसायनसेवितम् ॥ 5.36.59 ॥  
असत्तदनभिव्यक्तं पदार्थानां प्रकाश्यते ।  
त्वया तत्त्वं यथा पक्त्या मांसानां स्वादवेदनम् ॥ 5.36.60 ॥  
विद्यमानापि वस्तुश्रीर्न स्थिता त्वयि न स्थिते ।  
वनितारूपलावण्यसत्तेव गतचक्षुषः ॥ 5.36.61 ॥  
सदपीह न सत्तायै वस्तु नावर्जितं त्वया ।  
तृप्तये न स्वालावण्यं मुकुरात्प्रतिबिम्बितम् ॥ 5.36.62 ॥  
लुठति त्वां विना देहः काष्ठलोष्टसमः क्षितौ ।  
सन्नप्यसन्नगोच्छ्रायः श्यामास्विव रविं विना ॥ 5.36.63 ॥  
सुखदुः खक्रमः प्राप्य भवन्तं परिनश्यति ।  
प्राकाश्यमासाद्य यथा तमस्तेजोऽथवा हिमम् ॥ 5.36.64 ॥  
त्वदालोकनयैवैते स्थितिं यान्ति सुखादयः ।  
सूर्यालोकनया प्रातर्वर्णाः शुक्लादयो यथा ॥ 5.36.65 ॥  
लब्धात्मानो विनश्यन्ति संबन्धक्षण एव ते ।  
ते तमांसीव दीपस्य दृष्टा एव व्रजन्त्यलम् ॥ 5.36.66 ॥  
तमस्ता तमसो दीपासत्तायां स्फुटतां गता ।  
दीपसंबन्धसमये सा चोत्पद्य विनश्यति ॥ 5.36.67 ॥  
तदेवं सुखदुः खश्रीर्दृष्ट्वैव त्वामनामयम् ।  
जायते जातमात्रैवं सर्वनाशेन नश्यति ॥ 5.36.68 ॥  
भङ्गुरत्वादिह स्थातुं कालं नाणुमपि क्षमा ।  
निमेषलक्षभागाख्या तन्वी कालकला यथा ॥ 5.36.69 ॥  
गान्धर्वी नगरी तन्वी सुखदुः खादिभावना ।  
स्फुरति त्वत्प्रसादेन त्वयि दृष्टे विलीयते ॥ 5.36.70 ॥  
त्वदालोकेक्षणोद्भूता त्वदालोकेक्षणक्षया ।  
मृतेव जाता जातेव मृता केनोपलक्ष्यते ॥ 5.36.71 ॥  
क्षणमप्यस्थिरं वस्तु कथं कार्यकरं भवेत् ।  
तरङ्गैरुत्पलाकारैर्माला कथमवेक्ष्यते ॥ 5.36.72 ॥  
यदा वा जातनिर्नष्टं क्रियां वस्तु करिष्यते ।  
तदा समेत लोकोऽयं मालां कृत्वा तडिद्गणैः ॥ 5.36.73 ॥  
इमां सुखादिकां लक्ष्मीं विवेकिजनचेतसि ।  
स्थितः सन्नेव गृह्णासि न जहासि समस्थितिम् ॥ 5.36.74 ॥  
अविवेकिषु योऽसि त्वं सहजात्मन्यदृच्छया ।  
तद्रूपकथनेनालं ममानल्पपदास्पद ॥ 5.36.75 ॥  
निरीहेण निरंशेन निरहंकृतिना त्वया ।  
सता वाप्यसता वापि कर्तृत्वमुररीकृतम् ॥ 5.36.76 ॥  
जय प्रोड्डामराकार जय शान्तिपरायण ।  
जय सर्वागमातीत जय सर्वागमास्पद ॥ 5.36.77 ॥  
जय जात जयाजात जय क्षत जयाक्षत ।  
जय भाव जयाभाव जय जेय जयाजय ॥ 5.36.78 ॥  
उल्लासाम्युपशाम्यामि तिष्ठाम्यधिगतोऽस्मि च ।  
जयी जयाय जीवामि नमो मह्यं नमोऽस्तु ते ॥ 5.36.79 ॥  
त्वयि स्थिते मयि विगतामयात्मनि  
स्वसंस्थितौ व्यपगतरागरञ्जने ।  
क्व बन्धनं क्व च विपदः क्व संपदो  
भवाभवौ क्व शममुपैमि शाश्वतम् ॥ 5.36.80 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे आत्मस्तवनं नाम षट्‌त्रिंशः सर्गः ॥ 36 ॥



  सप्तत्रिंशः सर्गः 37

श्रीवसिष्ठ उवाच ।  
इति संचिन्तयन्नेव प्रह्रादः परवीरहा ।  
निर्विकल्पपरानन्दसमाधिं समुपाययौ ॥ 5.37.1 ॥  
निर्विकल्पसमाधिस्थश्चित्रार्पित इवाचलः ।  
शैलादिव समुत्कीर्णो बभौ स्वपदमास्थितः ॥ 5.37.2 ॥  
तथानुतिष्ठतस्तस्य कालो बहुतरो ययौ ।  
स्वगृहे भुवनस्थस्य मेरोरिव सुरद्विषः ॥ 5.37.3 ॥  
भोदितोऽप्यसुराधीशैर्नाबुध्यत महामतिः ।  
अकाले बहुसेकोऽपि बीजकोशादिवाङ्कुरः ॥ 5.37.4 ॥  
एवं वर्षसहस्राणि पीनात्माऽतिष्ठदेकदृक् ।  
शान्त एवासुरपुरे मार्तण्ड इव चोपले ॥ 5.37.5 ॥  
परानन्ददशैकान्तपरिणामितया तया ।  
निरानन्दं पराभासमिवाभासपदं गतः ॥ 5.37.6 ॥  
एतावताथ कालेन तद्रसातलमण्डलम् ।  
बभूवाराजकं तीक्ष्णं मात्स्यन्यायकदर्थितम् ॥ 5.37.7 ॥  
हिरण्यकशिपौ क्षीणे समाधौ तत्सुते स्थिते ।  
न बभूवापरः कश्चिद्राजा दनुसुतालये ॥ 5.37.8 ॥  
असुरेशार्थिनां तेषां दानवानां समाधितः ।  
परेणापि प्रयत्नेन प्रह्रादौ न व्यबुध्यत ॥ 5.37.9 ॥  
न प्रापुर्विकसद्रूपं पतिं तममरारयः ।  
लसत्पत्रलताजालं निशि पद्ममिवालयः ॥ 5.37.10 ॥  
संविद्वादो न तस्यान्तरबोध्यत विचेतसः ।  
भुवश्चेष्टाक्रम इव पौरुषो गतभास्वतः ॥ 5.37.11 ॥  
अथोद्विग्नेषु दैत्येषु गतेष्वभिमतां दिशम् ।  
विचरत्सु यथाकाममराजनि पुरे पुरा ॥ 5.37.12 ॥  
चिराय पातालमभूदभूपालतया तया ।  
मात्स्यन्यायविपर्यस्तमस्तंगतगुणक्रमम् ॥ 5.37.13 ॥  
बलिमुक्ताबलपुरं (1) मर्यादाक्रमवर्जितम् ।  
(1. भुक्तातल इति पाठोऽपेक्षितः.)  
सर्वार्ताशेषवनितं परस्परहृताम्बरम् ॥ 5.37.14 ॥  
प्रलापाक्रन्दपुरुषं विसंस्थानपुरान्तरम् ।  
लुठदुद्याननगरं व्यर्थानर्थकदर्थितम् ॥ 5.37.15 ॥  
चिन्तापरासुरगणं निरन्नफलबान्धवम् ।  
अकाण्डोत्पातविवशं ध्वस्ताशामुखमण्डलम् ॥ 5.37.16 ॥  
सुरार्भकपराभूतं भूतैराक्रान्तमन्त्यजैः ।  
भूतरिक्तमलक्ष्मीकमुच्छिन्नप्रायकोटरम् ॥ 5.37.17 ॥  
अनियतवनितार्थमन्त्रयुद्धं  
ह्रतधनदारविरावितं समन्तात् ।  
कलियुगसमयोद्भटोत्कटाभं  
तदसुरमण्डलमाकुलं बभूव ॥ 5.37.18 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे असुरमण्डलव्याकुलीभवनं नाम सप्तत्रिंशः सर्गः ॥ 37 ॥

  अष्टत्रिंशः सर्गः 38

श्रीवसिष्ठ उवाच ।  
अथाखिलजगज्जालक्रमपालनदेवनः ।  
क्षीरोदनगरे शेषशय्यासनगतो हरिः ॥ 5.38.1 ॥  
प्रावृण्निद्राव्युपरमे देवार्थमरिसूदनः ।  
धिया विलोकयामास कदाचिज्जागतीं गतिम् ॥ 5.38.2 ॥  
त्रिविष्टपं स्वमनसा पार्थिवं चावलोक्य सः ।  
आचारमाजगामाशु पातालमरिपालितम् ॥ 5.38.3 ॥  
तत्र स्थिरसमाधाने स्थिते प्रह्राददानवे ।  
दृष्ट्वा संपदमिन्द्रस्य पुरे प्रौढिमुपागताम् ॥ 5.38.4 ॥  
व्यालतल्पतलस्थस्य क्षीरोदार्णवशायिनः ।  
शङ्खचक्रगदापाणेर्देहस्यान्तरचारिणः ॥ 5.38.5 ॥  
पद्मासनस्थस्य मनः शरीरेणातिभास्वता ।  
इदं संचिन्तयामास त्रैलोक्याब्जमहालिना ॥ 5.38.6 ॥  
प्रह्रादे पदविश्रान्ते पाताले गतनायके ।  
कष्टं सृष्टिरियं प्रायो निर्दैत्यत्वमुपागता ॥ 5.38.7 ॥  
दैत्याभावे सुरश्रेणी निर्जिगीषुपदं गता ।  
शममेष्यत्यदृष्टाब्दपटलेषु सरिद्यथा ॥ 5.38.8 ॥  
मोक्षाख्यं निर्गतद्वन्द्वं ततो यास्यति तत्पदम् ।  
क्षीणाभिमानविरसा लतेव प्रविशुष्कताम् ॥ 5.38.9 ॥  
देवौघे शान्तिमायाते भुवि यषतपः क्रियाः ।  
अदेवत्वफलाः सर्वाः शममेष्यन्त्यसंशयम् ॥ 5.38.10 ॥  
क्रियास्वथोपशान्तासु भूर्लोकोऽस्तमुपैष्यति ।  
असंसारप्रसङ्गोऽथ तस्य नाशे भविष्यति ॥ 5.38.11 ॥  
आकल्पान्तं त्रिभुवनं यदिदं कल्पितं मया ।  
नाशमेष्यत्यकालेन तापे हिमकणो यथा ॥ 5.38.12 ॥  
किमेवमस्मिन्नाभोगे विलीय क्षयमागते ।  
कृतं मयेह भवति स्वलीलाक्षयकारिणा ॥ 5.38.13 ॥  
ततोऽहमपि शून्येऽस्मिन्नष्टचन्द्रार्कतारके ।  
वपुः प्रशान्तिमाधाय स्थितिमेष्यामि तत्पदे ॥ 5.38.14 ॥  
अकाण्ड एवमेवं हि जगत्युपशमं गते ।  
नेह श्रेयो न पश्यामि मन्ये जीवन्तु दानवाः ॥ 5.38.15 ॥  
दैत्योद्योगेन विबुधास्ततो यज्ञतपः क्रियाः ।  
तेन संसारसंस्थानं न संसारक्रमोऽन्यथा ॥ 5.38.16 ॥  
तस्माद्रसातलं गत्वा यथावत्स्थापयाम्यहम् ।  
स्वे क्रमे दानवाधीशमृतुः पुनरिव द्रुमम् ॥ 5.38.17 ॥  
विना प्रह्रादमथ चेदितरं दानवेश्वरम् ।  
करोमि तदसौ मन्ये देवानासादयिष्यति ॥ 5.38.18 ॥  
प्रह्रादस्य त्वयं देहः पश्चिमः पावनो महान् ।  
आकल्पमिह वस्तव्यं देहेनानेन तेन च ॥ 5.38.19 ॥  
एवं हि नियतिर्देवी निश्चिता पारमेश्वरी ।  
प्रह्रादेन यथाकल्पं स्थातव्यमिह देहिना ॥ 5.38.20 ॥  
तस्मात्तमेव गत्वा तु दैत्येन्द्रं बोधयाम्यहम् ।  
गर्जन्गिरिनदीसुप्तं मयूरमिव वारिदः ॥ 5.38.21 ॥  
जीवन्मुक्तसमाधिस्थः करोत्वसुरनाथताम् ।  
मणिर्मुक्तमनस्कारः प्रतिबिम्बक्रियामिव ॥ 5.38.22 ॥  
नहि नश्यति सर्गोऽयमेवं सह सुरासुरैः ।  
भविष्यति च तद्द्वन्द्वं तन्मे क्रीडा भविष्यति ॥ 5.38.23 ॥  
सर्गक्षयोदयावेतौ सुसमौ मम यद्यपि ।  
तथापीदं यथासंस्थं भवत्वन्येन किं मम ॥ 5.38.24 ॥  
भावाभावेषु यत्तुल्यं तन्नाशे तत्स्थितौ च वा ।  
यः प्रयत्नस्त्वबुद्धित्वात्तद्योगगमनं भवेत् ॥ 5.38.25 ॥  
तस्मात्प्रयामि पातालं बोधयाम्यसुरेश्वरम् ।  
स्थैर्यं यामि न संसारलीलां संपादयाम्यहम् ॥ 5.38.26 ॥  
असुरपुरमवाप्य प्रोद्धताचारघोरं  
कमलमिव विवस्वान्दैत्यमुद्बोधयामः ।  
जगदिदमखिलं स्वस्थैर्यमभ्यानयामो  
घनविधिरिव शैले चञ्चलं मेघजालम् ॥ 5.38.27 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे परमेश्वरवितर्को नामाष्टत्रिंशः सर्गः ॥ 38 ॥

  एकोनचत्वारिंशः सर्गः 39

श्रीवसिष्ठ उवाच ।  
इति संचिन्त्य सर्वात्मा क्षीरोदादात्मकात्पुरात् ।  
चचाल परिवारेण सह सानुरिवाचलः ॥ 5.39.1 ॥  
क्षीरोदतलरन्ध्रेण तेनैव स्तम्भिताम्भसा ।  
प्रह्रादनगरं प्राप शक्रलोकमिवापरम् ॥ 5.39.2 ॥  
हेममन्दिरकोशस्थं ददर्शात्रासुरं हरिः ।  
अत शैलगुहालीनं समाधिस्थमिवाब्जजम् ॥ 5.39.3 ॥  
तत्र ते तेजसा दैत्या वैष्णवेनावधूलिताः ।  
दूरं ययुर्दिनेशांशुवित्रस्ता इव कौशिकाः ॥ 5.39.4 ॥  
द्वित्रैः सहासुरैर्मुख्यैः परिवारयुतो हरिः ।  
प्रविवेशासुरगृहं तारावानिव खं शशी ॥ 5.39.5 ॥  
वैनतेयासनस्थोऽसौ लक्ष्मीविधुतचामरः ।  
स्वायुधादिपरीवारो देवर्षिमुनिवन्दितः ॥ 5.39.6 ॥  
महात्मन्संप्रबुध्यस्वेत्येवं विष्णुरुदाहरन् ।  
पाञ्चजन्यं प्रदध्मौ च ध्वनयन्ककुभां गणम् ॥ 5.39.7 ॥  
महता तेन शब्देन वैष्णवप्राणजन्मना ।  
तुल्यकालपरिक्षुब्धकल्पाभ्रार्णवरंहसा ॥ 5.39.8 ॥  
आसुरी जनता भूमौ पपातागतसंभ्रमा ।  
मत्तलीलाभ्रनादेन राजहंसावली यथा ॥ 5.39.9 ॥  
जहर्ष जनितानन्दा वैष्णवी गतसंभ्रमा ।  
जनता जलदध्वानफुल्लेव कुटजावली ॥ 5.39.10 ॥  
बभूव संप्रबुद्धात्मा दानवेशः शनैः शनैः ।  
मेघावसर उत्फुल्लकदम्ब इव कानने ॥ 5.39.11 ॥  
ब्रह्मरान्ध्रकृतोत्थाना प्राणशक्तिरथासुरम् ।  
शनैराक्रमयामास गङ्गा सर्वमिवार्णवम् ॥ 5.39.12 ॥  
क्षणादाक्रमयामास प्राणश्रीः सर्वतोऽसुरम् ।  
उदयानन्तरं सौरी प्रभेव भुवनान्तरम् ॥ 5.39.13 ॥  
प्राणेषु रन्ध्रनवके प्रवृत्तेष्वथ तस्य चित् ।  
चेत्योन्मुखी बभूवान्तः प्राणदर्पणबिम्बिता ॥ 5.39.14 ॥  
चेतनीयोन्मुखी चेत्यं चिन्मनस्तामुपाययौ ।  
द्वित्वं मुकुरसंक्रान्ता मुखश्रीरिव राघव ॥ 5.39.15 ॥  
किंचिदङ्कुरिते चित्ते नेत्रे विकसनोन्मुखे ।  
शनैर्बभूवतुस्तस्य प्रातर्नीले यथोत्पले ॥ 5.39.16 ॥  
प्राणापानपरामृष्टानाडीविवरसंविदः ।  
वातार्तस्येव पद्मस्य स्पन्दोऽस्य समजायत ॥ 5.39.17 ॥  
निमेषान्तरमात्रेण मनः पीवरतां ययौ ।  
तस्मिन्प्राणवशात्पूर्णे तरङ्ग इव वारिणि ॥ 5.39.18 ॥  
अथासौ विकसन्नेत्रमनःप्राणवपुर्बभौ ।  
अर्धोदित इवादित्ये सरः स्फुरितपङ्कजम् ॥ 5.39.19 ॥  
अस्मिन्नवसरे यावद्बुध्यस्वेत्यवदद्विभुः ।  
प्रबुद्धस्तावदेषोऽभूद्वर्ही घनरवादिव ॥ 5.39.20 ॥  
प्रफुल्लनयनं जातमननं पीवरस्मृतिम् ।  
उवाचैनं त्रिलोकेशः पुरा नाभ्यब्जजं यथा ॥ 5.39.21 ॥  
साधो स्मर महालक्ष्मीमात्मीयां स्मर चाकृतिम् ।  
अकाण्ड एव किं देहविरामः क्रियते त्वया ॥ 5.39.22 ॥  
हेयोपादेयसंकल्पविहीनस्य शरीरगैः ।  
भावाभावैस्तवार्थः किमुत्तिष्ठोत्तिष्ठ संप्रति ॥ 5.39.23 ॥  
स्थातव्यमिह देहेन कल्पं यावदनेन ते ।  
वयं हि नियतिं विद्मो यथाभूतामनिन्दिताम् ॥ 5.39.24 ॥  
जीवन्मुक्तेन भवता राज्य एवेह तिष्ठता ।  
क्षेपणीया गतोद्वेगमाकल्पान्तमियं तनुः ॥ 5.39.25 ॥  
तन्वां कल्पान्तशीर्णायां स्वे महिम्नि त्वयानघ ।  
वस्तव्यं स्फुटिते कुम्भे कुम्भाकाशेन खे यथा ॥ 5.39.26 ॥  
कल्पान्तस्तायिनी शुद्धा दृष्टलोकपरावरा ।  
इयं तव तनुर्जाता जीवन्मुक्तविलासिनी ॥ 5.39.27 ॥  
नोदिता द्वादशादित्या न प्रलीनाः शिलोच्चयाः ।  
न जगज्ज्वलितं साधो तनुं त्यजसि किं मुधा ॥ 5.39.28 ॥  
वायुर्वहति नोन्मत्तस्त्रिलोकीभस्मधूसरः ।  
लोलामरकपालाङ्कस्तनुं त्यजसि किं मुधा ॥ 5.39.29 ॥  
अशोक इव मञ्जर्यः पुष्करावर्तविद्युतः ।  
न स्फुरन्ति जगत्कोशे तनुं त्यजसि किं मुधा ॥ 5.39.30 ॥  
धरासाररणच्छैलाः प्रज्वलज्ज्वलनोज्ज्वलाः ।  
ककुभो न विशीर्यन्ते तनुं त्यजसि किं मुधा ॥ 5.39.31 ॥  
न ब्रह्मविष्णुरुद्राख्यत्रयीशेषमिदं स्थितम् ।  
जगज्जरठजीमूतं तनुं त्यजसि किं मुधा ॥ 5.39.32 ॥  
न चेहाद्रिदलश्रेणिमात्रैकानुमितान्तराः ।  
दिशो जर्जरतां यातास्तुनुं त्यजसि किं मुधा ॥ 5.39.33 ॥  
स्फुटदद्रीन्द्रटंकाराः कराः सौरा भ्रमन्ति खे ।  
कल्पाभ्राणि न गर्जन्ति तनुं त्यजसि किं मुधा ॥ 5.39.34 ॥  
अहं भूतावकीर्णासु सालोकासु खगध्वजः ।  
विहरामि दशाशासु मा देहमवधीरय ॥ 5.39.35 ॥  
इमे वयमिमे शैला भूतानीमान्ययं भवान् ।  
इदं जगदिदं व्योम मा देहमवधीरय ॥ 5.39.36 ॥  
पीवराज्ञानयोगेन यस्य पर्याकुलं मनः ।  
दुः खानि विनिकृन्तन्ति मरणं तस्य राजते ॥ 5.39.37 ॥  
कृशोऽतिदुः खी मूढोऽहमेताश्चान्याश्च भावनाः ।  
मतिं यस्यावलुम्पन्ति मरणं तस्य राजते ॥ 5.39.38 ॥  
आशापाशनिबद्धोऽन्तरितश्चेतश्च नीयते ।  
यो विलोलमनोवृत्त्या मरणं तस्य राजते ॥ 5.39.39 ॥  
यस्य तृष्णाः प्रभञ्जन्ति हृदयं हृतभावनाः ।  
प्ररोहमिव गर्धेभ्यो मरणं तस्य राजते ॥ 5.39.40 ॥  
चित्तवृत्तिलता यस्य तालोत्तालमनोवने ।  
फलिता सुखदुः खाभ्यां मरणं तस्य राजते ॥ 5.39.41 ॥  
रोमराजीलताजालं यस्येमं देहदुर्द्रुमम् ।  
अनर्थौघो हरत्युच्चैर्मरणं तस्य राजते ॥ 5.39.42 ॥  
यस्य स्वदेहविपिनमाधिव्याधिदवाग्नयः ।  
दहन्ति लोलाङ्गलतं मरणं तस्य राजते ॥ 5.39.43 ॥  
कामकोपात्मका यस्य स्फूर्जन्त्यजगरास्तनौ ।  
अन्तः शुष्कद्रुमस्येव मरणं तस्य राजते ॥ 5.39.44 ॥  
योऽयं देहपरित्यागस्तल्लोके मरणं स्मृतम् ।  
न सता नासता तेन कारणं वेद्यवेदनम् ॥ 5.39.45 ॥  
यस्य नोत्क्रामति मतिः स्वात्मतत्त्वावलोकनात् ।  
यथार्थदर्शिनो ज्ञस्य जीवितं तस्य शोभते ॥ 5.39.46 ॥  
यस्य नाहंकृतो भावो बुद्धिर्यस्य न लिप्यते ।  
यः समः सर्वभावेषु जीवितं तस्य राजते ॥ 5.39.47 ॥  
योऽन्तः शीतलया बुद्ध्या रागद्वेषविमुक्तया ।  
साक्षिवत्पश्यतीदं हि जीवितं तस्य राजते ॥ 5.39.48 ॥  
येन सम्यक्परिज्ञाय हेयोपादेयमुज्झता ।  
चित्तस्यान्तेऽर्पितं चित्तं जीवितं तस्य शोभते ॥ 5.39.49 ॥  
अवस्तुसदृशे वस्तुन्यसक्तं कलनामले ।  
येन लीनं कृतं चेतो जीवितं तस्य शोभते ॥ 5.39.50 ॥  
सत्यां दृष्टिमवष्टभ्य लीलयेयं जगत्क्रिया ।  
क्रियतेऽवासनं येन जीवितं तस्य राजते ॥ 5.39.51 ॥  
नान्तस्तुष्यति नोद्वेगमेति यो विहरन्नपि ।  
हेयोपादेयसंप्राप्तौ जीवितं तस्य शोभते ॥ 5.39.52 ॥  
शुद्धपक्षस्य शुद्धस्य हंसौघः सरसो यथा ।  
यस्माद्गुणौघो निर्याति जीवितं तस्य शोभते ॥ 5.39.53 ॥  
यस्मिन्श्रुतिपथं प्राप्ते दृष्टे स्मृतिमुपागते ।  
आनन्दं यान्ति भूतानि जीवितं तस्य शोभते ॥ 5.39.54 ॥  
यस्योदयेषु (1) हृदयेन जनाम्बुजानि  
(1. हृदयेषु इति पाठः.)  
जीवालिमन्ति सकलानि विलासवन्ति ।  
तस्यैव भाति परिजीवितमक्षयेन्दो-  
रापूर्णतेव दनुजेश्वर नेतरस्य ॥ 5.39.55 ॥

इत्यार्षे श्रीवासिष्ठमहारामायणे वाo मोक्षोo उपशमप्रकरणे प्रह्रादनिर्वाणे नारायणवचनोपन्यासो नामैकोनचत्वारिंशः सर्गः ॥ 39 ॥

  चत्वारिंशः सर्गः 40

श्रीभगवानुवाच ।  
स्थैर्यं देहस्य दृष्टस्य जीवितं प्रोच्यते जनैः ।  
देहान्तरार्थं देहस्य संत्यागौ मरणं स्मृतम् ॥ 5.40.1 ॥  
द्वाभ्यां चैवासि पक्षाभ्यामाभ्यां मुक्तो महामते ।  
किं ते मरणमस्तीह किं वा जीवितमस्ति ते ॥ 5.40.2 ॥  
निदर्शनार्थमेतत्तु मयोक्तमरिमर्दन ।  
न त्वं जीवसि सर्वज्ञ म्रियसे न कदाचन ॥ 5.40.3 ॥  
देहसंस्थोऽप्यदेहत्वाददेहोऽसि विदेहदृक् ।  
व्योमसंस्थोऽप्यसक्तत्वादव्योमेव हि मारुतः ॥ 5.40.4 ॥  
स्पर्शसंबोधकारित्वाद्देह एवास्ति सुव्रत ।  
उत्सेधारोधकत्वेन खमुत्सेधस्य कारणम् ॥ 5.40.5 ॥  
प्रबुद्धो ज्ञातवस्तुत्वाद्देहः क्व शमिनामिह ।  
इदं त्वेकं परिच्छिन्नं रूपमज्ञेषु दुःस्थितम् ॥ 5.40.6 ॥  
सर्वदा सर्वमेवासि चित्प्रकाशः परैकधीः ।  
को देहः कोऽप्यदेहस्ते यं गृह्णासि जहासि च ॥ 5.40.7 ॥  
समुदेतु वसन्तो वा वातु वा प्रलयानिलः ।  
भावाभावविहीनस्य किमभ्यागतमात्मनः ॥ 5.40.8 ॥  
प्रलुठत्स्वपि शैलेषु कल्पाग्निषु दहत्स्वपि ।  
वहत्सूत्पातवातेषु स्वात्मन्येव हि तिष्ठति ॥ 5.40.9 ॥  
सर्वभूतानि तिष्ठन्तु सर्वमेव प्रयातु वा ।  
नश्यन्तु वाथ वर्धन्तामात्मन्येवाभितिष्ठति ॥ 5.40.10 ॥  
क्षीयते न क्षयं प्राप्ते वर्धमाने न वर्धते ।  
न स्पन्दते स्पन्दमाने देहेऽस्मिन्परमेश्वरः ॥ 5.40.11 ॥  
देहस्याहमहं देहिति क्षीणे चित्तविभ्रमे ।  
त्यजामि न त्यजामीति किं मुधा कलनोदिता ॥ 5.40.12 ॥  
इदं कृत्वा करोमीदमिदं त्यक्त्वेदमित्यलम् ।  
इति तत्त्वविदां तात संकल्पाः संक्षयं गताः ॥ 5.40.13 ॥  
प्रबुद्धाः सर्वकर्तारः करिष्यन्तीह किंचन ।  
न तस्याकरणे नित्यमकर्तत्वपदं गताः ॥ 5.40.14 ॥  
अकर्तृत्वादभोक्तृत्वमर्थादेव समागतम् ।  
संगृहीतं किलानुप्तं केनेह भुवनत्रये ॥ 5.40.15 ॥  
शान्ते कर्तृत्वभोक्तृत्वे शान्तिरेवेह शिष्यते ।  
प्रौढिमभ्यागता सैव मुक्तिरित्युच्यते बुधैः ॥ 5.40.16 ॥  
प्रबुद्धाश्चिन्मयाः शुद्धाः सर्वमाक्रम्य संस्थिताः ।  
किं त्यक्तं परिगृह्णन्तु किं गृहीतं त्यजन्तु वा ॥ 5.40.17 ॥  
ग्राह्यग्राहकसंबन्धप्रमितावयविक्रमैः ।  
हीनः प्रमेयावयवैः किं गृह्णातु जहातु किम् ॥ 5.40.18 ॥  
ग्राह्यग्राहकसंबन्धे क्षीणे शान्तिरुदेत्यलम् ।  
स्थितिमभ्यागता शान्तिर्मोक्षनाम्नाभिधीयते ॥ 5.40.19 ॥  
तत्र स्थिताः सदा शान्तास्त्वादृशाः पुरुषोत्तमाः ।  
सुषुप्तावयवस्पन्दसाधर्म्येण चरन्ति हि ॥ 5.40.20 ॥  
परावबोधविश्रान्तवासनो जगति स्थितिम् ।  
अर्धसुप्त इवेहेमां त्वं पश्यात्मस्थया धिया ॥ 5.40.21 ॥  
न रमन्ते हि रम्येषु स्वात्मन्येव गताशयाः ।  
नोद्विजन्तेऽन्यदुःखेषु स्वात्मन्येकरसायनाः ॥ 5.40.22 ॥  
नित्यप्रबुद्धा गृह्णन्ति कार्याणीमान्यसङ्गिनः ।  
मुकुरा इव बिम्बानि यथाप्राप्तान्यवाञ्छया ॥ 5.40.23 ॥  
जाग्रति स्वात्मनि स्वस्थाः सुप्ताः संसारसंस्थितौ ।  
बालवत्प्रविवेपन्ते सुषुप्तसदृशाशयाः ॥ 5.40.24 ॥  
त्वमजितपदवीमुपागतोऽन्तः  
कमलजवासरमेकमेव भुक्त्वा ।  
गुणगणकलितामिहैव लक्ष्मीं  
व्रज परमास्पदमच्युतं महात्मन् ॥ 5.40.25 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे प्रह्रादबोधनं नाम चत्वारिंशः सर्गः ॥ 40 ॥

  एकचत्वारिंशः सर्गः 41

श्रीवसिष्ठ उवाच ।  
जगद्रत्नसमुद्गेन त्रैलोक्याद्भुतदर्शिना ।  
इत्युक्ते पद्मनाभेन ज्योत्स्नाशीतलया गिरा ॥ 5.41.1 ॥  
प्रह्रादनामा देहोऽसौ विकाशिनयनाम्बुजः ।  
मुदोवाच वचो धीरो गृहीतमननक्रमः ॥ 5.41.2 ॥  
प्रह्राद उवाच ।  
हिताहितविचारेण राजकार्यशतेन च ।  
अत्यहं श्रमितो देव क्षणं विश्रामतां गतः ॥ 5.41.3 ॥  
भगवंस्त्वत्प्रसादेन स्थितिः सम्यगथागता ।  
समाधावसमाधौ च रूपेणाहं समः सदा ॥ 5.41.4 ॥  
चिरमन्तर्महादेव दृष्टोऽस्यमलया धिया ।  
पुनर्बहिरयं दृष्ट्या दिष्ट्या देव प्रदृश्यसे ॥ 5.41.5 ॥  
अहमासमनन्तायामस्यां दृष्टौ महेश्वर ।  
सर्वसंकल्पमुक्तायां व्योम व्योम्नीव निर्मले ॥ 5.41.6 ॥  
न शोकेन मोहेन च वैराग्यचिन्तया ।  
न देहत्यागकार्येण न संसारभयेन च ॥ 5.41.7 ॥  
एकस्मिन्विद्यमाने हि कुतः शोकः कुतः क्षतिः ।  
कुतो देहः क्व संसारः क्व स्थितिः क्व भयाभये ॥ 5.41.8 ॥  
यथेच्छयैवामलया केवलं स्वयमुत्थया ।  
एवमेवाहमवसं वितते पावने पदे ॥ 5.41.9 ॥  
हा विरक्तोऽस्मि संसारं त्यजामीतियमीश्वर ।  
अप्रबुद्धदृशां चिन्ता हर्षशोकविकारदा ॥ 5.41.10 ॥  
देहाभावे न दुःखानि देह दुःखानि मे मतिः ।  
इति चिन्ताविषव्याली मूर्खमेवावलुम्पति ॥ 5.41.11 ॥  
इदं सुखमिदं दुःखमिदं नास्तीदमस्ति मे ।  
इति दोलायितं चेतो मूढमेव न पण्डितम् ॥ 5.41.12 ॥  
अहमन्योऽन्य एवायमित्यज्ञानां तु वासना ।  
दूरोदस्तात्मबुद्धीनां जयत्यसुमतामिह ॥ 5.41.13 ॥  
इदं त्याज्यमिदं ग्राह्यमिति मिथ्या मनोभ्रमः ।  
नोन्मत्ततां नयत्यन्तर्ज्ञमज्ञमिव दुर्धियः ॥ 5.41.14 ॥  
सर्वस्मिन्नात्मनि तते त्वयि तामरसेक्षण ।  
हेयोपादेयपक्षस्था द्वितीया कलना कुतः ॥ 5.41.15 ॥  
विज्ञानाभासमखिलं जगत्सदसदुत्थितम् ।  
किं हेयं किमुपादेयमिह यत्त्यज्यते न वा ॥ 5.41.16 ॥  
केवलं स्वस्वभावेन द्रष्टृदृश्ये विचारयन् ।  
क्षणं विश्रान्तवानन्तः परमात्मात्मनात्मनि ॥ 5.41.17 ॥  
भावाभावविनिर्मुक्तो हेयोपादेयवर्जितः ।  
एवमासमहं पूर्वमधुनेत्थं व्यवस्थितः ॥ 5.41.18 ॥  
स मयात्मीयमापन्नं सर्वमात्मात्मतां गतः ।  
करोम्यहं महादेव तुभ्यं यत्परिरोचते ॥ 5.41.19 ॥  
त्वमयं पुण्डरीकाक्षः पूज्यस्तावज्जगत्त्रये ।  
तन्मत्तः प्रकृतिप्राप्तां पूजामादातुमर्हसि ॥ 5.41.20 ॥  
इत्युक्त्वा दानवाधीशः पुरः क्षीरोदशायिनः ।  
शैलेन्द्र इव पूर्णेन्दुमर्घपात्रमुपाददे ॥ 5.41.21 ॥  
सायुधं साप्सरोवृन्दं ससुरं सखगाधिपम् ।  
पूजयामास गोविन्दं सत्रैलोक्यमथाग्रगम् ॥ 5.41.22 ॥  
सबाह्याभ्यन्तरभ्रान्तभुवनं भुवनेश्वरम् ।  
पूजयित्वाथ तिष्ठन्तमुवाच कमलापतिः ॥ 5.41.23 ॥  
श्रीभगवानुवाच ।  
उत्तिष्ठ दानवाधीश सिंहासनमुपाश्रय ।  
यावदाश्वभिषेकं ते स्वयमेव ददाम्यहम् ॥ 5.41.24 ॥  
पाञ्चजन्यरवं श्रुत्वा य इमे समुपागताः ।  
सिद्धाः साध्याः सुरौघास्ते कुर्वन्तु तव मङ्गलम् ॥ 5.41.25 ॥  
इत्युक्त्वा पुण्डरीकाक्षो दानवं सिंहविष्टरे ।  
योजयामास योग्यं ते मेरुश्रृङ्ग इवाम्बुदम् ॥ 5.41.26 ॥  
अथैनं हरिराहूतैः क्षीरोदाद्यैर्महाब्धिभिः ।  
गङ्गादिभिः सरित्पूरैः सर्वतीर्थजलैस्तथा ॥ 5.41.27 ॥  
सर्वविप्रर्षिसङ्घैश्च सर्वसिद्धगणैः सह ।  
पुनर्विद्याधरयुतो लोकपालसमन्वितः ॥ 5.41.28 ॥  
अभ्यषिञ्चदमेयात्मा दैत्यराज्ये महासुरम् ।  
मरुद्गणैः स्तूयमानं पूर्वं स्वर्गे हरिं यथा ॥ 5.41.29 ॥  
सुरासुरैः स्तूयमानं स्तूयमानः सुरासुरैः ।  
अभिषिक्तमुवाचेदं प्रह्रादं मधुसूदनः ॥ 5.41.30 ॥  
श्रीभगवानुवाच ।  
यावन्मेरुर्धरा यावद्यावच्चन्द्रार्कमण्डले ।  
अखण्डितगुणश्लाघी तावद्राजा भवानघ ॥ 5.41.31 ॥  
इष्टानिष्टफलं त्यक्त्वा समदर्शनया धिया ।  
वीतरागभयक्रोधो राज्यं समनुपालय ॥ 5.41.32 ॥  
राज्येऽस्मिन्भोगसंपूर्णे दृष्टानुत्तमभूमिना ।  
न गन्तव्यस्त्वयोद्वेगः स्वर्गे मानवकेऽथवा ॥ 5.41.33 ॥  
देशकालक्रियाकारैर्यथाप्राप्तासु दृष्टिषु ।  
प्रकृतं कार्यमातिष्ठ त्यक्त्वा मानसमास्स्व भो ॥ 5.41.34 ॥  
अतिदेहतयेदंताममतापरिवर्जितम् ।  
भावाभावे समं कार्यं कुर्वन्निह न बाध्यसे ॥ 5.41.35 ॥  
दृष्टसंसारपर्यायस्तुलितातुलतत्पदः ।  
सर्वं सर्वत्र जानासि किमन्यदुपदिश्यते ॥ 5.41.36 ॥  
वीतरागभयक्रोधे त्वयि राजनि राजति ।  
नेदानीं दुःखदुर्ग्रन्थिर्नासुरान्दलयिष्यति ॥ 5.41.37 ॥  
बाष्पश्रीर्नासुरीकर्णमञ्जरीः प्लावयिष्यति ।  
वनराजिमिवोन्मत्ता सरित्तारतरङ्गिणी ॥ 5.41.38 ॥  
अद्यप्रभृत्यसंप्राप्तदानवामरसंगरम् ।  
निर्मन्दराम्भोनिधिवज्जगत्स्वस्थमिव स्थितम् ॥ 5.41.39 ॥  
देवासुरकुटुम्बिन्यो भर्तृष्वन्तःपुरेषु च ।  
स्वेष्वेव यान्तु विश्वासमपरस्परमाहृताः ॥ 5.41.40 ॥  
भवबहुलनिशानितान्तनिद्रा-  
तिमिरमपास्य सदोदिताशयश्रीः ।  
दनुसुत वनिताविलासरम्यां  
चिरमजितामुपभुङ्क्ष्व राज्यलक्ष्मीम् ॥ 5.41.41 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे प्रह्रादाभिषेको नामैकचत्वारिंशः सर्गः ॥ 41 ॥



  एकचत्वारिंशः सर्गः 41

श्रीवसिष्ठ उवाच ।  
जगद्रत्नसमुद्गेन त्रैलोक्याद्भुतदर्शिना ।  
इत्युक्ते पद्मनाभेन ज्योत्स्नाशीतलया गिरा ॥ 5.41.1 ॥  
प्रह्रादनामा देहोऽसौ विकाशिनयनाम्बुजः ।  
मुदोवाच वचो धीरो गृहीतमननक्रमः ॥ 5.41.2 ॥  
प्रह्राद उवाच ।  
हिताहितविचारेण राजकार्यशतेन च ।  
अत्यहं श्रमितो देव क्षणं विश्रामतां गतः ॥ 5.41.3 ॥  
भगवंस्त्वत्प्रसादेन स्थितिः सम्यगथागता ।  
समाधावसमाधौ च रूपेणाहं समः सदा ॥ 5.41.4 ॥  
चिरमन्तर्महादेव दृष्टोऽस्यमलया धिया ।  
पुनर्बहिरयं दृष्ट्या दिष्ट्या देव प्रदृश्यसे ॥ 5.41.5 ॥  
अहमासमनन्तायामस्यां दृष्टौ महेश्वर ।  
सर्वसंकल्पमुक्तायां व्योम व्योम्नीव निर्मले ॥ 5.41.6 ॥  
न शोकेन मोहेन च वैराग्यचिन्तया ।  
न देहत्यागकार्येण न संसारभयेन च ॥ 5.41.7 ॥  
एकस्मिन्विद्यमाने हि कुतः शोकः कुतः क्षतिः ।  
कुतो देहः क्व संसारः क्व स्थितिः क्व भयाभये ॥ 5.41.8 ॥  
यथेच्छयैवामलया केवलं स्वयमुत्थया ।  
एवमेवाहमवसं वितते पावने पदे ॥ 5.41.9 ॥  
हा विरक्तोऽस्मि संसारं त्यजामीतियमीश्वर ।  
अप्रबुद्धदृशां चिन्ता हर्षशोकविकारदा ॥ 5.41.10 ॥  
देहाभावे न दुःखानि देह दुःखानि मे मतिः ।  
इति चिन्ताविषव्याली मूर्खमेवावलुम्पति ॥ 5.41.11 ॥  
इदं सुखमिदं दुःखमिदं नास्तीदमस्ति मे ।  
इति दोलायितं चेतो मूढमेव न पण्डितम् ॥ 5.41.12 ॥  
अहमन्योऽन्य एवायमित्यज्ञानां तु वासना ।  
दूरोदस्तात्मबुद्धीनां जयत्यसुमतामिह ॥ 5.41.13 ॥  
इदं त्याज्यमिदं ग्राह्यमिति मिथ्या मनोभ्रमः ।  
नोन्मत्ततां नयत्यन्तर्ज्ञमज्ञमिव दुर्धियः ॥ 5.41.14 ॥  
सर्वस्मिन्नात्मनि तते त्वयि तामरसेक्षण ।  
हेयोपादेयपक्षस्था द्वितीया कलना कुतः ॥ 5.41.15 ॥  
विज्ञानाभासमखिलं जगत्सदसदुत्थितम् ।  
किं हेयं किमुपादेयमिह यत्त्यज्यते न वा ॥ 5.41.16 ॥  
केवलं स्वस्वभावेन द्रष्टृदृश्ये विचारयन् ।  
क्षणं विश्रान्तवानन्तः परमात्मात्मनात्मनि ॥ 5.41.17 ॥  
भावाभावविनिर्मुक्तो हेयोपादेयवर्जितः ।  
एवमासमहं पूर्वमधुनेत्थं व्यवस्थितः ॥ 5.41.18 ॥  
स मयात्मीयमापन्नं सर्वमात्मात्मतां गतः ।  
करोम्यहं महादेव तुभ्यं यत्परिरोचते ॥ 5.41.19 ॥  
त्वमयं पुण्डरीकाक्षः पूज्यस्तावज्जगत्त्रये ।  
तन्मत्तः प्रकृतिप्राप्तां पूजामादातुमर्हसि ॥ 5.41.20 ॥  
इत्युक्त्वा दानवाधीशः पुरः क्षीरोदशायिनः ।  
शैलेन्द्र इव पूर्णेन्दुमर्घपात्रमुपाददे ॥ 5.41.21 ॥  
सायुधं साप्सरोवृन्दं ससुरं सखगाधिपम् ।  
पूजयामास गोविन्दं सत्रैलोक्यमथाग्रगम् ॥ 5.41.22 ॥  
सबाह्याभ्यन्तरभ्रान्तभुवनं भुवनेश्वरम् ।  
पूजयित्वाथ तिष्ठन्तमुवाच कमलापतिः ॥ 5.41.23 ॥  
श्रीभगवानुवाच ।  
उत्तिष्ठ दानवाधीश सिंहासनमुपाश्रय ।  
यावदाश्वभिषेकं ते स्वयमेव ददाम्यहम् ॥ 5.41.24 ॥  
पाञ्चजन्यरवं श्रुत्वा य इमे समुपागताः ।  
सिद्धाः साध्याः सुरौघास्ते कुर्वन्तु तव मङ्गलम् ॥ 5.41.25 ॥  
इत्युक्त्वा पुण्डरीकाक्षो दानवं सिंहविष्टरे ।  
योजयामास योग्यं ते मेरुश्रृङ्ग इवाम्बुदम् ॥ 5.41.26 ॥  
अथैनं हरिराहूतैः क्षीरोदाद्यैर्महाब्धिभिः ।  
गङ्गादिभिः सरित्पूरैः सर्वतीर्थजलैस्तथा ॥ 5.41.27 ॥  
सर्वविप्रर्षिसङ्घैश्च सर्वसिद्धगणैः सह ।  
पुनर्विद्याधरयुतो लोकपालसमन्वितः ॥ 5.41.28 ॥  
अभ्यषिञ्चदमेयात्मा दैत्यराज्ये महासुरम् ।  
मरुद्गणैः स्तूयमानं पूर्वं स्वर्गे हरिं यथा ॥ 5.41.29 ॥  
सुरासुरैः स्तूयमानं स्तूयमानः सुरासुरैः ।  
अभिषिक्तमुवाचेदं प्रह्रादं मधुसूदनः ॥ 5.41.30 ॥  
श्रीभगवानुवाच ।  
यावन्मेरुर्धरा यावद्यावच्चन्द्रार्कमण्डले ।  
अखण्डितगुणश्लाघी तावद्राजा भवानघ ॥ 5.41.31 ॥  
इष्टानिष्टफलं त्यक्त्वा समदर्शनया धिया ।  
वीतरागभयक्रोधो राज्यं समनुपालय ॥ 5.41.32 ॥  
राज्येऽस्मिन्भोगसंपूर्णे दृष्टानुत्तमभूमिना ।  
न गन्तव्यस्त्वयोद्वेगः स्वर्गे मानवकेऽथवा ॥ 5.41.33 ॥  
देशकालक्रियाकारैर्यथाप्राप्तासु दृष्टिषु ।  
प्रकृतं कार्यमातिष्ठ त्यक्त्वा मानसमास्स्व भो ॥ 5.41.34 ॥  
अतिदेहतयेदंताममतापरिवर्जितम् ।  
भावाभावे समं कार्यं कुर्वन्निह न बाध्यसे ॥ 5.41.35 ॥  
दृष्टसंसारपर्यायस्तुलितातुलतत्पदः ।  
सर्वं सर्वत्र जानासि किमन्यदुपदिश्यते ॥ 5.41.36 ॥  
वीतरागभयक्रोधे त्वयि राजनि राजति ।  
नेदानीं दुःखदुर्ग्रन्थिर्नासुरान्दलयिष्यति ॥ 5.41.37 ॥  
बाष्पश्रीर्नासुरीकर्णमञ्जरीः प्लावयिष्यति ।  
वनराजिमिवोन्मत्ता सरित्तारतरङ्गिणी ॥ 5.41.38 ॥  
अद्यप्रभृत्यसंप्राप्तदानवामरसंगरम् ।  
निर्मन्दराम्भोनिधिवज्जगत्स्वस्थमिव स्थितम् ॥ 5.41.39 ॥  
देवासुरकुटुम्बिन्यो भर्तृष्वन्तःपुरेषु च ।  
स्वेष्वेव यान्तु विश्वासमपरस्परमाहृताः ॥ 5.41.40 ॥  
भवबहुलनिशानितान्तनिद्रा-  
तिमिरमपास्य सदोदिताशयश्रीः ।  
दनुसुत वनिताविलासरम्यां  
चिरमजितामुपभुङ्क्ष्व राज्यलक्ष्मीम् ॥ 5.41.41 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे प्रह्रादाभिषेको नामैकचत्वारिंशः सर्गः ॥ 41 ॥



  द्विचत्वारिंशः सर्गः 42

श्रीवसिष्ठ उवाच ।  
इत्युक्त्वा पुण्डरीकाक्षः सनरामरकिन्नरः ।  
द्वितीय इव संसारश्चचालासुरमन्दिरात् ॥ 5.42.1 ॥  
प्रह्रादादिविनिर्मुक्तैः पश्चात्पुष्पाञ्जलिव्रजैः ।  
पूर्यमाणो विहङ्गेशपाश्चात्याङ्गरुहोत्करैः ॥ 5.42.2 ॥  
क्रमात्क्षीरोदमासाद्य विसृज्य सुरवाहिनीम् ।  
भोगिभोगासने तस्थौ श्वेताब्ज इव षट्‌पदः ॥ 5.42.3 ॥  
भोगिभोगासने विष्णुः शक्रः स्वर्गे सहामरैः ।  
पाताले दानवाधीश इति तस्थुर्गतज्वराः ॥ 5.42.4 ॥  
एषा ते कथिता राम निःशेषमलनाशिनी ।  
प्राह्रादी बोधसंप्राप्तिरैन्दवद्रवशीतला ॥ 5.42.5 ॥  
तां तु ये मानवा लोके बहुदुष्कृतिनोऽपि हि ।  
धिया विचारयिष्यन्ति ते प्राप्स्यन्त्यचिरात्पदम् ॥ 5.42.6 ॥  
सामान्येन विचारेण क्षयमायाति दुष्कृतम् ।  
योगवाक्यविचारेण को न याति परं पदम् ॥ 5.42.7 ॥  
अज्ञानमुच्यते पापं तद्विचारेण नश्यति ।  
पापमूलच्छिदं तस्माद्विचारं न परित्यजेत् ॥ 5.42.8 ॥  
इमां प्रह्रादसंसिद्धिं प्रविचारयतां नृणाम् ।  
सप्तजन्मकृतं पापं क्षयमायात्यसंशयम् ॥ 5.42.9 ॥  
श्रीराम उवाच ।  
परे पदे परिणतं पाञ्चजन्यस्वनैर्मनः ।  
कथं प्रबुद्धं भगवन्प्रह्रादस्य महात्मनः ॥ 5.42.10 ॥  
श्रीवसिष्ठ उवाच ।  
द्विविधा मुक्तता लोके संभवत्यनघाकृते ।  
सदेहैका विदेहान्या विभागोऽयं तयोः श्रृणु ॥ 5.42.11 ॥  
असंसक्तमतेर्यस्य त्यागादानेषु कर्मणाम् ।  
नैषणा तत्स्थितिं विद्धि त्वं जीवन्मुक्ततामिह ॥ 5.42.12 ॥  
सैव देहक्षये राम पुनर्जननवर्जिता ।  
विदेहमुक्तता प्रोक्ता तत्स्था नायान्ति दृश्यताम् ॥ 5.42.13 ॥  
भृष्टबीजोपमा भूयो जन्माङ्कुरविवर्जिताः (1) ।  
(1. जन्मान्तरेति पाठः.)  
हृदि जीवद्विमुक्तानां शुद्धा भवति वासना ॥ 5.42.14 ॥  
पावनी परमोदारा शुद्धसत्त्वानुपातिनी ।  
आत्मध्यानमयी नित्यं सुषुप्तस्येव तिष्ठति ॥ 5.42.15 ॥  
अपि वर्षसहस्रान्ते तयैवान्तरवस्थया ।  
सति देहे प्रबुध्यन्ते जीवन्मुक्ता रघूद्वह ॥ 5.42.16 ॥  
प्रह्रादोऽन्तस्थया शुद्धसत्त्ववासनया स्वया ।  
बोधमाप महाबाहो शङ्खशब्दावबुद्धया ॥ 5.42.17 ॥  
हरिरात्मा हि भूतानां तस्य यत्प्रतिभासते ।  
तत्तथैव भवत्याशु सर्वमात्मैव कारणम् ॥ 5.42.18 ॥  
प्रबोधमेतु प्रह्रादो यदैवेति विचिन्तितम् ।  
निमेषाद्वासुदेवेन तदैवैतदुपस्थितम् ॥ 5.42.19 ॥  
आत्मन्यकारणेनैव भूतानां कारणेन च ।  
सृष्ट्यर्थं वपुरात्तं हि वासुदेवमयात्मना ॥ 5.42.20 ॥  
आत्मावलोकनेनाशु माधवः परिदृश्यते ।  
माधवाराधनेनाशु स्वयमात्मावलोक्यते ॥ 5.42.21 ॥  
एतां दृष्टिमवष्टभ्य राघवात्मावलोकने ।  
विहराशु विचारात्मा पदं प्राप्स्यसि शाश्वतम् ॥ 5.42.22 ॥  
दुः खासारवती राम संसारप्रावृडातता ।  
जाड्यं ददाति परमं विचारार्कमपश्यताम् ॥ 5.42.23 ॥  
प्रसादादात्मनो विष्णोर्मायेयमतिभासुरा ।  
प्रबाधते न धीरांस्तु यक्षी मन्त्रवतो यथा ॥ 5.42.24 ॥  
आत्मेच्छयैव घनतां समुपागतान्त-  
रात्मेच्छयैव तनुतामुपयाति काले ।  
संसारजालरचनेयमनन्तमाया-  
ज्वालेह वातवलयादिव पावकस्य ॥ 5.42.25 ॥

इत्यार्षे श्रीवासिष्ठमहारामायणे वाल्मीकीये देवदूतोक्ते मोo उपशमप्रकरणे प्रह्रादव्यवस्था नाम द्विचत्वारिंशः सर्गः ॥ 42 ॥



  त्रिचत्वारिंशः सर्गः 43

श्रीराम उवाच ।  
भगवन्सर्वधर्मज्ञ शुद्धैस्त्वद्वचनांशुभिः ।  
निर्वृताः स्म शाशाङ्कस्य करैरोषधयो यथा ॥ 5.43.1 ॥  
कर्णाभिवाञ्छयमानानि पवित्राणि मृदूनि च ।  
सुखयन्ति गृहीतानि पुष्पाणीव वचांसि ते ॥ 5.43.2 ॥  
पौरुषेण प्रयत्नेन सर्वमासाद्यते यदि ।  
प्रह्रादस्तत्कथं बुद्धो न माधववरं विना ॥ 5.43.3 ॥  
श्रीवसिष्ठ उवाच ।  
यद्यद्राघव संप्राप्तं प्रह्रादेन महात्मना ।  
तत्तदासादितं तेन पौरुषादेव नान्यतः ॥ 5.43.4 ॥  
आत्मा नारायणश्चैव न भिन्नस्तिलतैलवत् ।  
तथैव शौक्ल्यपटवत्कुसुमामोदवत्तथा ॥ 5.43.5 ॥  
यो हि विष्णुः स एवात्मा यो ह्यात्मासौ जनार्दनः ।  
विष्णवात्मशब्दौ पर्यायौ यथा विटपिपादपौ ॥ 5.43.6 ॥  
प्रह्रादनामा प्रथममात्मैव स्वयमात्मना ।  
स्वयैव परया शक्त्या विष्णुभक्तौ नियोजितः ॥ 5.43.7 ॥  
प्रह्रादौ ह्यात्मनैवैनं वरमर्जितवान्स्वयम् ।  
स्वयं विचारगं कृत्वा स्वयं विदितवान्मनः ॥ 5.43.8 ॥  
कदाचिदात्मनैवात्मा स्वयं शक्त्या प्रबुध्यते ।  
कदाचिद्विष्णुदेहेन भक्तिलभ्येन बोध्यते ॥ 5.43.9 ॥  
चिरमाराधितोऽप्येष परमप्रीतिमानपि ।  
नाविचारवतो ज्ञानं दातुं शक्नोति माधवः ॥ 5.43.10 ॥  
मुख्यः पुरुषयत्नोत्थो विचारः स्वात्मदर्शने ।  
गौणो वरादिको हेतुर्मुख्यहेतुपरो भव ॥ 5.43.11 ॥  
पूर्वमेव बलात्तस्मादाक्रम्येन्द्रियपञ्चकम् ।  
अभ्यसन्सर्वयन्तेन चित्तं कुरु विचारवत् ॥ 5.43.12 ॥  
यद्यदासाद्यते किंचित्केनचित्क्वचिदेव हि ।  
स्वशक्तिसंप्रवृत्त्या तल्लभ्यते नान्यतः क्वचित् ॥ 5.43.13 ॥  
पौरुषं यत्नमाश्रित्य प्रोल्लङ्घ्येन्द्रियपर्वतम् ।  
संसारजलधिं तीर्त्वा पारं गच्छ परं पदम् ॥ 5.43.14 ॥  
विना पुरुषयत्नेन दृश्यते चेज्जनार्दनः ।  
मृगपक्षिगणं कस्मात्तदासौ नोद्धरत्यजः ॥ 5.43.15 ॥  
गुरुश्चेदुद्धरत्यज्ञमात्मीयात्पौरुषादृते ।  
उष्ट्रं दान्तं बलीवर्दं तत्कस्मान्नोद्धरत्यसौ ॥ 5.43.16 ॥  
न हरेर्न गुरोर्नार्थात्किंचिदासाद्यते महत् ।  
आक्रान्तमनसः स्वस्माद्यदासादितमात्मनः ॥ 5.43.17 ॥  
अभ्यासवैराग्ययुतादाक्रान्तेन्द्रियपन्नगात् ।  
नात्मनः प्राप्यते यत्तत्प्राप्यते न जगत्त्रयात् ॥ 5.43.18 ॥  
आराधयात्मनात्मानमात्मनात्मानमर्चय ।  
आत्मनात्मानमालोक्य संतिष्ठस्वात्मनात्मनि ॥ 5.43.19 ॥  
शास्त्रयत्नविचारेभ्यो मूर्खाणां प्रपलायिनाम् ।  
कल्पिता वैष्णवी भक्तिः प्रवृत्त्यर्थं शुभस्थितौ ॥ 5.43.20 ॥  
अभ्यासयत्नौ प्रथमं मुख्यो विधिरुदाहृतः ।  
तदभावे तु गौणः स्यात्पूज्यपूजामयक्रमः ॥ 5.43.21 ॥  
अस्ति चेदिन्द्रियाक्रान्तिः किं प्राप्यं पूजनैः फलम् ।  
नास्ति चेदिन्द्रियाक्रान्तिः किं प्राप्यं पूजनैः फलम् ॥ 5.43.22 ॥  
विचारोपशमाभ्यां हि न विनासाद्यते हरिः ।  
विचारोपशमाभ्यां च मुक्तस्याब्जकरेण किम् ॥ 5.43.23 ॥  
विचारोपशमोपेतं चित्तमाराधयात्मनः ।  
तस्मिन्सिद्धे भवान्सिद्धो नो चेत्त्वं वनगर्दभः ॥ 5.43.24 ॥  
क्रियते माधवादीनां प्रणयप्रार्थना स्वयम् ।  
तथैव क्रियते कस्मान्न स्वकस्यैव चेतसः ॥ 5.43.25 ॥  
सर्वस्यैव जनस्यास्य विष्णुरभ्यन्तरे स्थितः ।  
तं परित्यज्य ये यान्ति बहिर्विष्णुं नराधमाः ॥ 5.43.26 ॥  
ह्रद्गुहावासिचित्तत्त्वं मुख्यं सानातनं वपुः ।  
शङ्खचक्रगदाहस्तो गौण आकार आत्मनः ॥ 5.43.27 ॥  
यो हि मुख्यं परित्यज्य गौणं समनुधावति ।  
त्यक्त्वा रसायनं सिद्धं साध्यं संसाधयत्यसौ ॥ 5.43.28 ॥  
यस्तु भोः स्थितिमेवास्यामात्मज्ञानचमत्कृतौ ।  
नासादयति संमत्तमनाः सरघुनन्दन ॥ 5.43.29 ॥  
अप्राप्तात्मविवेकोऽन्तरज्ञचित्तवशीकृतः ।  
शङ्खचक्रगदापाणिमर्चयेत्परमेश्वरम् ॥ 5.43.30 ॥  
तत्पूजनेन कष्टेन तपसा तस्य राघव ।  
काले निर्मलतामेति चित्तं वैराग्यकारिणा ॥ 5.43.31 ॥  
नित्याभ्यासविवेकाभ्यां चित्तमाशु प्रसीदति ।  
आम्र एव दशामेति साहकारीं शनैः शनैः ॥ 5.43.32 ॥  
एतदप्यात्मनैवात्मा फलमाप्नोति भाषितम् ।  
हरिपूजाक्रमाख्येन निमित्तेनारिसूदन ॥ 5.43.33 ॥  
वरमाप्नोति यो वापि विष्णोरमिततेजसः ।  
तेन स्वस्यैव तत्प्राप्तं फलमभ्यासशाखिनः ॥ 5.43.34 ॥  
सर्वेषामुत्तमस्थानां सर्वासां चिरसंपदाम् ।  
स्वमनोनिग्रहो भूमिर्भूमिः (1) सस्यश्रियामिव ॥ 5.43.35 ॥  
(1. स्वस्य इति पाठः.)  
अप्युर्वीखननोत्कस्य कर्षतोऽपि शिलोच्चयम् ।  
स्वमनोनिग्रहादन्यो नोपायोऽस्तीह कश्चन ॥ 5.43.36 ॥  
तावज्जन्मसहस्राणि भ्रमन्ति भुवि मानवाः ।  
यावन्नोपशमं याति मनोमत्तमहार्णवः ॥ 5.43.37 ॥  
ब्रह्मविष्ण्विन्द्ररुद्राद्याश्चिरसंपूजिता अपि ।  
उपप्लवान्मनोव्याधेर्न त्रायन्तेऽपि वत्सलाः ॥ 5.43.38 ॥  
आकारभासुरं त्यक्त्वा बाह्यमान्तरमप्यजम् ।  
कुरु जन्मक्षयायाशु संविन्मात्रैकचिन्तनम् ॥ 5.43.39 ॥  
संवेद्यनिर्मुक्तनिरामयैक-  
संविन्मयास्वादमनन्तरूपम् ।  
सन्मात्रमास्वादय सर्वसारं  
पारं परं प्राप्स्यसि जन्मनद्याः ॥ 5.43.40 ॥

इत्याराषे श्रीवासिष्ठमहारामायणे वाo देo मोक्षोपायेषूपशमप्रकरणे प्रह्रादविश्रान्तिर्नाम त्रिचत्वारिंशः सर्गः ॥ 43 ॥

  चतुश्चत्वारिंशः सर्गः 44

श्रीवसिष्ठ उवाच ।  
रामापर्यवसानेयं माया संसृतिनामिका ।  
आत्मचित्तजयेनैव क्षयमायाति नान्यथा ॥ 5.44.1 ॥  
जगन्मायाप्रपञ्चस्य वैचित्र्यप्रतिपत्तये ।  
इतिहासमिमं वक्ष्ये श्रृणुष्वावहितोऽनघ ॥ 5.44.2 ॥  
अस्त्यस्मिन्वसुधापीठे कोसलो नाम मण्डलः ।  
कल्पवृक्षवनं मेराविव रत्नगणाकरः ॥ 5.44.3 ॥  
तत्राभूद्ब्राह्मणः कश्चिद्गुणी गाधिरिति श्रुतः ।  
परमश्रोत्रियो धीमान्धर्ममूर्तिरिव स्थितः ॥ 5.44.4 ॥  
आबाल्यात्प्रविरक्तेन चेतसा स व्यराजत ।  
निष्कलङ्कावदातेन भुवनं नभसा यथा ॥ 5.44.5 ॥  
किमप्यभिमतं कार्यं विनिधाय स्वचेतसि ।  
बन्धुवृन्दाद्विनिष्क्रम्य तपस्तप्तुं वनं ययौ ॥ 5.44.6 ॥  
उत्फुल्लकमलं प्राप सरस्तत्र स विप्रराट्‌ ।  
चन्द्रः प्रसन्नविमलं तारासारमिवाम्बरम् ॥ 5.44.7 ॥  
आशौरिदर्शनं तस्मिंस्तपोर्थं सरसिद्विजः ।  
आकण्ठमम्बुनिर्मग्नः प्रावृट्‌पद्म इवाविशत् ॥ 5.44.8 ॥  
ययौ मासाष्टकं तस्य मग्नस्य सरसोऽम्भसि ।  
वासपङ्कजसंकोचमनाग्भग्नमुखच्छवेः ॥ 5.44.9 ॥  
अथैनं तपसा तप्तमाजगामैकदा हरिः ।  
निदाघार्तं घनः श्यामः प्रावृषीव धरातलम् ॥ 5.44.10 ॥  
श्रीभगवानुवाच ।  
विप्रोतिष्ठ पयोमध्याद्गृहाणाभिमतं वरम् ।  
अभीप्सितफलोपेतो जातस्ते नियमद्रुमः ॥ 5.44.11 ॥  
ब्राह्मण उवाच ।  
असंख्येयजगद्भूतहृत्पद्मकुहरालिने ।  
जगत्त्रयेकनलिनीसरसे विष्णवे नमः ॥ 5.44.12 ॥  
मायामिमां त्वद्रचितं भगवन्पारमात्मिकीम् ।  
द्रष्टुमिच्छामि संसारनाम्नीमान्ध्यैककारिणीम् ॥ 5.44.13 ॥  
श्रीवसिष्ठ उवाच ।  
इमां द्रक्ष्यसि मायां त्वं ततस्त्यक्ष्यति चेत्यजः ।  
उक्त्वा ययावदृश्यत्वं गान्धर्वमिव पत्तनम् ॥ 5.44.14 ॥  
गते विष्णौ समुत्तस्थौ जलात्स ब्राह्मणेश्वरः ।  
शीतलामलमूर्तित्वादिन्दुः क्षीरोदकादिव ॥ 5.44.15 ॥  
बभूव परितुष्टात्मा दर्शनेन जगत्पतेः ।  
दर्शनस्पर्शनैरिन्दोरुत्फुल्लमिव कैरवम् ॥ 5.44.16 ॥  
अथास्य कतिचित्तस्मिन्दिवसा निर्ययुर्वने ।  
हरिसंदर्शनानन्दवतो ब्राह्मणकर्मणा ॥ 5.44.17 ॥  
एकदारब्धवान्स्नानं सरस्युदितपङ्कजे ।  
चिन्तयन्वैष्णवं वाक्यं महर्षिरिव मानसे ॥ 5.44.18 ॥  
अथ स्नानविधावन्तर्जलमेष चकार ह ।  
सकलाघविघातार्थं परिवर्तमिवात्मना ॥ 5.44.19 ॥  
अन्तर्जलविधौ तस्मिन्विस्मृतध्यानमन्त्रधीः ।  
पर्यस्तसंवित्प्रसरः सोऽपश्यज्जलमध्यतः ॥ 5.44.20 ॥  
मृतमात्मानमात्मीये सदने शोच्यतां गतम् ।  
पतितं वातवेगेन कन्दरान्तरिव द्रुमम् ॥ 5.44.21 ॥  
प्राणापानप्रवाहेण मुक्तमन्तमुपागतम् ।  
संशान्तावयवस्पन्दं निर्वात इव खण्डकम् ॥ 5.44.22 ॥  
पाण्डुराननमाम्लानं वृक्षपर्णमिवारसम् ।  
शवीभूतमिवाग्लानं छिन्ननालमिवाम्बुजम् ॥ 5.44.23 ॥  
विपर्यस्तेक्षणं प्रातर्मग्नतारमिवाम्बरम् ।  
सावग्रहमिव ग्रामं सर्वतः पांसुधूसरम् ॥ 5.44.24 ॥  
बाष्पक्लिन्नमुखैर्दीनैः करुणाक्रन्दकारिभिः ।  
आवृतं बन्धुभिः खिन्नैः कुररैरिव पादपम् ॥ 5.44.25 ॥  
सेतुभङ्गगलद्वारिह्रियमाणमुखाब्जया ।  
नलिन्या समधर्मिण्या भार्यया पादयोः श्रितम् ॥ 5.44.26 ॥  
ताराक्रन्दरणद्रेफप्रलापालापलुब्धया ।  
मात्रा गृहीतं चिबुके नवव्यञ्जनलाञ्छिते ॥ 5.44.27 ॥  
अन्यैः पार्श्वगतैर्दीनैः स्रवदश्रुमुखैर्जनैः ।  
श्रितं गलदवश्यायैः शुष्कपर्णैरिव द्रुमम् ॥ 5.44.28 ॥  
वियोगभीत्या संयोगपरिहारपरैरिव ।  
दूरं विप्रसृतैरङ्गैरनात्मीयैरिवावृतम् ॥ 5.44.29 ॥  
परस्परमलग्नाभ्यामोष्ठाभ्यां दशनैः सितैः ।  
सविरागमिवाम्लानैर्हसन्तं स्वात्मजीवितम् ॥ 5.44.30 ॥  
मौनध्यानमिवापन्नं पङ्कादिव विनिर्मितम् ।  
अप्रबोधाय संसुप्तं विश्राम्यन्तमिवोच्चकैः ॥ 5.44.31 ॥  
बान्धवाक्रन्दसंरम्भकोलाहलगता गिरः ।  
स्नेहभावविचारार्थं श्रृण्वन्तमिव यत्नतः ॥ 5.44.32 ॥  
अथ तत्कालकल्लोलप्रलापाकुलचेष्टितैः ।  
सोरस्ताडनमूर्च्छोत्थनेत्रवारिवहाप्लुतैः ॥ 5.44.33 ॥  
क्रमेण स्वजनैः क्षुब्धैस्तराक्रन्दादिघर्घरैः ।  
निष्कालितममङ्गल्यमपुनर्दर्शनाय वै ॥ 5.44.34 ॥  
नीतं श्मशानं मांसान्त्रवसापङ्ककलङ्कितम् ।  
शुष्काशुष्करसक्लिन्नं कंकालशतसंकुलम् ॥ 5.44.35 ॥  
गृध्राभ्रच्छन्नसूर्यांशुचिताज्वलननिस्तमः ।  
शिवाशिवमुखज्वालाजालपल्लवितावनि ॥ 5.44.36 ॥  
वहद्रक्तसरित्स्नातमग्नकङ्कोग्रवायसम् ।  
रक्तार्द्रतन्त्रीप्रसरजालाबद्धजरत्खगम् ॥ 5.44.37 ॥  
तत्र ते ज्वलने दीप्ते चक्रुस्तं भस्मसाच्छवम् ।  
बान्धवाः सलिलापूरं समुद्रा इव वाडवे ॥ 5.44.38 ॥  
चितिश्चटचटास्फोटैः शवमाशु ददाह सा ।  
शुष्केन्धनबहूच्छूनज्वालाजालजटावली ॥ 5.44.39 ॥  
अभ्युल्लसत्कटकटारवमुक्तगन्ध-  
व्याप्ताम्बुवाहपटलोऽस्थिचयं हुताशः ।  
दन्ती सरन्ध्रमिव वेणुवनं समन्ता-  
दुद्वान्तमेदुररसं दलयांचकार ॥ 5.44.40 ॥

इत्यार्षे श्रीवासिष्ठमहारामायणे वाo मोक्षोपायेषूपशमप्रकरणे गाधिवृत्तान्ते गाधिविनाशो नाम चतुश्चत्वारिंशः सर्गः ॥ 44 ॥

  पञ्चचत्वारिंशः सर्गः 45

श्रीवसिष्ठ उवाच ।  
अथापश्यदसौ गाधिः स्वाधिपीवरया धिया ।  
अन्तर्जलस्थ एवान्तरात्मनात्मनि निर्मले ॥ 5.45.1 ॥  
भूतमण्डलपर्यन्तग्रामोपान्तनिवासिनाम् ।  
श्वपचानां स्त्रिया गर्भे स्थितिमात्मानमाकुलम् ॥ 5.45.2 ॥  
गर्भवासभराक्रान्तं पीडितं पेलवाङ्गकम् ।  
श्वपचीहृदये सुप्तं स्वविष्ठायामिवाकुलम् ॥ 5.45.3 ॥  
शनैः पक्वतया काले प्रसूतं मेचकच्छविम् ।  
श्वपच्या प्रावृषेवाब्दं श्याममावलितं मलैः ॥ 5.45.4 ॥  
संपन्नं श्वपचागारे शिशुं श्वपचवल्लभम् ।  
इतश्चेतश्च गच्छन्तमुत्पीडमिव यामुनम् ॥ 5.45.5 ॥  
द्वादशाब्ददशां यातं संस्थितं षोडशाब्दिकम् ।  
पीवरांसमुदाराङ्गं पयोदमिव मेदुरम् ॥ 5.45.6 ॥  
सारमेयपरीवारं विहरन्तं वनाद्वनम् ।  
निघ्नन्तं मृगलक्षाणि पौलिन्दीं स्थितिमागतम् ॥ 5.45.7 ॥  
तमाललतयेवाथ श्रितं श्वपचकान्तया ।  
स्तनस्तबकशालिन्या नवपल्लवहस्तया ॥ 5.45.8 ॥  
श्यामया मलिनाकारदशनामलमालया ।  
वनपल्लवया भूरिविलासवलिताङ्गया ॥ 5.45.9 ॥  
विलसन्तं वनान्तेषु तया सह नवेष्टया ।  
श्यामलं श्यामया भृङ्गं भृङ्ग्येव कुसुमर्द्धिषु ॥ 5.45.10 ॥  
वनपर्णलतापत्रे वसन्तं व्यसनातुरम् ।  
विन्ध्यकान्तारमाकारमभ्यागतमिवोद्भटम् ॥ 5.45.11 ॥  
विश्रान्तं वनकुञ्जेषु सुप्तं गिरिदरीषु च ।  
निलीनं पत्रपुञ्जेषु गुल्मकेषु कृतालयम् ॥ 5.45.12 ॥  
किंकिरातावतंसाढ्यं यूथिकास्रग्विभूषितम् ।  
केतकोत्तंससुभगं सहकारस्रगाकुलम् ॥ 5.45.13 ॥  
लुलितं पुष्पशय्यासु भ्रान्तमद्रितटीषु च ।  
तज्ज्ञं काननकोशेषु बहुज्ञं मृगमारणे ॥ 5.45.14 ॥  
प्रसूतमथ शैलेषु पुत्रान्निजकुलाङ्कुरान् ।  
अत्यन्तविषमोदन्तान्खदिरः कण्टकानिव ॥ 5.45.15 ॥  
कलत्रवन्तं संपन्नं स्थितं प्रक्षीणयौवनम् ।  
शनैर्जर्जरतां यातं वृष्टिहीनमिव स्थलम् ॥ 5.45.16 ॥  
ततो भूतग्रहग्रामजन्मदेशमुपेत्य तम् ।  
संस्थितं मठिकां पर्णैः कृत्वा दूरे मुनिन्द्रवत् ॥ 5.45.17 ॥  
जराजरठतां यातं स्वदेहसमपुत्रकम् ।  
जीर्णप्रायरसश्वभ्रतमालतरुसंनिभम् ॥ 5.45.18 ॥  
प्रौढं श्वपचगार्हस्थ्यं कुर्वाणं बहुबान्धवम् ।  
क्रूरनामार्थवचनं परां वृद्धिमुपागतम् ॥ 5.45.19 ॥  
अथापश्यदसौ गाधिर्यावत्तस्य कलत्रिणः ।  
जरठः श्वपचेभ्यश्च स्वात्मनो भ्रमहारिणः ॥ 5.45.20 ॥  
तत्कलत्रमशेषेण नीतमावृत्य मृत्युना ।  
आसारसलिलेनाशु वनपर्णगणो यथा ॥ 5.45.21 ॥  
प्रलपत्येक एवासावटव्यां दुः खकर्शितः ।  
वियूथ इव सारङ्गो विगतास्थोऽश्रुलोचनः ॥ 5.45.22 ॥  
दिनानि कतिचित्तत्र नीत्वा शोकपरीतधीः ।  
जहौ स्वदेशं संशुष्कपद्मं सर इवाण्डजः ॥ 5.45.23 ॥  
विजहार बहून्देशाननास्थश्चिन्तयान्वितः ।  
प्रेर्यमाण इवान्येन वातनुन्न इवाम्बुदः ॥ 5.45.24 ॥  
एकदा प्राप कीराणां मण्डले श्रीमतीं पुरीम् ।  
खेचरो विहरञ्शून्ये सद्विमानमिवाम्बरे ॥ 5.45.25 ॥  
नृत्यद्रत्नांशुकच्छन्नमार्गवृक्षलताङ्गनम् ।  
आगुल्फाकीर्णकुसुमं चन्दनागुरुसुन्दरम् ॥ 5.45.26 ॥  
सामन्तैर्ललनाभिश्च नागरैश्च निरन्तरम् ।  
स्वर्गमार्गोपमं राजमार्गमध्यमवाप सः ॥ 5.45.27 ॥  
मणिरत्नकृतागारं तत्र मङ्गलहस्तिनम् ।  
ददर्शामरशैलेन्द्रमिव संचारचञ्चलम् ॥ 5.45.28 ॥  
मृते राजनि राजार्थं विहरन्तमितस्ततः ।  
रत्नज्ञमिव रत्नार्थं चिन्तामणिदिदृक्षया ॥ 5.45.29 ॥  
तमसौ श्वपचो नागं कौतुकोद्धुरया दृशा ।  
चिरमालोकयामास स्पन्दयुक्ताचलोपमम् ॥ 5.45.30 ॥  
आलोकयन्तमादाय तं करेण स वारणः ।  
स्वकटेऽयोजयन्मेरुस्तटेऽर्कमिव सादरम् ॥ 5.45.31 ॥  
तस्मिन्कटगते नेदुर्जयदुन्दुभयोऽभितः ।  
कल्पाम्बुद इवाकाशमधिरूढे महार्णवाः ॥ 5.45.32 ॥  
पूरिताशो बभौ राजा जयतीति जनस्वनः ।  
उदभूत्संप्रबुद्धानां विहगानामिवारवः ॥ 5.45.33 ॥  
उदभूद्बन्दिवृन्दानां घनकोलाहलस्ततः ।  
वेलाविलुलिताम्बूनामम्बुधीनामिव ध्वनिः ॥ 5.45.34 ॥  
तं तत्रावरयामासुर्मण्डनार्थं वराङ्गनाः ।  
क्षीरोदगतविभ्रान्ता लहर्य इव मन्दरम् ॥ 5.45.35 ॥  
मानिन्यस्तं गुणप्रोतैर्नानारत्नैरपूरयन् ।  
नानाप्रभाप्रभातार्का वेला इव तटाचलम् ॥ 5.45.36 ॥  
तुषारशिशिरस्पर्शैस्तास्तं हारैरभूषयन् ।  
श्यामा वननदीपूरैर्वर्षाः श्रृङ्गमिवोत्तमम् ॥ 5.45.37 ॥  
विचित्रवर्णसौगन्ध्यैः पुष्पैरावलयन्स्त्रियः ।  
वनं मधुश्रिय इव तं लोलकरपल्लवाः ॥ 5.45.38 ॥  
नानावर्णरसामोदैस्तास्तमाशु विलेपनैः ।  
अलेपयन्प्रभाजालैर्नगोऽभ्रमिव धातुभिः ॥ 5.45.39 ॥  
रत्नकाञ्चनकान्तोऽसावाददे चित्तमाततम् ।  
संध्याभ्रतारेन्दुनदीव्याप्तं मेरुरिवाम्बरम् ॥ 5.45.40 ॥  
भूषितः सविलासाभिर्बालवल्लीभिरावृतः ।  
रत्नपुष्पांशुकाकीर्णः कल्पवृक्ष इवाबभौ ॥ 5.45.41 ॥  
तादृशं तमुपाजग्मुः परिवारसमन्विताः ।  
सर्वाः प्रकृतयः फुल्लं मार्गद्रुममिवाध्वगाः ॥ 5.45.42 ॥  
ता एनमासने सैंहे तत्राभिषिषिचुः क्रमात् ।  
तस्मिन्नेव गजे शक्रमैरावत इवामराः ॥ 5.45.43 ॥  
एवं स श्वपचो राज्यं प्राप कीरपुरान्तरे ।  
आरण्यं हरिणं पुष्टमप्राणमिव वायसः ॥ 5.45.44 ॥  
कीरीकरलाम्भोजप्रमृष्टचरणाम्बुजः ।  
सर्वाङ्गे कुङ्कुमापैः संध्याम्बुधरशोभनः ॥ 5.45.45 ॥  
जज्वाल कीरनगरे नागरीगणवानसौ ।  
सिंहीगणयुतः सिंहो यता कुसुमिते वने ॥ 5.45.46 ॥  
हरिहतकरिकुम्भोन्मुक्तमुक्ताकलाप-  
प्रविरचितशरीरः शान्तचिन्ताविषादः ।  
अरमत सह सद्भिस्तत्र भोगैः सरस्यां  
रविकरमदतप्तो वारिपूरैरिवेभः ॥ 5.45.47 ॥  
परिविसृतनृपौजाः सर्वदिक्संस्थिताज्ञः  
कतिपयदिवसेहासिद्धदेशव्यवस्थः ।  
प्रकृतिभिरलमूढाशेषराजन्यभारः  
स गवल इति नाम्ना तत्र राजा बभूव ॥ 5.45.48 ॥

इत्यार्षे श्रीवासिष्ठमहारामायणे वाo देo मोक्षोपायेषूपशमप्रकरणे गाधिवृत्तान्ते श्वपचराज्यलाभो नाम पञ्चचत्वारिंशः सर्गः ॥ 45 ॥  
  

  षट्‌चत्वारिंशः सर्गः 46

श्रीवसिष्ठ उवाच ।  
विलासिनीभिर्वलितो मन्त्रिमण्डलपूजितः ।  
वन्दितः सर्वसामन्तैश्छत्रचामरलालितः ॥ 5.46.1 ॥  
सिद्धानुशासनः कान्तो ज्ञातराज्यगुणक्रमः ।  
वीतशोकभयायासप्रज्ञः (1) प्राप्तमहादशः ॥ 5.46.2 ॥  
(1. प्रजः इति साधीयानत्र.)  
विस्मृतात्मस्वभावोऽभूदनिशं स्तवमङ्गलैः ।  
आनन्दपूर्णया वृत्त्या भृशं क्षीब इवासवैः ॥ 5.46.3 ॥  
कीरेषु श्वपचो राज्यं वर्षाण्यष्टौ चकार ह ।  
आर्यवृत्तमशेषेण तावत्कालं बभार ह ॥ 5.46.4 ॥  
यदृच्छयैकदाथासावतिष्ठत्त्यक्तभूषणः ।  
अतमस्तारकेन्द्वर्कतेजोऽम्भोदमिवाम्बरम् ॥ 5.46.5 ॥  
बह्वमन्यत नो हराकेयूरवलयान्यसौ ।  
प्रभुताबृंहितं चेतो नाहार्यमभिनन्दति ॥ 5.46.6 ॥  
एक एवाजिरं बाह्यं तादृग्वेषः स निर्ययौ ।  
मुख्याङ्गं णान्नभोभागादस्तं गच्छन्निवांशुमान् ॥ 5.46.7 ॥  
तत्रापश्यद्धनं श्यामं पीनं श्वपचपेटकम् ।  
गायन्मृदु वसन्तोत्थं कोकिलानामिव व्रजम् ॥ 5.46.8 ॥  
धुनानं वल्लकीतन्त्रीं करपल्लवलीलया ।  
मृदुरेफं रणद्रेफामलिश्रेणिमिव द्रुवम् ॥ 5.46.9 ॥  
एकस्तस्मात्समुत्तस्थौ जरावान्रक्तलोचनः ।  
काचश्रृङ्गहिमापूर्णमिव श्वपचनायकः ॥ 5.46.10 ॥  
भो कटंजेति सहसा वदन्कीरमहीपतिम् ।  
इह राजा भवन्तं वा कच्चिद्गेयक्रियाविदम् ॥ 5.46.11 ॥  
रक्तकण्ठं मानयति रागवानिव कोकिलम् ।  
आपूरयति वा कच्चिद्गृहवस्त्रासनार्पणैः ॥ 5.46.12 ॥  
मधू रसालविटपं फलपुष्पभरैरिव ।  
दर्शनेन तवाद्याहं परां निर्वृतिमागतः ॥ 5.46.13 ॥  
पद्मं सूर्योदयेनेव चन्द्रोदय इवौषधी ।  
आनन्दानामशेषाणां लाभानां महतामपि ॥ 5.46.14 ॥  
विश्रामाणामनन्तानां सीमान्तो बन्धुदर्शनम् ।  
श्वपचे प्रवदत्येवं राजा यावत्तया तया ।  
चकार तत्कालजया चेष्टयैवावधीरणम् ॥ 5.46.15 ॥  
तावद्वातायनगताः कान्ताः प्रकृतयस्तथा ।  
श्वपचोऽयमिति ज्ञात्वा म्लानतामलमाययुः ॥ 5.46.16 ॥  
पद्मास्तुषारप्रावृष्ट्या ग्रामाः सावग्रहा इव ।  
दाववन्त इवाद्रीन्द्रा नागरा न विरेजिरे ॥ 5.46.17 ॥  
नृपोऽवधीरयामास तां तां श्वपचसंकथाम् ।  
वृक्षाग्रगतमार्जारफेत्कारं मृगराडिव ॥ 5.46.18 ॥  
सत्वरं प्रविवेशान्तःपुरमाम्लानमानवम् ।  
राजहंस इवावर्षे सीदत्सरसिजं सरः ॥ 5.46.19 ॥  
सर्वावयवविश्रान्तां म्लानतामयमाययौ ।  
जानुस्तम्भान्तरमहारन्ध्राग्निरिव दुर्द्रुमः ॥ 5.46.20 ॥  
तत्रापश्यदसौ सर्वं विषण्णवदनं जनम् ।  
जालं कुङ्कुमपुष्पाणां भुक्तमूलमिवाखुना ॥ 5.46.21 ॥  
मन्त्रिणो नागरा नार्यस्ततस्ते तं महीपतिम् ।  
नास्प्राक्षुरपि तिष्ठन्तं गृह एव शवं यथा ॥ 5.46.22 ॥  
भृत्याश्चाकृतसत्कारं दूर एनमथात्यजन् ।  
दुः खयुक्ता घनस्नेहा अपि बालाः शवं यथा ॥ 5.46.23 ॥  
अनानन्दमुखं श्यामं शरीरं श्रीविवर्जितम् ।  
दग्धं स्थलमिवैनं ते बह्वमन्यन्त नाकुलाः ॥ 5.46.24 ॥  
धूमायमानदेहस्य परितापदशाविती ।  
नाढौकतास्य जनता पार्श्वमग्निर्गिरेरिव ॥ 5.46.25 ॥  
मन्दोत्साहाः समुद्भूताः सभ्यसंघातवर्जिताः ।  
न तदाज्ञाः पदं प्रापुर्भस्मनीवाम्बुविप्रुषः ॥ 5.46.26 ॥  
क्रूरकर्मकराकारात्संगताशुभदायिनः ।  
तस्माद्विशेषेण जना राक्षसादिव दुद्रुवुः ॥ 5.46.27 ॥  
एक एव बभूवासौ जनमध्यगतोऽपि सन् ।  
अर्थादिगुणनिर्मुक्तः परदेश इवाध्वगः ॥ 5.46.28 ॥  
भृशमालपतेऽप्यस्मै नालापं नागरा ददुः ।  
मुक्ताजालयुतायापि कीचकायाध्वगा इव ॥ 5.46.29 ॥  
अथ सर्वे वयं दीर्घकालं श्वपचदूषिताः ।  
प्रायश्चित्तैर्न शुद्ध्यामः प्रविशामो हुताशनम् ॥ 5.46.30 ॥  
इति निर्णीय नगरे नागरा मन्त्रिणस्तथा ।  
अभितो ज्वालयामासुश्चिताः शुष्केन्धनैधिताः ॥ 5.46.31 ॥  
ज्वलितास्वभितस्तासु तारकास्विव खे तदा ।  
बभूव नगरं सर्वमाक्रन्दपरमानवम् ॥ 5.46.32 ॥  
करुणारावमुखरैः कलत्रैर्बाष्पवर्षिभिः ।  
अवष्टब्धं ज्वलत्कुण्डोपान्तमन्दरुदत्प्रजम् ॥ 5.46.33 ॥  
अग्निकुण्डप्रविष्टानां मन्त्रिणां भृत्यरोदनैः ।  
रुदत्क्रन्दद्दृढतरमरण्यमिव मारुतैः ॥ 5.46.34 ॥  
चितादीपितविप्रेन्द्रमांसमांसलगन्धया ।  
जातनीहारमुत्पातवात्ययावकरोद्धतैः ॥ 5.46.35 ॥  
वातदीर्घवसागन्धदूरानीतखगोर्जितैः ।  
चक्रैर्व्योमाभवच्छन्नभास्करं जलदैरिव ॥ 5.46.36 ॥  
वातोद्धूतचितावह्निप्रज्वलद्व्योममण्डलम् ।  
उड्डीनाग्निकणव्राततारासारदिगन्तरम् ॥ 5.46.37 ॥  
प्रमत्ततस्करक्रन्दद्वेल्लद्बालकुमारकम् ।  
संत्रस्तनागरापास्तजीविताख्यमसंस्थिति ॥ 5.46.38 ॥  
अलक्षितगृहं चौरलुण्ठिताखिलसंचयम् ।  
त्यक्तपुत्रकलत्रं तन्मरणव्यग्रनागरम् ॥ 5.46.39 ॥  
तस्मिंस्तथा वर्तमाने कष्टे विधिविपर्यये ।  
अशेषजनताशेषकल्पान्तसदृशस्थितौ ॥ 5.46.40 ॥  
राज्यसज्जनसंपर्कपवित्रीकृतधीरधीः ।  
गवलश्चिन्तयामास शोकेनाकुलचेतनः ॥ 5.46.41 ॥  
मदर्थे हि कदर्थोऽयं देशेऽस्मिन्स्थितिमागतः ।  
अकालकल्पान्तमयः सर्वनायकनाशनः ॥ 5.46.42 ॥  
किं मे जीवितदुःखेन मरणं मे महोत्सवः ।  
लोकनिन्द्यस्य दुर्जन्तोर्जीवितान्मरणं वरम् ॥ 5.46.43 ॥  
इति निश्चित्य गवलो ज्वलिते ज्वलने पुनः ।  
पतङ्गवदनुद्वेगमकरोदाहुतिं वपुः ॥ 5.46.44 ॥  
तस्मिन्बलाद्गवलनाम्नि हुताशराशौ  
देहे पतत्यवयवाकुलतां प्रयाते ।  
स्वाङ्गावदाहदहनस्फुरणानुरोधा-  
दन्तर्जले झटिति बोधमवाप गाधिः ॥ 5.46.45 ॥  
श्रीवाल्मीकिरुवाच ।  
इत्युक्तवत्यथ मुनौ दिवसो जगाम  
सायंतनाय विधयेऽस्तमिनो जगाम ।  
स्नातुं सभा कृतनमस्करणा जगाम  
श्यामाक्षये रविकरैश्च सहाजगाम ॥ 5.46.46 ॥

इत्यार्षे श्रीवासिष्ठमहारामायणे वाo देo मोक्षोo उपशमप्रकरणे गाधिवृत्तान्ते राज्यभ्रंशो नाम षट्‌चत्वारिंशः सर्गः ॥ 46 ॥  
॥ द्वादशो दिवसः ॥

  सप्तचत्वारिंशः सर्गः 47

श्रीवसिष्ठ उवाच ।  
मुहूर्तद्वितयेनाथ गाधिराधिभवभ्रमात् ।  
प्रशशामाकुलीभावो वेलावर्त इवाम्बुधेः ॥ 5.47.1 ॥  
मनोनिर्माणसंमोहात्तस्मात्स विरराम ह ।  
कल्पान्तसमये ब्रह्मा जगद्विरचनादिव ॥ 5.47.2 ॥  
बोधमाप शनैः शान्तः स्वमेवोन्निद्रधीरिव ।  
क्षीबतायां प्रशान्तायां यथा परिणताशयः ॥ 5.47.3 ॥  
अयं सोऽहमिदं कार्यमिदं नेति ददर्श ह ।  
निशाव्यपगमे लोको यथा क्षीणे तमः पटे ॥ 5.47.4 ॥  
स्मृतस्वरूपोऽथ पदमुद्दध्रे स जलान्तरात् ।  
शिशिरान्ते प्रवृत्तास्यं सरोजमिव माधवः ॥ 5.47.5 ॥  
एतद्वारिककुब्‌व्योमवतीं वसुमतीमिमाम् ।  
अन्यामिव पुनः पश्यन्विस्मयं परमं ययौ ॥ 5.47.6 ॥  
कोऽहं किमिव पश्यामि किमकार्षमहं किल ।  
एवं विचारयंश्चित्रं सभ्रूभङ्गमभूत्क्षणम् ॥ 5.47.7 ॥  
श्रान्तस्तत्क्षणमात्रेण संभ्रमं दृष्टवानहम् ।  
इति विज्ञाय सलिलादुदस्थादुदयार्कवत् ॥ 5.47.8 ॥  
चिन्तयामास च तटे क्व सा माता क्व सा प्रिया ।  
यदाहं मृतिमायातो मध्ये मातृमहेलयोः ॥ 5.47.9 ॥  
बालस्य मातापितरौ नष्टौ किल ममामतेः ।  
वातनीतस्य पत्रस्य वल्लीवृक्षमिवासिना ॥ 5.47.10 ॥  
अविवाहोऽस्मि जानामि न स्वरूपमपि स्त्रियः ।  
दुष्टायाः क्षोभकारिण्या मदिराया इव द्विजः ॥ 5.47.11 ॥  
अतिदूरतरीभूताः स्वदेशस्य स्वबान्धवाः ।  
के नाम मम येषां ते मध्ये जीवं त्यजाम्यहम् ॥ 5.47.12 ॥  
तस्मादेतत्समुद्भूतमहं किं नाम दृष्टवान् ।  
विविधारम्भसंरम्भं गन्धर्वनगरं यथा ॥ 5.47.13 ॥  
तदास्तामेतदेषा हि बन्धुमध्ये मृतस्थितिः ।  
मायामोहे मनागस्मिन्न सत्यमुपलभ्यते ॥ 5.47.14 ॥  
नित्यमेवमनन्तासु भ्रान्तिदृष्टिषु देहिनाम् ।  
चेतो भ्रमति शार्दूलो वनराजिष्विवोन्मदः ॥ 5.47.15 ॥  
अवधार्येति तं चित्ते मोहं गाधिर्निनाय सः ।  
दिनानि कतिचित्तस्मिन्स्वक एवाश्रमे तदा ॥ 5.47.16 ॥  
एकदा गादिमगमत्कश्चित्तत्र प्रियोऽतिथिः ।  
ब्रह्माणमिव दुर्वासाः स विशश्राम सश्रमः ॥ 5.47.17 ॥  
परमां तुष्टिमानीतः फलपुष्परसाशनैः ।  
सोऽतिथिर्गाधिना तेन वसन्तेनेव पादपः ॥ 5.47.18 ॥  
मिथो वन्दितसंध्यौ तौ कृतजाप्यावुभावपि ।  
क्रमाच्छयनमासाद्य तस्थतुर्मृदुपल्लवम् ॥ 5.47.19 ॥  
ततः प्रावर्तते (1) शान्ता तयोस्तापसयोः कथा ।  
(1. प्रावर्तत ई इति छेदः.)  
स्वव्यापारोचिता पुष्पश्रीरिवर्तुत्वमाशयोः ॥ 5.47.20 ॥  
तं पप्रच्छातिथिं गाधिः प्रसङ्गपतितं वचः ।  
किं ब्रह्मन्सुकृशाङ्गस्त्वं किमिति श्रमवानसि ॥ 5.47.21 ॥  
अतिथिरुवाच ।  
ममातिकार्श्यश्रमयोर्भगवन् श्रृणु कारणम् ।  
कथयामि तथाभूतं वयं नासत्यवादिनः ॥ 5.47.22 ॥  
अस्त्यस्मिन्वसुधापीठे उत्तराशानिकुञ्जके ।  
कीरो नामातिविख्यातः श्रीमाञ्जनपदो महान् ॥ 5.47.23 ॥  
तत्राहमवसं मासं पूज्यमानः पुरे जनैः ।  
नानात्मस्वादलोलात्मा चित्तवेतालमोहितः ॥ 5.47.24 ॥  
एकदैकेन तत्रोक्तं कथाप्रस्तावतः क्वचित् ।  
इहाभूच्छ्वपचो राजा वर्षाण्यष्टौ द्विजेति मे ॥ 5.47.25 ॥  
ततो ग्रामेषु तत्पृष्टैः प्रोक्तं सकलजन्तुभिः ।  
राजा बभूव श्वपचो वर्षाण्यष्टाविहेति तैः ॥ 5.47.26 ॥  
सोऽयमन्ते परिज्ञातः प्रविष्टो ज्वलनं जवात् ।  
ततो द्विजशतानीह प्रविष्टानि हुताशनम् ॥ 5.47.27 ॥  
इति तेषां मुखाच्छ्रुत्वा तस्मान्निर्गत्य मण्डलात् ।  
प्रयागेऽकरवं शुद्ध्यै प्रायश्चित्तमहं द्विज ॥ 5.47.28 ॥  
कृत्वा चान्द्रायणस्यान्ते तृतीयस्याद्य पारणम् ।  
इहाहमागतस्तेन श्रान्तोस्म्यतिकृशोस्मि च ॥ 5.47.29 ॥  
श्रीवसिष्ठ उवाच ।  
इति श्रुतवता तेन गाधिना स तदा द्विजः ।  
भूयः पृष्टोऽप्येतदेव कथयामास नान्यथा ॥ 5.47.30 ॥  
अथ विस्मयवान्गाधिस्तां नीत्वा तत्र शर्वरीम् ।  
जगद्गेहमहादीपे रवावुदयमागते ॥ 5.47.31 ॥  
कृतप्रातः स्नानविधावापृच्छय स्वातिथौ गते ।  
इदं संचिन्तयामास विस्मयोद्धुरया धिया ॥ 5.47.32 ॥  
यन्मयां संभ्रमे दृष्टं सत्यभूतं द्विजेन तत् ।  
उक्तं ममेति किं नाम स्यान्मायाशम्बरक्रमः ॥ 5.47.33 ॥  
यद्बन्धुमध्ये मरणं मया तद्दृष्टमात्मनः ।  
सा मायैव न संदेहः शेषं पश्यामि तस्य तम् ॥ 5.47.34 ॥  
तदात्मश्वपचोदन्तं द्रष्टुं तावदखिन्नधीः ।  
भूतमण्डलपर्यन्तग्रामं गच्छामि सत्वरम् ॥ 5.47.35 ॥  
इति संचिन्तयन्गन्तुं मण्डलान्तरमादरात् ।  
उत्तस्थौ भास्करः पार्श्वं मेरोर्द्रष्टुमिवोद्यतः ॥ 5.47.36 ॥  
मनोराज्यमपि प्राज्ञा लभन्ते व्यवसायिनः ।  
गाधिना स्वप्नसंदृष्टं गत्वा लब्धमखण्डितम् ॥ 5.47.37 ॥  
सर्वमध्यवसायेन दुष्प्रापमपि लभ्यते ।  
पश्यन्गाधिर्जगन्मायां प्रमेयीकर्तुमुद्यतः ॥ 5.47.38 ॥  
विनिर्गत्याभवन्मार्गे प्रावृडोघजवेन सः ।  
देशानुल्लङ्घयामास बहून्वाततुरङ्गवत् ॥ 5.47.39 ॥  
तच्चेदृशनिजाचारं भूतमण्डलमागतः ।  
करभः कण्टकार्थ्येकः कारञ्जमिव काननम् ॥ 5.47.40 ॥  
तत्र संवित्स्थितेनैव संनिवेशेन वै पुनः ।  
अफस्यद्ग्रामकं कंचिद्गन्धर्व इव पत्तनम् ॥ 5.47.41 ॥  
ददर्श तस्य पर्यन्ते तमेव श्वपचालयम् ।  
अधस्ताद्भूवनस्येव पाताले नरकव्रजम् ॥ 5.47.42 ॥  
चित्तचिन्तितविस्तारं तन्निवेशमयं परम् ।  
गन्धर्ववदसावात्मश्वपचत्वं च दृष्टवान् ॥ 5.47.43 ॥  
तेनैव संनिवेशेन प्राग्दृष्टं श्वपचास्पदम् ।  
तस्य कामपि वैराग्यपदवीमनयन्मनः ॥ 5.47.44 ॥  
प्रावृडासारलुठितं भित्तिजातयवाङ्कुरम् ।  
पर्यस्तच्छादनार्धाङ्कं किंचिदादृष्टतल्पकम् ॥ 5.47.45 ॥  
दारिद्र्यं तद्दृढमिव दौर्भाग्यमिव कुड्यमत् ।  
भ्रष्टाङ्गमिव दौरात्म्यं दौःस्थित्यमिव खण्डितम् ॥ 5.47.46 ॥  
गाधिर्दन्तावदलितैर्गवाश्वमहिषास्थिभिः ।  
धवलैर्व्याप्तपर्यन्तं साक्ष्यं कर्तुमिव स्थितैः ॥ 5.47.47 ॥  
भुक्तं पीतं पुरा तेन येषु खर्परकेषु वै ।  
तैरस्पन्दाभ्रसलिलैः पानपूर्णैरिवावृतम् ॥ 5.47.48 ॥  
ताभिरेवान्त्रतन्त्रीभिः संशुष्काभिर्लतावृतैः ।  
तृष्णाभिरिव दीर्घाभिः परितः परिवेष्टितम् ॥ 5.47.49 ॥  
चिरमालोकयामास स तदात्मगृहं जवात् ।  
प्राक्तनं शुष्कशवतां यातं देहमिवात्मवान् ॥ 5.47.50 ॥  
अतिविस्मयमातस्थौ ग्रामकं समुपाययौ ।  
उल्लङ्घ्य म्लेच्छनगरमार्यदेशमिवाध्वगः ॥ 5.47.51 ॥  
तत्रापृच्छज्जनं साधो कच्चित्स्मरति भो भवान् ।  
प्राग्वृत्तमस्य ग्रामस्य पर्यन्ते श्वपचक्रमम् ॥ 5.47.52 ॥  
सर्व एव हि धीमन्तश्चिरवृत्तमपि स्फुटम् ।  
करस्थमिव पश्यन्ति मयेति सुजनाच्छ्रुतम् ॥ 5.47.53 ॥  
अत्र श्वपचमेकान्ते वासिनं वृद्धमुत्तमम् ।  
स्मरस्येनं किमुत भो दुःखानामिव देहकम् ॥ 5.47.54 ॥  
यदि जानासि भोः साधो तन्मे कथ्य तत्त्वतः ।  
पान्थ संशयविच्छेदे महत्पुण्यफलं स्मृतम् ॥ 5.47.55 ॥  
भूयो भूय इति ग्राम्याः पृष्टा गाधिद्विजन्मना ।  
अनल्पस्मयसंरम्भमार्तेनेव चिकित्सकाः ॥ 5.47.56 ॥  
ग्राम्या ऊचुः ।  
यथा कथयसि ब्रह्मंस्तत्तथा न तदन्यथा ।  
कटंजनामा श्वपच इहाभूद्दारुणाकृतिः ॥ 5.47.57 ॥  
पुत्रपौत्रसुहृद्भृत्यबन्धुस्वजनपेटकम् ।  
यस्यातिविस्तीर्णमभूत्पत्रवृन्दं तरोरिव ॥ 5.47.58 ॥  
यस्य वृद्धस्य तत्सर्वं कलत्रं मृत्युराच्छिनत् ।  
अद्रेः पुष्पफलोपेतं दावो वनमिवानलः ॥ 5.47.59 ॥  
यस्ततो देशमुत्सृज्य ययौ कीरपुरान्तरम् ।  
वर्षाण्यष्टावनुद्वेगं तत्र राजा बभूव सः ॥ 5.47.60 ॥  
यस्तत्रार्थं परिज्ञाय जनैर्दूरे निराकृतः ।  
यथा राशिरनर्थस्य यथा ग्रामे विषद्रुमः ॥ 5.47.61 ॥  
ततो जनेऽग्निं प्रविशत्यात्मना यो हुताशनम् ।  
आर्यतामार्यसंसर्गादागतः प्रविवेश ह ॥ 5.47.62 ॥  
किं त्वमेव प्रयत्नेन श्वपचं पृच्छसि प्रभो ।  
किं ते बन्धुरसौ कच्चिदभवस्त्बं स्वतोऽथवा ॥ 5.47.63 ॥  
एवं कथयतो ग्राम्यान्गाधिः पृच्छन्पुनः पुनः ।  
सर्वेषु तत्र प्रान्तेषु मासमेकमुवास सः ॥ 5.47.64 ॥  
यथा तेनानुभूतं तच्छ्वापचं तत्तथैव तैः ।  
ग्रामीणैस्तस्य कथितं सर्वैरेवावखण्डितम् ॥ 5.47.65 ॥  
अव्याहतं सकलभूतमुखादथैत-  
दाकर्ण्य सम्यगवलोक्य यथानुभूतम् ।  
गाधिः शशाङ्कमलवद्धृदयेऽधिरूढं  
गूढाकृतिः परमविस्मयमाजगाम ॥ 5.47.66 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे गाधिवृत्तान्ते प्रत्यक्षावलोकनं नाम सप्तचत्वारिंशः सर्गः ॥ 47 ॥

  अष्टचत्वारिंशः सर्गः 48

श्रीवसिष्ठ उवाच ।  
लुठितं श्वपचागारे पुनर्विस्मयमाययौ ।  
गाधेर्मनो हि नायाति तृप्तिमाश्चर्यदर्शने ॥ 5.48.1 ॥  
तत्रावलोकयामास स्थानानि सदनानि च ।  
कल्पक्षोभविवृत्तानि जगन्तीवाम्बुजोद्भवः ॥ 5.48.2 ॥  
उवाच स्वात्मनैवेदमरण्ये लुठितालये ।  
शुष्कास्थिमालावलिते पिशाचक इव द्रुमे ॥ 5.48.3 ॥  
इमास्ता मृतमातङ्गदन्तमाला वृतौ कृताः ।  
अद्यापि संस्थिताः कल्पं प्रतिमेरुशिखा इव ॥ 5.48.4 ॥  
इह तद्वानरीमांसं पक्ववंशाङ्कुरैः सह ।  
भुक्तं पुरासवोन्मत्तैः सह श्वपचबन्धुभिः ॥ 5.48.5 ॥  
आलिङ्ग्य श्वपवश्यामामिह केसरिवर्मणि ।  
सुप्तमापीय मैरेयं तिक्तं गजमदेन च ॥ 5.48.6 ॥  
कौलेयककुटुम्बिन्यः पिण्याकपलवर्धिताः ।  
इह बद्धा वरत्राभिर्मृतेभरदकाष्ठके ॥ 5.48.7 ॥  
इह वारणमुक्तानां ददासीत्पिठरत्रयम् ।  
पिनद्धं माहिषेणोग्रचर्मणाम्बुदशोभिना ॥ 5.48.8 ॥  
स्थलीष्वेतासु तास्वत्र सह श्वपचबालकैः ।  
चिरं विलुठितं चूतपत्रपुञ्जे पिकैरिव ॥ 5.48.9 ॥  
अत्र तद्वालनिः श्वासरणद्वंशप्रवृकत्तवत् ।  
गीतं पीतं शुनीरक्तं साधिता शवभूषितः ॥ 5.48.10 ॥  
अत्र सार्धं कुटुम्बेन जन्यत्रेषु कुटुम्बिना ।  
मृत्तं तत्कृतमुन्नादं कल्लोलैर्जलधाविव ॥ 5.48.11 ॥  
अत्रोड्डयनलोलानां काकभासपतत्त्रिणाम् ।  
धृतानामन्यदाशार्थं ग्रथितं वंशपञ्जरम् ॥ 5.48.12 ॥  
श्रीवसिष्ठ उवाच ।  
एवंप्रायाः स्मरन्गाधिः प्राक्तनीः श्वपचक्रियाः ।  
विस्मयोत्कम्पितशिरा धातुश्चेष्टां परामृशत् ॥ 5.48.13 ॥  
चचाल तस्माद्दीर्घेण देशात्कालेन कार्यवित् ।  
भूतमण्डलमुत्सृज्य प्राप देशान्तरं क्रमात् ॥ 5.48.14 ॥  
समुल्लङ्घ्य नदीशैलमण्डलारण्यसंततिम् ।  
आससाद तुषाराद्रिरत्नं किल जनास्पदम् ॥ 5.48.15 ॥  
तत्र प्राप महीपालनगरं नगसंनिभम् ।  
जगद्भ्रमणखिन्नात्मा स्वर्लोकमिव नारदः ॥ 5.48.16 ॥  
अथात्मनानुभूतानि दृष्टान्यासेवितानि च ।  
स्थानानि नगरे पश्यन्पप्रच्छ जनमादृतः ॥ 5.48.17 ॥  
साधो स्मरसि किंचित्त्वमिह श्वपचमीश्वरम् ।  
यदि जानासि तत्त्वं मे वर्णयाशु यथाविधि ॥ 5.48.18 ॥  
नागरा ऊचुः ।  
अभूदिहाष्टो वर्षाणि श्वपचो भूमिपो द्विज ।  
राजत्वमर्पितं यस्य नाम मङ्गलहस्तिना ॥ 5.48.19 ॥  
अन्ते च संपरिज्ञातः स प्रविष्टो हुताशनम् ।  
अद्य द्वादशवर्षाणि समतीतानि तापस ॥ 5.48.20 ॥  
यं यं पृच्छत्यसौ गाधिर्जनं जातकुतूहलः ।  
तस्य तस्य मुखादेव श्रृणोत्यास्वादयत्यपि ॥ 5.48.21 ॥  
अथापश्यत्पुरे तस्मिन्नृपं सबलवाहनम् ।  
देवं चक्रधरं विष्णुं मन्दिरान्निर्गतं बहिः ॥ 5.48.22 ॥  
स दृष्ट्वा स्थिगिताकाशं चलरेणुपयोधरैः ।  
प्राक्तनीं राजतां स्मृत्वा समुवाचातिविस्मयः ॥ 5.48.23 ॥  
हमास्ताः कीरकामिन्यः पद्मगर्भोपमत्वचः ।  
कनकद्रववर्णिन्यो लोलनीलोत्पलेक्षणाः ॥ 5.48.24 ॥  
चामरौघा इमे चन्द्रकरसंपिण्डपाण्डुराः ।  
स्थिरनिर्झरसंकाशाः काशपुष्पचया इव ॥ 5.48.25 ॥  
कान्ताभिरवधूयन्ते बालव्यजनराजयः ।  
इमास्ता वनवल्लीभिर्दीप्यमाना इवर्द्धयः ॥ 5.48.26 ॥  
इमास्ता मत्तमातङ्गघटा घटितदिक्तटाः ।  
संकल्पपादपा मेरोरिव श्रृङ्गपरम्पराः ॥ 5.48.27 ॥  
एते ते यमवारीशकुबेरप्रतिमौजसः ।  
सामन्ता वासवस्येव लोकपाला महीभृतः ॥ 5.48.28 ॥  
इमास्ताः सर्ववस्त्वोघाः सर्वाभिमतदास्तताः ।  
कल्पवृक्षलताकुञ्जसुन्दर्यो गृहपङ्क्तयः ॥ 5.48.29 ॥  
इदं तत्कीरजनताराज्यं प्राग्भुक्तमद्य मे ।  
आत्मजन्मान्तराचार इव प्रत्यक्षतां गतम् ॥ 5.48.30 ॥  
सत्यं स्वप्न इवायं मे जाग्रद्भूतः पुनः स्थितः ।  
न जाने किंकृतोत्थाना मायेयं प्रविजृम्भते ॥ 5.48.31 ॥  
अहो नु खलु दीर्घेण मनोमोहेन वल्गता ।  
वैवश्यमुपनीतोऽहं जालेनेव शकुन्तकः ॥ 5.48.32 ॥  
हा धिक्कष्टमबुद्धं मे मनो वासनया हतम् ।  
पश्यति भ्रमजालानि विततानि शिशोरिव ॥ 5.48.33 ॥  
एषा हि माया महती तेन मे चक्रधारिणा ।  
दर्शितेत्यधुना साधु मया स्मृतमखण्डितम् ॥ 5.48.34 ॥  
तदिदानीं तथा यत्नं करिष्ये गिरिकन्दरे ।  
यथा कुसंभ्रमस्यास्य जाने जन्म तथा स्थितिम् ॥ 5.48.35 ॥  
इति संचिन्त्य नगराद्गाधिस्तस्माज्जगाम ह ।  
कन्दरं प्राप्य शैलस्य तस्थौ विश्रान्तसिंहवत् ॥ 5.48.36 ॥  
तत्र संवत्सरं सार्धं पयश्चुलुकभोजनम् ।  
तपश्चक्रे महातेजास्तुष्टये शार्ङ्गधन्वनः ॥ 5.48.37 ॥  
अथास्य पुण्डरीकाक्षः पयोमूर्तिरुपाययौ ।  
प्रसादमुत्पलश्यामः शरदीव महाह्रदः ॥ 5.48.38 ॥  
तमाजगाम शैलेन्द्रकन्दरं द्विजमन्दिरम् ।  
पयोधरवदच्छाच्छच्छविर्व्योमन्यथावसत् ॥ 5.48.39 ॥  
श्रीभगवानुवाच ।  
गाधे कच्चित्त्वया दृष्टा माया मम गरीयसी ।  
दृष्टं त्वया जगज्जालचेष्टितं दैष्टिकात्मकम् ॥ 5.48.40 ॥  
चित्ताभिगत एतस्मिन्प्राप्ते सम्यगनिन्दितः ।  
तपो गिरितटे कुर्वन्किमन्यदभिवाञ्छसि ॥ 5.48.41 ॥  
श्रीवसिष्ठ उवाच ।  
एवं वदन्तमालोक्य हरिं गाधिर्द्विजोत्तमः ।  
अर्चां कुसुमपूरेण पादयोः पर्यपूरयत् ॥ 5.48.42 ॥  
दत्त्वार्घ्यं कीर्णकुसुमः प्रणम्याशु प्रदक्षिणैः ।  
विष्णुमाह द्विजो वाक्यमम्भोदमिव चातकः ॥ 5.48.43 ॥  
गाधिरुवाच ।  
देव यैषा त्वया माया दर्शिताऽतितमोमयी ।  
महीं प्रातरिवादित्यस्तां मे प्रकटतां नय ॥ 5.48.44 ॥  
भ्रमं यं पश्यति मनो वासनामलमालितम् ।  
स्वप्नवत्स कथं देव जाग्रत्यपि हि दृश्यते ॥ 5.48.45 ॥  
मुहूर्तमुपलब्धश्च जलान्तः स्वप्नविभ्रमः ।  
कथं प्रत्यक्षतां प्राप्तो ममामलपदास्पद ॥ 5.48.46 ॥  
दैर्घ्यादैर्घ्येऽस्य कालस्य शरीरस्य भवाभवाः ।  
कथमन्तस्थिता न स्युर्मदीयैः श्वपचभ्रमैः ॥ 5.48.47 ॥  
श्रीभगवानुवाच ।  
गाधे स्वाधिविधूतस्य स्वरूपस्यैतदात्मकम् ।  
चेतसोऽदृष्टतत्त्वस्य यत्पश्यत्युरुविभ्रमम् ॥ 5.48.48 ॥  
बहिर्न किंचिदप्यस्ति खाद्र्यब्ध्युर्वीदिगादिकम् ।  
एतत्स्वचित्त एवास्ति पत्रपुञ्जमिवाङ्कुरे ॥ 5.48.49 ॥  
फलादि स्फारतामेति यथैव बहिरङ्कुरात् ।  
बहिः प्रकटतां याति तथा पृथ्व्यादिचेतसः ॥ 5.48.50 ॥  
सत्यं पृथ्व्यादि चित्तस्थं न बहिष्ठं कदाचन ।  
अङ्कुरस्थः पल्लवस्तु तस्माद्यस्मात्फलश्रियः ॥ 5.48.51 ॥  
रूपालोकमनस्कारतत्ताकालक्रियात्मकम् ।  
कुम्भकारो घटमिव चेतो हन्ति करोति च ॥ 5.48.52 ॥  
आबालमेतत्पुरुषैः सर्वैरेवानुभूयते ।  
स्वप्नभ्रममदावेगरागरोगादिदृष्टिषु ॥ 5.48.53 ॥  
चित्ते वृत्तान्तलक्षाणि संस्थितान्यात्तवासने ।  
पादपे फलपुष्पाणि मूलाक्रान्तावनाविव ॥ 5.48.54 ॥  
त्यक्तावनेर्विटपिनो भूयः पत्राणि नो यथा ।  
निर्वासनस्य जीवस्य पुनर्जन्मादि नो तथा ॥ 5.48.55 ॥  
यत्रानन्तजगज्जालं संस्थितं तेन तेजसा ।  
श्वपचत्वं प्रकटितं यदि तद्विस्मयोऽत्र किम् ॥ 5.48.56 ॥  
अवबुद्धा श्वपचता प्रतिभासवशात्त्वया ।  
यथैवानल्पसंरम्भा विचित्राधिविकारदा ॥ 5.48.57 ॥  
तथैवातिथिरायातो भुक्तवान्सुप्तवान्द्विजः ।  
कथां कथितवांश्चेति दृष्टवानसि संभ्रमम् ॥ 5.48.58 ॥  
तथैवोत्थाय गच्छामि प्राप्तोऽहं भूतमण्डलम् ।  
इमे भूता इमे ग्रामा दृष्टवानसि संभ्रमम् ॥ 5.48.59 ॥  
तथैवेदं कटंजस्य प्राक्तनं लुठितं गृहम् ।  
जनैरुक्तं कटंजस्य दृष्टवानसि संभ्रमम् ॥ 5.48.60 ॥  
तथैव कीरनगरं प्राप्तोऽस्मि कथितं च मे ।  
कीरैः श्वपचराजत्वं दृष्टवानसि सभ्रमम् ॥ 5.48.61 ॥  
एवं सर्वं त्वया दृष्टं मोहजालं द्विजोत्तम ।  
यत्सत्यमिति जानासि यच्चासत्यमवैषि च ॥ 5.48.62 ॥  
वासनावलितं चेतः किं नामान्तर्न पश्यति ।  
साधितं दृश्यते स्वप्ने वर्षसाध्यं प्रयोजनम् ॥ 5.48.63 ॥  
नातिथिर्न च भूतास्ते न कीरास्ते न तत्पुरम् ।  
सर्वमेतन्महाबुद्धे व्यामोहाद्दृष्टवानसि ॥ 5.48.64 ॥  
गच्छता भवता भूतदेशं पान्थेन कन्दरे ।  
कस्मिंश्चिद्विप्र विश्रान्तं कुरङ्गेणेव कानने ॥ 5.48.65 ॥  
तत्रैव श्रममूढत्वादिदं तद्भूतमण्डलम् ।  
इदं तच्छ्वपचागारमिति दृष्ट न सत्यतः ॥ 5.48.66 ॥  
तथैव कीरनगरं दृष्टवानसि तत्तथा ।  
तदैव चान्यदा वापि मायार्थं हि भवान्द्विज ॥ 5.48.67 ॥  
सर्वदैव समग्रासु विहरन्नसि दृष्टवान् ।  
दिक्षु प्रोन्मत्तक इव विभ्रमं मनसा मुने ॥ 5.48.68 ॥  
तदुत्तिष्ठ निजं कर्म कुर्वंस्तिष्ठोपशान्तधीः ।  
न स्वकर्म विना श्रेयः प्राप्नुवन्तीह मानवाः ॥ 5.48.69 ॥  
श्रीवसिष्ठ उवाच ।  
इति निगदितवान्स पद्मनाभो  
भुवनगतापसवृन्दपूज्यमानः ।  
विबुधमुनिगणैः पवित्रहस्तै-  
र्वृत उदधिं निजमास्पदं जगाम ॥ 5.48.70 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे गाधिवृत्तान्ते मायामहत्त्वकथनं नामाष्टचत्वारिंशः सर्गः ॥ 48 ॥

  एकोनपञ्चाशः सर्गः 49

श्रीवसिष्ठ उवाच ।  
अथ गाधिर्गते विष्णौ पुनर्भूतादिकं क्रमात् ।  
स्वयं मोहविचारार्थं बभ्रामाभ्रमिवाम्बरे ॥ 5.49.1 ॥  
उपलभ्य तथैवात्मवृत्तान्तं जनतस्ततः ।  
हरिमाराधयामास पुनरद्रिगुहां गतः ॥ 5.49.2 ॥  
आजगामैनमल्पेन कालेनाथ जनार्दनः ।  
सकृदाराधनेनैव माधवो याति बन्धुताम् ॥ 5.49.3 ॥  
उवाच गाधिं भगवान्मयूरमिव वारिदः ।  
किं त्वं प्रार्थयसे भूयस्तपसेति प्रसादवान् ॥ 5.49.4 ॥  
गाधिरुवाच ।  
भ्रान्तोऽस्मि देव षण्मासान्भूतकीरजनास्पदम् ।  
तत्र व्यभिचरत्यस्मद्वृत्तान्तो न कथास्वपि ॥ 5.49.5 ॥  
मायया भूतभूर्दृष्टा त्वयेत्युक्तोऽस्मि किं प्रभो ।  
मोहनाशाय महतां वचो नो मोहवृद्धये ॥ 5.49.6 ॥  
श्रीभगवानुवाच ।  
काकतालीययोगेन चेतसि श्वपचस्थितिः ।  
सर्वेषां भूतकीराणां तवेव प्रतिबिम्बति ॥ 5.49.7 ॥  
तेनाङ्ग तव वृत्तान्तं यथावत्कथयन्ति ते ।  
प्रतिभासो हि नायाति पुनरप्रतिभासताम् ॥ 5.49.8 ॥  
केनचिच्छ्वपचेनान्ते ग्रामस्य रचितं गृहम् ।  
तत्त्वया दृष्टमाविष्टमिष्टकाखण्डतां गतम् ॥ 5.49.9 ॥  
कदाचित्प्रतिभैकैव बहूनामपि जायते ।  
काकोलतालस्थितिवद्विचित्रा हि मनोगतिः ॥ 5.49.10 ॥  
तथाहि बहवः स्वप्नमेकं पश्यन्ति मानवाः ।  
स्वापभ्रमदमैरेयमदमन्थरचित्तवत् ॥ 5.49.11 ॥  
एकस्यामेव लीलायां रमन्ते बहुबालकाः ।  
एकस्यामेव लीलायां वनस्थल्यामिवैणकाः ॥ 5.49.12 ॥  
बहवस्तुल्यकालं च प्रतिभासेन कर्मणाम् ।  
जना यतन्ते स्वफलपाकेऽतिबहुलाकृतौ ॥ 5.49.13 ॥  
प्रतिबन्धाभ्यनुज्ञानां कालो दातेति या श्रुतिः ।  
विप्र संकल्पमात्रोऽसौ कालो ह्यात्मनि तिष्ठति ॥ 5.49.14 ॥  
अमूर्तो भगवान्कालो ब्रह्मैव तमजं विदुः ।  
न जहाति न चादत्ते किंचित्कस्य कदेति च ॥ 5.49.15 ॥  
लौकिको यस्त्वयं कालो वर्षकल्पयुगात्मकः ।  
संकल्प्यते पदार्थौघैः पदार्थौघश्च तेन तु ॥ 5.49.16 ॥  
समानप्रतिभासोत्थसंभ्रमं भ्रान्तचेतसः ।  
तथा तं दृष्टवन्तस्ते भूतकीरजनोच्चयाः ॥ 5.49.17 ॥  
स्वव्यापारपरो भूत्वा धियात्मानं विचारय ।  
साधो गतमनोमोहमिहैवास्व व्रजाम्यहम् ॥ 5.49.18 ॥  
इत्युक्त्वा भगवान्विष्णुर्जगामान्तर्धिमीश्वरः ।  
अतिष्ठत्कन्दरे गाधिराधिपीवरया धिया ॥ 5.49.19 ॥  
ततः कतिपयेष्वद्रौ मासेष्वतिगतेषु सः ।  
पुनराराधयामास पुण्डरीककरं द्विजः ॥ 5.49.20 ॥  
ददर्श चैकदा नाथमागतं प्रणनाम तम् ।  
पूजयामास मनसा चोक्तेनोवाच चेश्वरम् ॥ 5.49.21 ॥  
गाधिरुवाच ।  
भगवन्संस्मरंश्चैतामात्मनः श्वपचस्थितम् ।  
इमां संसारमायां च परिमुह्यामि चेतसा ॥ 5.49.22 ॥  
तदुक्त्वास्व यथावस्तु महामोहनिवृत्तये ।  
एकस्मिन्नेव विमले मां नियोजय कर्मणि ॥ 5.49.23 ॥  
श्रीभगवानुवाच ।  
ब्र्हमन् जगदिदं मायामहाशम्बरडम्बरम् ।  
सर्वा आश्चर्यकलनाः संभवन्तीह विस्मृतेः ॥ 5.49.24 ॥  
भूतकीरपुरे मोहाद्दृष्टवांस्तत्तथा भवान् ।  
इत्येतत्संभवत्येव दृश्यते हि जनैर्भ्रमः ॥ 5.49.25 ॥  
भूतास्त्वमिव कीराश्च दृष्टवन्तस्तथा भ्रमम् ।  
मुधैवेत्यपि सत्याभं समकालादिसंभवात् ॥ 5.49.26 ॥  
इदं तु श्रृणु वक्ष्यामि यथाभूतमनिन्दितम् ।  
यथैति तनुतां चिन्ता मार्गशीर्षलतेव ते ॥ 5.49.27 ॥  
योऽसौ कटंजको नाम श्वपचो भूतमण्डले ।  
तेनैव संनिवेशेन स तथैवाभवत्पुरा ॥ 5.49.28 ॥  
तथैव विकलत्रत्वं प्राप्य देशान्तरं गतः ।  
बभूव कीरनृपतिः प्रविवेशानलं ततः ॥ 5.49.29 ॥  
भवतः केवलं चित्ते जलान्तर्वर्तिनस्तदा ।  
प्रतिभाता तथाभूता कटंजाचारसंस्थितिः ॥ 5.49.30 ॥  
द्रष्टानुभूतमप्यर्थं कदाचिद्विस्मरत्यलम् ।  
कदाचिदप्यदृष्टं तु चेतः पश्यति दृष्टवत् ॥ 5.49.31 ॥  
यथा स्वप्नमनोराज्यधातुसंस्थितिविभ्रमाः ।  
जाग्रत्यपि तथैवाङ्ग दृश्यन्ते मनसा स्वयम् ॥ 5.49.32 ॥  
भविष्यद्भूतकालस्थं यथा त्रैकाल्यदर्शिनः ।  
प्रतिभामेति गाधे यत्कटंजाचरितं तथा ॥ 5.49.33 ॥  
अयं सोऽहमिदं तन्म इति मज्जति नात्मवान् ।  
अयं सोऽहमिदं तन्म इति मज्जत्यनात्मवान् ॥ 5.49.34 ॥  
सर्वमेवाहमेवेति तत्त्वज्ञो नावसीदति ।  
न गृह्णाति पदार्थेषु विभागानर्थभावनम् ॥ 5.49.35 ॥  
तेनासौ भ्रमयोगेषु सुखदुःखविलासिषु ।  
न निमज्जति मग्नोऽपि तुम्बीपात्रमिवाम्भसि ॥ 5.49.36 ॥  
त्वं तावद्वासनाजालग्रस्तचित्तो विचेतनः ।  
किंचिच्छेषमहाव्याधिरिव न स्वस्थमागतः ॥ 5.49.37 ॥  
ज्ञानस्यापरिपूर्णत्वान्न शक्नोषि मनोभ्रमम् ।  
विनिवारयितुं मेघमसम्यग्यत्नवानिव ॥ 5.49.38 ॥  
यदेव ते मनोमात्रे सहसा प्रतिभासते ।  
तरुरुच्चजनेनेव तेनैवाक्रम्यसे क्षणात् ॥ 5.49.39 ॥  
चित्तं नाभिः किलास्येह मायाचक्रस्य सर्वतः ।  
स्थीयते चेत्तदाक्रम्य तन्न किंचित्प्रबाधते ॥ 5.49.40 ॥  
त्वमुत्तिष्ठ गिरेः कुञ्जे दशवर्षाण्यखिन्नधीः ।  
तपः कुरु ततो ज्ञानमनन्तं समवाप्स्यसि ॥ 5.49.41 ॥  
इत्युक्त्वा पुण्डरीकाक्षस्तत्रैवान्तरधीयत ।  
वाताभ्रवद्दीपकवद्यमुनोत्पीडवत्क्षणात् ॥ 5.49.42 ॥  
गाधिर्विवेकवशजं वैराग्यपदमागतः ।  
शरत्समयपर्यन्ते वैरस्यमिव पादपः ॥ 5.49.43 ॥  
विचित्रं चेष्टितं धातुरसमञ्जसमागतम् ।  
भ्रमद्भ्रमभरोन्मुक्तमतिर्मन्दमगर्हयत् ॥ 5.49.44 ॥  
जगाम करुणार्द्रात्मा नियमायोत्तमश्रिये ।  
विश्रान्त्यै ऋष्यमूकं तु पयोधर इवाचलम् ॥ 5.49.45 ॥  
निरस्ताशेषसंकल्पस्तपस्तत्र चकार ह ।  
दशवर्षाणि तेनासावात्मज्ञानमवाप ह ॥ 5.49.46 ॥  
अरमत तदनु स्वां प्राप्य सत्तां महात्मा  
ह्यपगतभयशोको भोगभूमावनीषु ।  
सततमुदितजीवन्मुक्तरूपः प्रशान्तः  
सकल इव शशाङ्को घूर्णितापूर्णचेताः ॥ 5.49.47 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे गाधिवृत्तान्ते गाधेर्ज्ञानप्राप्तिर्नामैकोनपञ्चाशः सर्गः ॥ 49 ॥  
गाध्युपाख्यानं संपूर्णम् ।

  पञ्चाशः सर्गः 50

श्रीवसिष्ठ उवाच ।  
एवमेषातिवितता दुर्ज्ञाना रघुनन्दन ।  
महामोहमयी माया विषमा पारमात्मिकी ॥ 5.50.1 ॥  
क्व मुहूर्तद्वयस्वप्नसंभ्रमाल्लोकदृष्टता ।  
क्वानेकवर्षसंभुक्तश्वपचावनिपभ्रमः ॥ 5.50.2 ॥  
क्व संभ्रमोपलब्धत्वं क्व प्रत्यक्षनिदर्शनम् ।  
क्वासत्यत्वमसंदिग्धं क्व सत्यपरिणामिता ॥ 5.50.3 ॥  
अतो वच्मि महाबाहो मायेयं विषमान्वहम् ।  
असावधानमनसं संयोजयति संकटे ॥ 5.50.4 ॥  
श्रीराम उवाच ।  
एवमस्य कथं ब्रह्मन्मायाचक्रस्य रोधनम् ।  
कुर्युः विद्धि वेगात्सर्वाङ्गच्छेदकारिणः ॥ 5.50.5 ॥  
श्रीवससिष्ठ उवाच ।  
अस्य संसाररूपस्य मायाचक्रस्य राघव ।  
चित्तं विद्धि महानाभिं भ्रमतो भ्रमदायिनः ॥ 5.50.6 ॥  
तस्मिन्द्रुतमवष्टब्धे धिया पुरुषयत्नतः ।  
गृहीतनाभिवहनान्मायाचक्रं निरुध्यते ॥ 5.50.7 ॥  
अवष्टब्धमनोनाभिमोहचक्रं न गच्छति ।  
यथा रज्ज्वां निरुद्धायां कीलकं रज्जुवेष्टितम् ॥ 5.50.8 ॥  
चक्रयुद्धैकतज्ज्ञोऽसि कस्माज्जानासि नानघ ।  
चक्रं नाभाववष्टब्धं वशमायाति नान्यथा ॥ 5.50.9 ॥  
चित्तं नाभिमवष्टभ्य तस्माद्यत्नेन राघव ।  
संसारचक्रं वहनादात्मनः परिरोधय ॥ 5.50.10 ॥  
एतां युक्तिं विना दुःखमनन्तमितमात्मनः ।  
अस्यां दृष्टौ क्षणदन्तं गतमेवावलोकय ॥ 5.50.11 ॥  
चित्ताक्रमणमात्रात्तु परमादौषधादृते ।  
प्रयत्नेनापि संसारमहारोगो न शाम्यति ॥ 5.50.12 ॥  
तस्माद्राघव संत्यज्य तीर्थदानतपः क्रियाः ।  
श्रेयसे परमायान्तश्चित्तमेव वशं कुरु ॥ 5.50.13 ॥  
चित्तान्तरेव संसारः कुम्भान्तः कुम्भखं यथा ।  
चित्तनाशे न संसारः सुम्भनाशे न कुम्भखम् ॥ 5.50.14 ॥  
चिरं संसरणाकाशकोटरं चित्तकुम्भखम् ।  
विनाश्यातुलिताकाशस्वरूपं रूपमाविश ॥ 5.50.15 ॥  
वर्तमानमनायासं भजद्बाह्यधिया क्षणम् ।  
भूतं भविष्यदभजद्याति चित्तमचित्तताम् ॥ 5.50.16 ॥  
संकल्पांशानुसंधानवर्जनं चेत्प्रतिक्षणम् ।  
करोषि तदचित्तत्वं प्राप्त एवासि पावनम् ॥ 5.50.17 ॥  
यावत्संकल्पकलना तावच्चित्तविभूतयः ।  
यावज्जलदविस्तारस्तावत्खजलबिन्दवः ॥ 5.50.18 ॥  
सचित्तं चेतनं यावत्तावत्संकल्पकल्पनम् ।  
सचन्द्रांशु जगद्यावत्तावत्प्रालेयलेशकाः ॥ 5.50.19 ॥  
चेतनं चित्तरिक्तं चेद्भावितं तत्स्वसंसृतेः ।  
आमूलमेव दग्धानि विद्धि मूलानि सिद्धवत् ॥ 5.50.20 ॥  
चेतनं चित्तरिक्तं हि प्रत्यक्चेतनमुच्यते ।  
निर्मनस्कस्वभावं तन्न तत्र कलनामलः ॥ 5.50.21 ॥  
सा सत्यता सा शिवता सावस्था पारमात्मिकी ।  
सर्वज्ञता सा सा दृष्टिर्नतु यत्र मनः क्षतम् ॥ 5.50.22 ॥  
मनो यत्र तु तत्राशास्तत्र दुःखसुखानि च ।  
सदा संनिधिमायान्ति श्मशान इव वायसाः ॥ 5.50.23 ॥  
वस्तुतत्त्वावबोधेन सर्वभावव्यवस्थितेः ।  
ससृतिव्रततेर्बीजं संकल्पेनोपजायते ॥ 5.50.24 ॥  
शास्त्रसज्जनसंपर्कसंतताभ्यासयोगतः ।  
जागतानामवस्तुत्वं भावानामवगम्यते ॥ 5.50.25 ॥  
अविवेकादुपाहृत्य चेतसोद्यमनिश्चयैः ।  
बलात्कारेण संयोज्यं शास्त्रसत्पुरुषक्रमैः ॥ 5.50.26 ॥  
मुख्यं कारणमात्मैव परमात्मावलोकने ।  
अघाधे पतितं रत्नं रत्नेनैवावलोक्यते ॥ 5.50.27 ॥  
स्वानुभूतानि दुःखानि स्वात्मैव त्यक्तुमिच्छति ।  
तेनात्मैवात्मविज्ञाने हेतुरेकः परः स्मृतः ॥ 5.50.28 ॥  
प्रलपन्विसृजन्गृह्णन्नुन्मिषन्निमिषन्नपि ।  
निरस्तमननानन्तसंविन्मात्रपरो भव ॥ 5.50.29 ॥  
जायमानस्तथा जीवन्म्रियमाणः क्रियारतः ।  
स्वात्मन्यमलतां प्राप्ते संविदंशे स्थिरो भव ॥ 5.50.30 ॥  
ममेदं तदयं सोऽहमिति संत्यज्य वासनाः ।  
एकनिष्ठतयान्तस्थसंविन्मात्रपरो भव ॥ 5.50.31 ॥  
वर्तमानभविष्यन्त्योः स्थित्योरादेहमेकधीः ।  
स्वसंवित्त्यानुसंधानसमाधानपरो भव ॥ 5.50.32 ॥  
बाल्ययौवनवृद्धेषु दुःखेषु च सुखेषु च ।  
जाग्रत्स्वप्नसुषुप्तेषु स्वसंवित्तिपरो भव ॥ 5.50.33 ॥  
मलं संवेद्यमुत्सृज्य मनो निर्गलयन्परम् ।  
आशापाशमलं छित्त्वा स्वसंवित्तिपरो भव ॥ 5.50.34 ॥  
शुभाशुभस्वसंकेतसंशान्ताशाविषूचिकः ।  
नष्टेष्टानिष्टदृष्टिस्त्वं संवित्सारपरो भव ॥ 5.50.35 ॥  
सकर्तृकर्मकरणान्स्वास्पर्शानन्तरा स्पृशन् ।  
निर्विकल्पनिरालम्बः स्वचिन्मात्रपरो भव ॥ 5.50.36 ॥  
जाग्रत्येव हि संसुप्तां भावयन्सुस्थिरां स्थितिम् ।  
सर्वमस्मीति संचिन्त्य सत्तैकात्मवपुर्भव ॥ 5.50.37 ॥  
नानाऽनानादशामुक्तो युक्तो मुक्ततया समे ।  
समग्रकलनादीपः स्वचिन्मात्रपरो भव ॥ 5.50.38 ॥  
आत्मतापरते त्यक्त्वा निर्विभागो जगत्स्थितौ ।  
वज्रस्तम्भवदात्मानमवलम्ब्य स्थिरो भव ॥ 5.50.39 ॥  
स्थित्वान्तर्मानसान्पाशानाशारूपानुदारया ।  
धिया धैर्यैकधर्मिण्या निर्धर्माधर्मतां व्रज ॥ 5.50.40 ॥  
समास्वादयतस्तत्त्वं स्वसंवेदनधर्मिणः ।  
विषं हालाहलमपि यास्यत्यमृततामथ ॥ 5.50.41 ॥  
तदोदेति महामोहः संसृतिभ्रमकारणम् ।  
निर्मलाया निरंशायाः संवित्तेश्चामतिर्यदा ॥ 5.50.42 ॥  
तदा संक्षीयते मोहः संसारभ्रमकारणम् ।  
निर्मलायां निरंशायां स्वसंवित्तौ स्थितिर्यदा ॥ 5.50.43 ॥  
स्वरूपमनुयातस्य तीर्णस्याशामहार्णवम् ।  
प्रसरिष्यति ते संवित्सूर्यांशुरिव सर्वतः ॥ 5.50.44 ॥  
स्वभावमालोकयत आनन्दाद्वयसंस्थितेः ।  
रसायनमपि स्वादु राम प्रतिविषायते ॥ 5.50.45 ॥  
तैर्नो भजामहे पुंभिर्ये स्वभावमुपागताः ।  
शेषाः पुरुषनामानो गर्दभा दीर्घबाहवः ॥ 5.50.46 ॥  
पर्वतात्पर्वतं यान्ति पुरोऽद्रेरिव दन्तिनः ।  
परां कोटिं प्रयातस्य स्वसंवित्त्युन्नतस्थितेः ॥ 5.50.47 ॥  
अदृष्टादृश्यसीम्नोऽन्तः सूर्यादीन्यखिलान्यपि ।  
न तेजांस्युपकुर्वन्ति स्वसंविद्दिव्यचक्षुषः ॥ 5.50.48 ॥  
अवस्तुतां व्रजन्त्येते माध्याह्ना इव दीपकाः ।  
अर्कादयो महालोका विद्ययाधिगतात्मनः ॥ 5.50.49 ॥  
तेजोंशुषु प्रभावेषु बलिष्वपि महत्स्वपि ।  
सर्वेषूननतियुक्तेषु तत्त्वज्ञः परमोन्नतः ॥ 5.50.50 ॥  
भान्तीह भासा यस्यार्कवह्नीन्दुमणितारकाः ।  
तथा जगति राजन्ते ज्ञातज्ञेया नरोत्तमाः ॥ 5.50.51 ॥  
धराविवरकीटेभ्यो गर्दभेभ्योऽपि मानवः ।  
तिर्यग्भ्यश्चाप्यतत्त्वज्ञ राम तुच्छतराः स्मृताः ॥ 5.50.52 ॥  
तावत्संमोहवेतालो देही यावदनात्मवान् ।  
आत्मज्ञ एव संयुक्तश्चेतनेनेति तद्विदः ॥ 5.50.53 ॥  
अनात्मज्ञो हि दुःखेहः प्रस्फुरन्नपि भूतले ।  
शव एव भ्रमत्युच्चैरात्मज्ञस्तु सचेतनः ॥ 5.50.54 ॥  
दूरादात्मज्ञता याति चित्ते पीवरतां गते ।  
आलोकलक्ष्मीरभितो महामेघ इवोत्थिते ॥ 5.50.55 ॥  
भोगाभोगतिरस्कारैः कार्श्यं नेयं शनैर्मनः ।  
रसापहारैस्तज्ज्ञेन कालेनाजीर्णपर्णवत् ॥ 5.50.56 ॥  
अन्यात्मन्यात्मभावेन देहमात्रास्थयानया ।  
पुत्रदारकुटुम्बैश्च चेतो गच्छति पीनताम् ॥ 5.50.57 ॥  
अहंकारविकारेण ममतामलहेलया ।  
इदं ममेति भावेन चेतो गच्छति पीनताम् ॥ 5.50.58 ॥  
जरामरणदुःखेन व्यर्थमुन्नतिमीयुषा ।  
दोषाशीविषकोशेन चेतो गच्छति पीनताम् ॥ 5.50.59 ॥  
आधिव्याधिविलासेन समाश्वासेन संसृतेः ।  
हेयादेयप्रयत्नेन चेतो गच्छति पीनताम् ॥ 5.50.60 ॥  
स्नेहेन धनलोभेन लाभेन मणियोषिताम् ।  
आपातरमणीयेन चेतो गच्छति पीनताम् ॥ 5.50.61 ॥  
दुराशाक्षीरपानेन भोगानिलबलेन च ।  
आस्थादानेन चारेण चित्ताहिर्याति पीनताम् ॥ 5.50.62 ॥  
आगमापायवपुषा विषवैषम्यशंसिना ।  
भोगाभोगेन भीमेन चेतो गच्छति पीनताम् ॥ 5.50.63 ॥  
शरीरदुःश्वभ्रचिरप्ररूढं  
चिन्ताचयोच्चाकृतिमञ्जरीकम् ।  
जरामृतिव्याधिफलौघनम्रं  
कामोपभोगौघविकासिपुष्पम् ॥ 5.50.64 ॥  
विचारसारक्रकचेन चित्त-  
विषद्रुमं त्वद्भुतमद्रिकल्पम् ।  
आशामहाशाखमशङ्कमेनं  
छिन्धि प्रसह्यात्र विकल्पपत्रम् ॥ 5.50.65 ॥  
मत्तेक्षणं चैकतटोपवेशं  
विश्रान्तिसौख्येष्वसमर्थमुग्रम् ।  
आलोकनोत्कं सुजनक्रमाब्ज-  
खण्डस्य चण्डं सुखदुःखगण्डम् ॥ 5.50.66 ॥  
चेतोगजं कायकुकाननस्थं  
सुतीक्ष्ण्या धीकरजाग्रपङ्क्त्या ।  
विदारयादीर्घविकारदन्तं  
क्रियाकरं राघव राजसिंह ॥ 5.50.67 ॥  
रतिं गतं नित्यमसत्प्रदेशे  
शरीरमांसग्रसनेन पुष्टम् ।  
दुष्टक्रियाकर्कशचञ्चुदण्ड-  
मेकेक्षणं पुष्टतमोंशुकृष्णम् ॥ 5.50.68 ॥  
दूरे समुत्सारय भारभूतं  
दुश्चेष्टितं कर्कशमारटन्तम् ।  
गन्धोद्गतं कायकुलायकोशा-  
द्दोषोपशान्त्यै निजचित्तकाकम् ॥ 5.50.69 ॥  
तृष्णापिशाच्या परिचर्यमाणं  
विश्रान्तमज्ञानमहावटेषु ।  
भ्रान्तं चिरं देहशतेष्वटव्यां  
स्वसंसृतौ चेतनवर्जितेषु ॥ 5.50.70 ॥  
विवेकवैराग्यगुरुप्रयत्न-  
मन्त्रैः स्वतन्त्रैः स्वचिदात्मगेहात् ।  
नोत्सादयेच्चित्तपिशाचमेनं  
यावत्कुतस्तावदिहात्मसिद्धिः ॥ 5.50.71 ॥  
शुभाशुभास्यं हतमानवौघं  
चिन्ताविषं कायकुकञ्चुकं च ।  
अजस्रमच्छश्वसनाशनं च ।  
सर्वस्य नानाभयनाशदं च ॥ 5.50.72 ॥  
हृदब्जदुः शाल्मलिकोटरस्थ-  
ममोघया चित्खगमन्त्रशक्त्या ।  
नीत्वा शमं राम मनोमहाहिं  
भयं भृशं प्रोज्झ्य भवाभयात्मा (1) ॥ 5.50.73 ॥  
(1. \`अभवात्मा' इति पाठः.)  
अमङ्ग्लाकारधरः शरीर-  
शवावलीसंततसेवनेन ।  
दिगावलीसंभ्रमणश्रमार्तः  
श्मशानसेवी वपुषा क्षतेन ॥ 5.50.74 ॥  
भोगामिषो दिक्ष्वभिधावमान  
उत्कन्धरो धीरविवृद्धगर्धः ।  
उड्डीय वै गच्छति चित्तगृध्रो  
देहद्रुमात्तन्निपुणं जयस्ते ॥ 5.50.75 ॥  
भ्रान्तं वनान्तेषु दिगन्तरेषु  
फलार्थिनं चञ्चलमाकुलाङ्गम् ।  
जन्मावनेर्जन्ममहिं प्रयातं  
संसारबन्धं जनतां हसन्तम् ॥ 5.50.76 ॥  
द्रुमेऽक्षिनासाकुसुमे भुजादि-  
शाखे विलोलाङ्गुलिजालपत्रे ।  
समुल्लसन्तं परिमारयान्त-  
र्मनोमहामर्कटमङ्ग सिद्ध्यै ॥ 5.50.77 ॥  
अभ्युत्थितं सत्फलसंक्षयाय  
लसन्मुखासङ्गितडित्प्रकाशम् ।  
वर्षन्तमासारमनर्थसार्थ-  
मान्दोलितं वासनवात्ययान्तः ॥ 5.50.78 ॥  
संकल्पसंकल्पनवर्जनोग्र-  
मन्त्रप्रभावाद्धृदयाम्बरस्थम् ।  
सोत्साहमुत्सादय चित्तमेघं  
बृहत्फलं प्राप्य भवालमाद्यः ॥ 5.50.79 ॥  
ग्रन्थीकृतं कर्मभिरात्मसृष्टे-  
र्मन्त्रैरभेद्यं ज्वलनैरदग्धम् ।  
पीडां परामात्मनि कल्पयन्तं  
समस्तजात्यन्तरदीर्घदाम ॥ 5.50.80 ॥  
संप्रोतनिः संख्यशरीरमालं  
बलादसंकल्पनमात्रशस्त्रैः ।  
छित्त्वा स्वयं राघव चित्तपाशं  
यथासुखं त्वं विहरास्तशङ्कः ॥ 5.50.81 ॥  
फूत्कारदग्धाखिलपान्थलोक-  
मत्यन्तदुष्प्रापपरप्रबोधम् ।  
आशीविषं शोषितलोकखण्डं  
व्यात्त्यामिषोद्धूतशरीरदण्डम् ॥ 5.50.82 ॥  
आमन्थं देहगुहासु गुप्तं  
संकल्पघोराजगरं जवेन ।  
अकामनानाममहानलेन  
बलेन दग्ध्वा विभवो भव त्वम् ॥ 5.50.83 ॥  
चित्तेन चेतः शममाशु नीत्वा  
शुद्धेन घोरास्त्रमिवास्त्रयुक्त्या ।  
चिराय साधो त्यज चञ्चलत्वं  
विमर्कटो वृक्ष इवाक्षतश्रीः ॥ 5.50.84 ॥  
अमलमिति च कृत्वा चेतसा वीतशङ्क-  
मुपशमितमनोऽन्तः सर्वमादेहमेव ।  
तृणलवलघु पश्यल्ँलीलया हेयदृष्ट्या  
पिब विहर रमस्व प्राप्तसंसारपारः ॥ 5.50.85 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे राघवाशयविनियोगो नाम पञ्चाशः सर्गः ॥ 50 ॥

  एकपञ्चाशः सर्गः 51

श्रीवसिष्ठ उवाच ।  
परिदीर्घासु तन्वीषु सुतीक्ष्णासु सितासु च ।  
क्षुरधारोपमानासु चित्तवृत्तिषु तिष्ठ मा ॥ 5.51.1 ॥  
कालेन महता क्षेत्रे जातेयं बुद्धिवल्लरी ।  
वृद्धिं विवेकसेकेन नय तां नयकोविद ॥ 5.51.2 ॥  
यावन्म्लायति नो कायलतिका कालभास्वता ।  
भूतलेऽपतितां तावदेनामुद्धृत्य धारय ॥ 5.51.3 ॥  
मद्वाक्यार्थैकतत्त्वज्ञ मद्वाक्यार्थैकभावनात् ।  
सुखमाप्नोषि सर्पारिर्यथाभ्ररवभावनात् ॥ 5.51.4 ॥  
उद्दालकवदालूनं विशीर्णं भूतपञ्चकम् ।  
कृत्वा कृत्वा धिया धीरधीरयान्तर्विचारय ॥ 5.51.5 ॥  
श्रीराम उवाच ।  
केन क्रमेण भगवन्मुनिनोद्दालकेन तत् ।  
भूतपञ्चकमालूनं कृत्वान्तः प्रविचारितम् ॥ 5.51.6 ॥  
श्रीवसिष्ठ उवाच ।  
श्रृणु राम यथापूर्वं भूतवृन्दविचारणात् ।  
उद्दालकेन संप्राप्ता परमा दृष्टिरक्षता ॥ 5.51.7 ॥  
जगज्जीर्णगृहस्यास्य कोणे कस्मिंश्चिदातते ।  
भूमेरनिलदिग्नाम्नि भूभृद्भाण्डसमाकुले ॥ 5.51.8 ॥  
गन्धमादनशैलेन्द्रनाम्नि काचित्कल स्थली ।  
विद्यते कीर्णकुसुमा द्रुमकर्पूरकेसरा ॥ 5.51.9 ॥  
विचित्रवर्णविहगा नानावल्लीविलासिनी ।  
वनेचरव्याप्ततटी पुष्पकेसरभासिनी ॥ 5.51.10 ॥  
क्वचित्स्फीतमहारत्ना क्वचिल्लोलाम्बुजोत्पला ।  
क्वचिन्नीहारकबरी सरसीदर्पणा क्वचित् ॥ 5.51.11 ॥  
तत्र कस्मिंश्चिदुदिते सानौ सरलपादपे ।  
आगुल्फाकीर्णकुसुमे स्निग्धच्छायमहाद्रुमे ॥ 5.51.12 ॥  
उद्दालको नाम मुनिर्मौनी मानी महामतिः ।  
अप्राप्तयौवनः पूर्वमुवासोद्दामतापसः ॥ 5.51.13 ॥  
प्रथमं तु बभूवासावल्पप्रज्ञो विचारवान् ।  
अप्राप्तपदविश्रान्तिरप्रबुद्धः शुभाशयः ॥ 5.51.14 ॥  
ततः क्रमेण तपसा शास्त्रार्थनियमैः क्रमैः ।  
विवेक आजगामैनं नवर्तुरिव भूतलम् ॥ 5.51.15 ॥  
अथेमं चिन्तयामास संसारामयभीरुधीः ।  
एकान्त एव निवसन्कदाचित्कान्तमानसः ॥ 5.51.16 ॥  
किं तत्प्राप्यं प्रधानं स्याद्यद्विश्रान्तौ न शोच्यते ।  
यत्प्राप्य जन्मना भूयः संबन्धो नोपजायते ॥ 5.51.17 ॥  
कदाहं त्यक्तमनने पदे परमपावने ।  
चिरं विश्रान्तिमेष्यामि मेरुश्रृङ्ग इवाम्बुदः ॥ 5.51.18 ॥  
कदा शममुपैष्यन्ति ममान्तर्भोगसंविदः ।  
आलोलकल्लोलरवा ऊर्मयोऽम्बुनिधाविव ॥ 5.51.19 ॥  
इदं कृत्वेदमप्यन्यत्कर्तव्यमिति कल्पनाम् ।  
कदान्तर्विहसिष्यामि पदविश्रान्तया धिया ॥ 5.51.20 ॥  
कदा विकल्पजालं मे न लगिष्यति चेतसि ।  
स्थितमप्युज्झितासङ्गं पयः पद्मदले यथा ॥ 5.51.21 ॥  
कदा बहुलकल्लोलां नावा परमया धिया ।  
परितीर्णो भविष्यामि मत्तां तृष्णातरङ्गिणीम् ॥ 5.51.22 ॥  
कदेमां जागतैर्भूतैः क्रियमाणामसन्मयीम् ।  
क्रियामपहसिष्यामि बाललीलामिवाकुलाम् ॥ 5.51.23 ॥  
कदा विकल्पपर्यस्तं मनो दोलावदोलनम् ।  
शममेष्यति मे शान्तवातौजस इव भ्रमः ॥ 5.51.24 ॥  
कदोदितवपुर्भासा विहसञ्जागतीर्गतीः ।  
अन्तः संतोषमेष्यामि विराडात्मेव पूर्णधीः ॥ 5.51.25 ॥  
अन्तः समसमाकारः सौम्यः सर्वार्थनिस्पृहः ।  
कदोपशममेष्यामि मन्थमुक्तामृताब्धिवत् ॥ 5.51.26 ॥  
कदेमामचलां दृश्यश्रियमाशाशतात्मिकाम् ।  
सर्वां सुषुप्तवत्पश्यन्भविष्याम्यन्तराततः (1) ॥ 5.51.27 ॥  
(1. अन्तरानत इति पाठः.)  
सबाह्याभ्यन्तरं सर्वं शान्तकल्पनया धिया ।  
पश्यंश्चिन्मात्रमखिलं भावयिष्याम्यहं कदा ॥ 5.51.28 ॥  
कदोपशान्तचित्तात्मा चित्तामुपगतः पराम् ।  
परमालोकमेष्यामि जात्यन्धविगमादिव ॥ 5.51.29 ॥  
कदाभ्यासोपलभ्येन चित्प्रकाशेन चारुणा ।  
दूरादालोकयिष्यामि तन्वीं कालकलामिमाम् ॥ 5.51.30 ॥  
ईहितानीहितैर्मुक्तो हेयोपादेयवर्जितः ।  
कदान्तस्तोषमेष्यमि स्वप्रकाशपदे स्थितः ॥ 5.51.31 ॥  
कदाशाकौशिकीकीर्णा जाड्यजीर्णहृदम्बुजा ।  
क्षयमेष्यति कृष्णेयं कदा मे दोषयामिनी ॥ 5.51.32 ॥  
कदोपशान्तमननो धरणीधरकन्दरे ।  
समेष्यामि शिलासाम्यं निर्विकल्पसमाधिना ॥ 5.51.33 ॥  
कदा मे मानमातङ्गः स्वाभिमानमहामदः ।  
सत्त्वावबोधहरिणा हतो नाशमुपैष्यति ॥ 5.51.34 ॥  
निरंशध्यानविश्रान्तेंर्मूकस्य मम मूर्धनि ।  
कदा तार्णं करिष्यन्ति कुलायं वनघूर्णिकाः ॥ 5.51.35 ॥  
कदा निः शङ्कमुरसि ध्यानधीरधियः खगाः ।  
मम विश्रान्तिमेष्यन्ति शैलस्थाण्वचलस्थितैः ॥ 5.51.36 ॥  
तृष्णाकरञ्जजटिलां जन्मजर्जरगुल्मिकाम् ।  
संसारारण्यसरसीं त्यक्त्वा यास्याम्यहं कदा ॥ 5.51.37 ॥  
इति चिन्तापरवशो वन उद्दालको द्विजः ।  
पुनः पुनस्तूपविशान्ध्यानाभ्यासं चकार ह ॥ 5.51.38 ॥  
विषयैर्नीयमाने तु चित्ते मर्कटचञ्चले ।  
न स लेभे समाधानप्रतिष्ठां प्रीतिदायिनीम् ॥ 5.51.39 ॥  
कदाचिद्बाह्यसंस्पर्शपरित्यागादनन्तरम् ।  
तस्यागच्छच्चित्तकपिः प्रोद्वेगं सत्त्वसंस्थितौ ॥ 5.51.40 ॥  
कदाचिदान्तरान् स्पर्शान्परित्यज्य मनः कपिः ।  
लोलत्वात्तस्य संयातो विषयं विषदग्धवत् ॥ 5.51.41 ॥  
कदाचिदुदितार्काभं तेजो दृष्ट्वान्तरे मनः ।  
विषयोन्मुखतां यातं तस्य तामरसेक्षण ॥ 5.51.42 ॥  
आन्तरान्ध्यतमस्त्यागं कृत्वा विषयलम्पटम् ।  
तस्योड्डीय मनो याति कदाचित्त्रस्तपक्षिवत् ॥ 5.51.43 ॥  
बाह्यानाभ्यन्तरान्स्पर्शांस्त्यक्त्वा निद्रां च तन्मनः ।  
तमस्तेजोन्तिके लेभे कदाचिच्छाश्वतीं स्थितिम् ॥ 5.51.44 ॥  
इति पर्याकुलस्यान्तः स खलु ध्यानवृत्तिषु ।  
दरीष्वन्वहमुग्रासु वातमग्न इव द्रुमः ॥ 5.51.45 ॥  
अतिष्ठद्ध्यानसंरूढमननः संकटे यथा ।  
दोलायितवपुस्तुच्छतृष्णातीरतरङ्गकैः ॥ 5.51.46 ॥  
अथ पर्याकुलमना विजहार मुनिर्गिरौ ।  
प्रत्यहं दिवसाधीशो महामेराविवैककः ॥ 5.51.47 ॥  
समस्तभूतदुष्प्रापामेकदा प्राप कन्दराम् ।  
संशान्तसर्वसंचारां मुनिर्मोक्षदशामिव ॥ 5.51.48 ॥  
अपर्याकुलितां वातैरप्राप्तमृगपक्षिणीम् ।  
अदृष्टां देवगन्धर्वैः परमाकाशशोभनाम् ॥ 5.51.49 ॥  
पुष्पप्रकरसंछन्नां मृदुशाद्वलकोमलाम् ।  
ज्योतीरसाश्मसंप्रोतैः कृतां मरकतैरिव ॥ 5.51.50 ॥  
सुस्निग्धशीतलच्छायां प्रकटां रत्नदीपकैः ।  
सुगुप्तां वनदेवीनामन्तःपुरकुटीमिव ॥ 5.51.51 ॥  
कुलम्बनाहिमालोकां नात्युष्णां नातिशीतलाम् ।  
शारदस्योदितार्कस्य हेमगौरीं प्रभामिव ॥ 5.51.52 ॥  
बालालोकपरिम्लानां कोमलाशब्दमारुताम् ।  
मञ्जरीजटिलोपेतां बालां मालावतीमिव ॥ 5.51.53 ॥  
उपशमपदवीमिवानुरूपां  
कमलजविश्रमणाय योग्यरूपाम् ।  
कुसुमनिकरकोमलाभिरामां  
सरसिजकोटरकोमलां समन्तात् ॥ 5.51.54 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे उद्दालकमनोरथो नामैकपञ्चाशः सर्गः ॥ 51 ॥

  द्विपञ्चाशः सर्गः 52

श्रीवसिष्ठ उवाच ।  
स तां विवेश धर्मात्मा गन्धमादनकन्दराम् ।  
चित्रभ्रमणसंप्राप्तामलिः पद्मकुटीमिव ॥ 5.52.1 ॥  
समाधानोन्मुखतया प्रविशन्स व्यराजत ।  
सर्गव्यापारविरतावात्मपुर्यामिवाब्जजः ॥ 5.52.2 ॥  
चकारासनमम्लानैः पत्रैरन्तस्वगुच्छकम् ।  
मृदुमेघविधिर्वृन्दमम्भोदमिव तत्र सः ॥ 5.52.3 ॥  
स तत्प्रस्तारयामास पृष्ठे चारु मृगाजिनम् ।  
नीलरत्नतटे मेरुस्तारासारमिवाम्बरम् ॥ 5.52.4 ॥  
स तत्रोपाविशद्वृत्तीश्चेतसस्तनुतां नयन् ।  
अन्तःशुद्धवपुः श्रृङ्गे वृष्य मूक इवाम्बुदः ॥ 5.52.5 ॥  
बुद्धवत्सुदृढं बद्धपद्मासन उदङ्भुखः ।  
पार्ष्णिभ्यां वृषणौ धृत्वा चकार ब्राह्मपञ्जलिम् ॥ 5.52.6 ॥  
वासनाभ्यः समाहृत्य मनोमृगमुपप्लुतम् ।  
निर्विकल्पसमाध्यर्थं चकारेमां विचारणाम् ॥ 5.52.7 ॥  
अयि मूर्ख मनः कोऽर्थस्तव संसारवृत्तिभिः ।  
धीमन्तो न निषेवन्ते पर्यन्ते दुः खदां क्रियाम् ॥ 5.52.8 ॥  
अनुधावति यो भोगांस्त्यक्त्वा शमरसायनम् ।  
संत्यज्य मन्दारवनं स याति विषजङ्गलम् ॥ 5.52.9 ॥  
यदि यासि महीरन्ध्रं ब्रह्मलोकमथापि वा ।  
तन्न निर्वाणमायासि विनोपशमनामृतम् ॥ 5.52.10 ॥  
आशाशतावपूर्णत्वे त्वमेवं सर्वदुःखदम् ।  
त्यज्य याहि परं श्रेयः परमेकान्तसुन्दरम् ॥ 5.52.11 ॥  
इमा विचित्राः कलना भावाभावमयात्मिकाः ।  
दुः खायैव तवोग्राय न सुखाय कदाचन ॥ 5.52.12 ॥  
शब्दादिकाभिरेताभिः किं मूर्ख हतवृत्तिभिः ।  
भ्रमस्यविरतं व्यर्थं मेघे मण्डूकिका यथा ॥ 5.52.13 ॥  
मनोमण्डूकिके व्यर्थमियन्तं कालमन्धया ।  
भ्रमन्त्या भुवनं क्षिप्रं किं समासादितं त्वया ॥ 5.52.14 ॥  
यस्मात्किंचिदवाप्नोषि यस्मिन्वहसि निर्वृतिम् ।  
तस्मिंश्चेतः शमे मूर्ख नानुबन्धासि किं पदम् ॥ 5.52.15 ॥  
आगत्य श्रोत्रतां मूर्ख व्यर्थोत्थानोपबृंहिताम् ।  
धिया शब्दानुसारिण्या मृगवन्मा क्षयं व्रज ॥ 5.52.16 ॥  
त्वक्तामागत्य दुःखाय स्पर्शोन्मुखतया धिया ।  
मूर्ख मा बद्धतामेहि गजीलुब्धगजेन्द्रवत् ॥ 5.52.17 ॥  
रसनाभावमागत्य गर्द्धेनान्ध दुरन्धसाम् ।  
मा नाशमेहि बडिशपिण्डीलम्पटमत्स्यवत् ॥ 5.52.18 ॥  
चाक्षुषीं वृत्तिमाश्रित्य प्रभारूपचयोन्मुखीम् ।  
मा गच्छ दग्धतां मुग्ध कान्तिलुब्धपतङ्गवत् ॥ 5.52.19 ॥  
घ्राणमार्गमुपाश्रित्य शरीराम्भोजकोटरे ।  
गन्धोन्मुखतया बन्धं मा त्वं संश्रय भृङ्गवत् ॥ 5.52.20 ॥  
कुरङ्गालिपतङ्गेभमीनास्त्वेकैकशो हताः ।  
सर्वैर्युक्तैरनर्थैस्तु व्याप्तस्याज्ञ कुतः सुखम् ॥ 5.52.21 ॥  
हे चित्त वासनाजालं बन्धाय भवतोहितम् ।  
स्वात्मनः सहजः फेनस्ततः कुकृमिणा यथा ॥ 5.52.22 ॥  
शरदभ्रवदागत्य शुद्धिं त्यक्तभवामयाम् ।  
यदि शाम्यसि निर्मूलं तदनन्तो जयस्तव ॥ 5.52.23 ॥  
क्षयोदयदशाधात्रीं पर्यन्तपरितापिनीम् ।  
जानन्नपि जगत्सृष्टिं न त्यक्ष्यसि विनंक्ष्यसि ॥ 5.52.24 ॥  
करोम्यथ किमर्थं वा तवैतदनुशासनम् ।  
विचारणवतः पुंसश्चित्तमस्ति हि नानघ ॥ 5.52.25 ॥  
यावदज्ञानघनता तावत्प्रघनचित्तता ।  
यावत्प्रावृड्रजलदता तावन्नीहारभूरिता ॥ 5.52.26 ॥  
यावदज्ञानतनुता तावच्चित्तस्य तानवम् ।  
प्रावृट्रपरिक्षयो यावत्तावन्नीहारसंक्षयः ॥ 5.52.27 ॥  
यावत्तानवमायातं शुद्धं चित्तं विचारतः ।  
तावत्तत्क्षीणमेवाहं मन्ये शारदमेघवत् ॥ 5.52.28 ॥  
अनुशासनमेतद्यदसतो नश्यतोऽथ वा ।  
क्रियते तन्नभोवारिपवनाहननैः समम् ॥ 5.52.29 ॥  
तस्मात्संक्षीयमाणत्वात्त्यजामि त्वामसन्मयम् ।  
मौर्ख्यं परममेवाहुः परित्याज्यानुशासनम् ॥ 5.52.30 ॥  
निर्विकल्पोऽस्मि चिद्दीपो निरहंकारवासनः ।  
त्वयाहंकारबीजेन न संबद्धोऽस्म्यसन्मय ॥ 5.52.31 ॥  
अयं सोऽहमिति व्यर्थं दुर्दृष्टिरवलम्बिता ।  
त्वया मूढविनाशाय शङ्काविषविषूचिका ॥ 5.52.32 ॥  
अनन्तस्यात्मतत्त्वस्य तन्वीति मनसि स्थितिः ।  
न संभवति बिल्वान्तर्वासितापदन्तिनोर्यथा ॥ 5.52.33 ॥  
महाश्वभ्रीव गम्भीरा दुःखदा वासनाश्रिता ।  
त्वयैषा बत चित्तेति नैनामनुसराम्यहम् ॥ 5.52.34 ॥  
कः किलायं मुधा मोहो बालस्येवाविचारिणः ।  
अयं सोऽहमिति भ्रान्तिस्त्वहंतापरिकल्पिता ॥ 5.52.35 ॥  
पादाङ्गुष्ठाच्छिरो यावत्कणशः प्रविचारितम् ।  
न लब्धोऽसावहं नाम कः स्यादहमिति स्थितः ॥ 5.52.36 ॥  
भरिताशेषदिक्कुञ्जं यत्स्यामेकं जगत्त्रये ।  
संवेदनमसंवेद्यं सर्वत्रविगतात्मकम् ॥ 5.52.37 ॥  
दृश्यते यस्य नेयत्ता न नाम परिकल्पना ।  
नैकता नान्यतैवेह न महत्ता न चाणुता ॥ 5.52.38 ॥  
वेद तत्त्वां स्वसंवेद्यमाततं दुःखकारणम् ।  
विवेकजेन बोधेन तदिदं हन्यसे मया ॥ 5.52.39 ॥  
इदं मांसमिदं रक्तमिमान्यस्थीनि देहके ।  
इमे ते श्वासमरुतः कोऽसावहमिति स्थितः ॥ 5.52.40 ॥  
स्पन्दो हि वातशक्तीनामवबोधो महाचितः ।  
जरा मृतिश्च कायेऽस्मिन्कोऽसावहमिति स्थितः ॥ 5.52.41 ॥  
मांसमन्यदसृक्चान्यदस्थीन्यन्यानि चित्त हे ।  
बोधोऽन्यः स्पन्दनं चान्यत्कोसावहमिति स्थितः ॥ 5.52.42 ॥  
इदं घ्राणमियं जिह्वा त्वगियं श्रवणे इमे ।  
इदं चक्षुरसौ स्पर्शः कोऽसावहमिति स्थितः ॥ 5.52.43 ॥  
यथाभूततया नाहं मनो न त्वं वासना ।  
आत्मा शुद्धचिदाभासः केवलोऽयं विजृम्भते ॥ 5.52.44 ॥  
अहमेवेह सर्वत्र नाहं किंचिदपीह वा ।  
इत्येव सन्मयी दृष्टिर्नेतरो विद्यते क्रमः ॥ 5.52.45 ॥  
चिरमज्ञानधूर्तेन पोथितोऽस्मि त्वहंतया ।  
वृकेण दृप्तेनाटव्यां लब्धेन पशुपोतकः ॥ 5.52.46 ॥  
दिष्ट्येदानीं परिज्ञातो मयैवाज्ञानतस्करः ।  
पुनर्न संश्रयाम्येनं स्वरूपार्थापहारिणम् ॥ 5.52.47 ॥  
निर्दुः खो दुः खयोग्यस्य नाहं तस्य न चैष मे ।  
कश्चिद्भवति शैलस्य तत्स्थ एव यथाम्बुदः ॥ 5.52.48 ॥  
भूत्वा त्वहमिदं वच्मि वेद्मि तिष्ठामि यामि च ।  
आत्मावलोकनेनाहमनहंकारतां गतः ॥ 5.52.49 ॥  
नूनमेवाहमेवैते मन्ये ज्ञाश्चक्षुरादयः ।  
यान्तु तिष्ठन्तु वा देहे ममैते तु न किंचन ॥ 5.52.50 ॥  
कष्टं कोऽयमहं नाम कथं केनोपकल्पितः ।  
जगद्वालकवेतालस्तालोत्तालातुलाकृतिः ॥ 5.52.51 ॥  
एतावन्तं चिरं कालं व्यर्थमालुठितोऽवटे ।  
अहमत्र तृणोन्मुक्ते दुरद्रौ हरिणो यथा ॥ 5.52.52 ॥  
स्वार्थमालोकने चक्षुर्यदितून्मुखतां गतम् ।  
तदहं नाम कोसौ स्याद्योऽस्मिन्दुः खे न मोहितः ॥ 5.52.53 ॥  
स्पर्शनाय निजे तत्त्वे यदि जाता त्वगुन्मुखी ।  
तत्कोयं स्यादहं नाम कुपिशाच इवोदितः ॥ 5.52.54 ॥  
रसेष्वबिनिषण्णेऽस्मिन्स्वक्रमे रसनेन्द्रिये ।  
अहं मृष्टभुगित्येष कुतस्त्यः कुत्सितो भ्रमः ॥ 5.52.55 ॥  
शब्दशक्तिं गते श्रोत्रे वराके स्वार्थपीडिते ।  
तदहंकारदुः खस्य निर्बीजस्य क आगमः ॥ 5.52.56 ॥  
आत्मंभरित्वेन निजे घ्राणे स्वं गन्धमागते ।  
अहं घ्रातेति यो माता तं चौरं नैव वेद्म्यहम् ॥ 5.52.57 ॥  
मृगतृष्णाक्रमेणैषा भावना व्यर्थभाविनी ।  
भावस्तस्यामसत्यायां यः सोऽयमिति संभ्रमः ॥ 5.52.58 ॥  
वासनाहीनमप्येतच्चक्षुरादीन्द्रियैः स्वतः ।  
प्रवर्तते बहिः स्वार्थे वासना नात्र कारणम् ॥ 5.52.59 ॥  
वासनारहितं कर्म क्रियते ननु चित्ते हे ।  
केवलं नानुभूयन्ते सुखदुःखदृशोऽग्रगाः ॥ 5.52.60 ॥  
तस्मान्मूर्खाणीन्द्रियाणि त्यक्त्वान्तर्वासनां निजाम् ।  
कुरुध्वं कर्म हे सर्वं न दुःखं समवाप्स्यथ ॥ 5.52.61 ॥  
भवद्भिरेव दुःखाय वासनावासिता मुधा ।  
बालैः पङ्कक्रीडनकं विनाशेनेव खिन्नता ॥ 5.52.62 ॥  
वासनाद्या दृशः सर्वा व्यतिरिक्तास्तु नात्मनः ।  
जलादिव तरङ्गाद्या ज्ञस्यैवान्यस्य नानघ ॥ 5.52.63 ॥  
तृष्णयैव विनष्टाः स्थ व्यर्थमिन्द्रियबालकाः ।  
कोशकारकुकृमयस्तन्तुनेव स्वयंभुवा ॥ 5.52.64 ॥  
तृष्णयैवेह लुठथ जरामरणसंकटे ।  
भ्रमद्दृष्ट्येव शिखरिपथिकाः श्वभ्रभूमिषु ॥ 5.52.65 ॥  
वासनैवेह भवतां हेतुरेकत्र बन्धने ।  
रज्जुः शून्याशयप्रोता मुक्तानामातता यथा ॥ 5.52.66 ॥  
कल्पनामात्रकलिता सत्यैषा हि न वस्तुतः ।  
असंकल्पनमात्रेण दात्रेणेव विलूयते ॥ 5.52.67 ॥  
एषा हि भवतामेव विमोहाय क्षयाय च ।  
वातलेखेव दीपानां स्फुरतामपि तेजसाम् ॥ 5.52.68 ॥  
हे चित्त सर्वेन्द्रियकोश तस्मा-  
त्सर्वेन्द्रियैरैक्यमुपेत्य नूनम् ।  
आलोक्य चात्मानमसत्स्वरूपं  
निर्वाणमेवामलबोधमास्स्व ॥ 5.52.69 ॥  
विषयविषविषूचिकामनन्तां  
निपुणमहंस्थितिवासनामपास्य ।  
अभिमतपरिहारमन्त्रयुक्त्या  
भव विभवो भगवान्भियामभूमिः ॥ 5.52.70 ॥

इत्यार्षे श्रीवासिष्ठमहारामायणे वाल्मीकीये देo मोo उपशमप्रकरणे उद्दालकविचारो नाम द्विपञ्चाशः सर्गः ॥ 52 ॥

  त्रिपञ्चाशः सर्गः 53

उद्दालक उवाच ।  
अपारपर्यन्तवपुः परमाण्वणुरेव च ।  
चिदचेत्या तदाक्रान्तौ न शक्ता वासनादयः ॥ 5.53.1 ॥  
मनः शेमुष्यहंकारप्रतिबिम्बैर्जडेन्द्रियैः ।  
वासनावितताः शून्या वेतालत्रासनोद्यताः ॥ 5.53.2 ॥  
तत्कृतेभ्यो विचारेभ्योऽनुभूतेभ्योऽपि भूरिशः ।  
भूयोऽप्यनुभवत्यन्तरहं हि चिदलेपिका ॥ 5.53.3 ॥  
स्वदुर्भावोपरचितां देहः संसारसंस्थितिम् ।  
गृह्णात्वथ त्यजतु वाप्यहं हि चिदलेपिका ॥ 5.53.4 ॥  
चितो न जन्ममरणे सर्वगायाश्चितः किला ।  
किं नाम म्रियते जन्तुर्मार्यते केन वापि किम् ॥ 5.53.5 ॥  
चितो न जीवितेनार्थः सर्वात्मा सर्वजीवितम् ।  
किं प्राप्स्यति कदात्मैषा प्रायता यदि जीवितम् ॥ 5.53.6 ॥  
जीव्यते म्रियते चेति कुविकल्पकमालिनी ।  
कलना मनसामेव नात्मनो विमलात्मनः ॥ 5.53.7 ॥  
यो ह्यहंभावतां प्राप्तो भावाभावैः स गृह्यते ।  
आत्मनो नास्त्यहंभावो भावाभावाः कुतोऽस्य ते ॥ 5.53.8 ॥  
अहंभावो मुधा मोहो मनश्च मृगतृष्णिका ।  
जडः पदार्थसंभारः कस्याहंकारभावना ॥ 5.53.9 ॥  
रक्तमांसमयो देहो मनो नष्टं विचारणात् ।  
जडाश्चित्तादयः सर्वे कुतोऽहंभावभावना ॥ 5.53.10 ॥  
आत्मंभरितया नित्यमिन्द्रियाणि स्थितान्यलम् ।  
पदार्थाश्च पदार्थत्वे कुतोऽहंभावभावना ॥ 5.53.11 ॥  
गुणा गुणार्थे वर्तन्ते प्रकृतौ प्रकृतिः स्थिता ।  
सदेव सति विश्रान्तं कुतोऽहंभावभावना ॥ 5.53.12 ॥  
सर्वगं सर्वदेहस्थं सर्वकालमयं महत् ।  
केवलं परमात्मानं चिदात्मैवेह संस्थितः ॥ 5.53.13 ॥  
एवं किमाकृतिः को वा किमादेशश्च किंकृतः ।  
किंरूपः किंमयः कोहं किं गृह्णामि त्यजामि किम् ॥ 5.53.14 ॥  
तेनाहं नाम नेहास्ति भावाभावोपपत्तिमान् ।  
अनहंकाररूपस्य संबन्धः केन मे कथम् ॥ 5.53.15 ॥  
असत्यलमहंकारे संबन्धः कस्य केन कः ।  
संबन्धाभावसंसिद्धौ विलीना द्वित्वकल्पना ॥ 5.53.16 ॥  
एवं ब्रह्मात्मकमिदं यत्किंचिज्जगति स्थितम् ।  
सदेवास्मि तदेवास्मि परिशोचामि किं मुधा ॥ 5.53.17 ॥  
एकस्मिन्नेव विमले पदे सर्वगते स्थिते ।  
अहंकारकलङ्कस्य कथं नामोदयः कुतः ॥ 5.53.18 ॥  
नास्त्येव हि पदार्थश्रीरात्मैवास्तीह सर्वगः ।  
पदार्थलक्ष्म्यां सत्यां च संबन्धोस्ति न कस्यचित् ॥ 5.53.19 ॥  
इन्द्रियैरिन्द्रियैरङ्गर्मनो मनसि वल्गति ।  
चिदलिप्तवपुः केन संबन्धः कस्य किं कथम् ॥ 5.53.20 ॥  
उपलायः शलाकानां संबन्धो न यथा मिथः ।  
तथैकत्रापि दृष्टानां देहेन्द्रियमनश्चिताम् ॥ 5.53.21 ॥  
असदभ्युत्थिते व्यर्थमहंकारमहाभ्रमे ।  
ममेदमिदमस्येति विपर्यस्तमिदं जगत् ॥ 5.53.22 ॥  
अतत्त्वालोकजातेयमहंकारचमत्कृतिः ।  
तापेन हिमलेखेव तत्त्वालोके विलीयते ॥ 5.53.23 ॥  
आत्मनो व्यतिरेकेण न किंचिदपि विद्यते ।  
सर्वं ब्रह्मेति मे तत्त्वमेतत्तद्भावयाम्यहम् ॥ 5.53.24 ॥  
अहंकारभ्रमस्यास्य जातस्याकाशवर्णवत् ।  
अपुनः स्मरणं मन्ये नूनं विस्मरणं वरम् ॥ 5.53.25 ॥  
समूलं संपरित्यज्य चिरायाहंकृतिभ्रमम् ।  
तिष्ठाम्यात्मनि शान्तात्मा शरत्खं शरदीव खे ॥ 5.53.26 ॥  
ददात्यनर्थनिचयं विस्तारयति दुष्कृतम् ।  
विस्तारयति संतापमहंभावोनुसंहितः ॥ 5.53.27 ॥  
स्फुरत्यहंकारघने हृद्व्योम्नि सलिलात्मनि ।  
विकसत्यभितः कायकदम्बे दोषमञ्जरी ॥ 5.53.28 ॥  
मरणं जीवितोपान्तं जीवितं मरणान्तगम् ।  
भावोऽभावाद्व्यवच्छिन्नः कष्टेयं दुःखवेदना ॥ 5.53.29 ॥  
इदं लब्धमिदं प्राप्स्यामीत्यार्तिर्दाहकारिणी ।  
न शाम्यत्यर्करत्नानां ग्रीष्मेऽग्निरिव दुर्धियाम् ॥ 5.53.30 ॥  
नास्तीदमिदमस्तीति चिन्ता धावत्यहंकृतिम् ।  
जडाशया जडामभ्रमाला शैलावलीमिव ॥ 5.53.31 ॥  
अहंभावे परिक्षीणे शुष्कः संसारपादपः ।  
भूयः प्रयच्छत्यरसो न पाषाणवदङ्कुरम् ॥ 5.53.32 ॥  
स्वतृष्णाकृष्णभोगिन्यो देहद्रुमकृतालयाः ।  
क्वापि यान्ति विचारात्मन्यागते विनतासुते ॥ 5.53.33 ॥  
असदभ्युत्थिते विश्वे तज्जाते भ्रमसन्मये ।  
असन्मयपरिस्पन्दे त्वहं त्वं चेति कः क्रमः ॥ 5.53.34 ॥  
इदं जगदुदेत्यादावकारणमकारणात् ।  
यदकारणमुद्भूतं (1) तत्सदित्युच्यते कथम् ॥ 5.53.35 ॥  
(1. कारणमुच्छूनमित्यपि पाठः.)  
अपर्यन्तपुराकाले मृदि कुम्भ इवाकृतिः ।  
देहोऽभवदिदानीं तु तथैवास्ति भविष्यति ॥ 5.53.36 ॥  
मध्येतरपयोमात्रं कंचित्कालं चलाचलम् ।  
आद्यन्तसौम्यते त्यक्त्वा वारि वीचितया यथा ॥ 5.53.37 ॥  
अस्मिन्क्षणपरिस्पन्दे देहे विसरणोन्मुखे ।  
तरङ्गे च निबद्धास्था ये हतास्ते कुबुद्धयः ॥ 5.53.38 ॥  
प्राक्पुरस्ताच्च सर्वाणि सन्ति वस्तूनि नाभितः ।  
मध्ये स्फुटत्वमेतेषां कैवास्था हतरूपिणी ॥ 5.53.39 ॥  
चित्तं पूर्वं पुरस्ताच्च चिद्देशं शान्तमित्यपि ।  
सदसद्वा खसंलीनं मध्येऽस्मिन्किं तवोदितम् ॥ 5.53.40 ॥  
यथा स्वप्नविकारेषु यथा संभ्रमदृष्टिषु ।  
यथा वा मदलीलासु यता नौयानसंभ्रमे ॥ 5.53.41 ॥  
यथा धातुविकारेषु यथा चेन्द्रियविक्लवे ।  
यथातिसंभ्रमानन्दे दोषावेशदशासु च ॥ 5.53.42 ॥  
दृश्यते क्षीयते चैव रूपं सदसतोश्चलम् ।  
तथैवेयमिह त्वेषा काले न्यूनातिरिक्तता ॥ 5.53.43 ॥  
सा च त्वया कृता नित्यं चित्त दुः खसुखोदये ।  
यथा वियोगयामिन्यो मतयो हन्ति रागिणम् ॥ 5.53.44 ॥  
मयैवेहासदभ्यासान्मिथ्या सदिव लक्ष्यसे ।  
मृगतृष्णेव तेनैतत्त्वत्कृतं मत्कृतं भवेत् ॥ 5.53.45 ॥  
यदिदं किंचिदाभोगि तत्सर्वं दृश्यमण्डलम् ।  
अवस्त्विति विनिर्णीय मनो यात्यमनः पदम् ॥ 5.53.46 ॥  
अवस्त्विदमिति स्फारे रूढे मनसि निश्चये ।  
हेमन्त इव मञ्जर्यः क्षीयन्ते भोगवासनाः ॥ 5.53.47 ॥  
चित्त्वाद्दृष्टात्मना नूनं संत्यक्तमननौजसा ।  
मनसा वीतरागेण स्वयं स्वस्थेन भूयते ॥ 5.53.48 ॥  
परमात्मानले क्षिप्तं संवृत्त्यावयवं स्वयम् ।  
दग्ध्वात्मानमलं चित्तं शुद्धतामेति शास्तीम् ॥ 5.53.49 ॥  
देहमन्यतया दृष्ट्वा त्यक्त्वा विषयवासनाम् ।  
विनाशमुररीकृत्य मनो जयति वीरवत् ॥ 5.53.50 ॥  
मनः शत्रुः शरीरस्य शरीरं मनसो रिपुः ।  
एकाभावेन नश्येते आधाराधेयकार्यवत् ॥ 5.53.51 ॥  
रागद्वेषवतोर्नित्यमन्योन्यातिविरुद्धयोः ।  
एतयोर्मूलकाषेण विनाशः परमं सुखम् ॥ 5.53.52 ॥  
एतयोरेकसंस्थाने मृतिरित्येव या कथा ।  
सा व्योम्न्यया स्त्रिया भुक्ता धरेति कथया समा ॥ 5.53.53 ॥  
अकृत्रिमविरोधस्थौ यत्र संघटितावुभौ ।  
धारा इव पतन्त्येव तत्रानर्थपरम्पराः ॥ 5.53.54 ॥  
मिथो विरुद्धसंसर्गे रतिमेत्यधमो हि यः ।  
त्यक्तव्यः स पतद्वारावग्निराशावलेपने ॥ 5.53.55 ॥  
संकल्पेन मनः पुष्ट्वा शरीरं बालयक्षवत् ।  
आयुरेवाशनान्यस्मै स्वदुःखानि प्रयच्छति ॥ 5.53.56 ॥  
तर्दुः खैस्तापितो देहो मनो हन्तुमथेच्छति ।  
पुत्रोऽपि हन्ति पितरमाततायिपदं गतम् ॥ 5.53.57 ॥  
नास्ति शत्रुः प्रकृत्यैव न च मित्रं कदाचन ।  
सुखदं मित्रमित्युक्तं दुःखदाः शत्रवः स्मृताः ॥ 5.53.58 ॥  
देहो दुःखान्यनुभवन्स्वमनो हन्तुमिच्छति ।  
देहं मनः स्वदुःखानां संकेतं कुरुते क्षणात् ॥ 5.53.59 ॥  
एवं मिथो दुःखदयोः श्लिष्टयोः कः सुखागमः ।  
एतयोर्देहमनसोर्जात्यैवातिविरुद्धयोः ॥ 5.53.60 ॥  
मनस्येव परिक्षीणे न देहो दुः खभाजनम् ।  
तत्क्षयोत्कतया नित्यं देहोऽपि परिधावति ॥ 5.53.61 ॥  
नष्टानष्टमनर्थाय शरीरं पदमापदाम् ।  
अलब्धात्मविवेकेन मनसा सुप्रजायते ॥ 5.53.62 ॥  
एते मनः शरीरे हि मिथः पीवरतां गते ।  
जडरूपे हि वपुषा पयोदसरसी यथा ॥ 5.53.63 ॥  
मिथो दुःखायं संपन्ने एकरूपे द्विधा स्थिते ।  
व्यवहारपरे सार्धं लोके वार्यनलाविव ॥ 5.53.64 ॥  
चित्ते क्षयिणि संक्षीणे देहो ह्यामूलितो भवेत् ।  
वर्धमाने तरुरिव शतशाखः प्रवर्तते ॥ 5.53.65 ॥  
क्षीयते मनसि क्षीणे देहः प्रक्षीणवासनः ।  
मनो न क्षीयते क्षीणे देहे तत्क्षपयेन्मनः ॥ 5.53.66 ॥  
संकल्पपादपं तृष्णालतं छित्त्वा मनोवनम् ।  
विततां भुवमासाद्य विहरामि यथासुखम् ॥ 5.53.67 ॥  
प्रक्षीयमाणमेवेदं न मनो मनसि स्थितम् ।  
प्रशाम्यद्वासनाजालं प्रावृडन्त इवाम्बुदः ॥ 5.53.68 ॥  
धातूनां संनिवेशोऽयं देहनामा रिपुर्मम ।  
प्रक्षीयमाणे मनसि गलत्वेषोऽवतिष्ठतु ॥ 5.53.69 ॥  
यदर्थं किल भोगश्रीर्वाञ्छते स्वकलेवरम् ।  
तन्मे नापि न तस्याहं कोऽर्थः सुखलवेन मे ॥ 5.53.70 ॥  
नाहं देह इति त्वस्मिन्युक्तमाकर्णय क्रमे ।  
सर्वाङ्गेष्वपि सत्स्वेव शवः कस्मान्न वल्गति ॥ 5.53.71 ॥  
तस्माद्देहादतीतोऽहं नित्योऽनस्तमितद्युतिः ।  
यः सङ्गं भास्वता प्राप्य वेद्मि व्योमनि भास्करम् ॥ 5.53.72 ॥  
नाज्ञोऽहं नच मे दुः खं नानर्थो न च दुःखिता ।  
शरीरमस्तु मावास्तु स्थितोस्मि विगतज्वरः ॥ 5.53.73 ॥  
यत्रात्मा तत्र न मनो नेन्द्रियाणि न वासनाः ।  
पामराः परितिष्ठन्ति निकटे न महीभृतः ॥ 5.53.74 ॥  
पदं तदनुयातोऽस्मि केवलोस्मि जयाम्यहम् ।  
निर्वाणोस्मि (1) निरशोस्मि निरीहोस्मि निरीप्सितः ॥ 5.53.75 ॥  
(1. निरीहोस्मि निरंशोस्मि इति व्युत्क्रमेण क्वचित्पठ्यते.)  
इदानीमस्म्यसंबद्धो मनोदेहेन्द्रियादिभिः ।  
पृथक्कृतस्य तैलस्य तिलैर्विगलनैरिव ॥ 5.53.76 ॥  
स्वस्मात्पदवरादस्माल्लीलया चलितस्य मे ।  
पृथक्कृतमतेः किंच परिवारो ह्ययं शुभः ॥ 5.53.77 ॥  
स्वच्छतोर्जितता सत्ता हृद्यता सत्यता ज्ञता ।  
आनन्दितोपशमिता सदा च मृदुभाषिता ॥ 5.53.78 ॥  
पूर्णतोदारता सत्या कान्तिमत्तैकतानता ।  
सर्वैकता निर्भयता क्षीणद्वित्वविकल्पता ॥ 5.53.79 ॥  
नित्योदिताः समाः स्वस्थाः सुन्दर्यः सुभगोदयाः ।  
ममैकात्ममतेर्नित्यं कान्ता हृदयवल्लभाः ॥ 5.53.80 ॥  
सर्वथा सर्वदा सर्वं सर्वस्मिन्संभवत्यतः ।  
सर्वं प्रति मम क्षीणे वाञ्छावाञ्छे सुखासुखे ॥ 5.53.81 ॥  
विगतमोहतया विमनस्तया  
गतविकल्पनचित्ततया स्फुटम् ।  
उपरमाम्यहमात्मनि शीतले ।  
घनलवः शरदीव नभस्तले ॥ 5.53.82 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे उद्दालकविचारविलासो नाम त्रिपञ्चाशः सर्गः ॥ 53 ॥

  चतुः पञ्चाशः सर्गः 54

श्रीवसिष्ठ उवाच ।  
इति निर्णीय ततया धिया धवलया मुनिः ।  
बद्धपद्मासनस्तस्थावर्धोन्मीलितलोचनः ॥ 5.54.1 ॥  
ओमित्येतत्परं ब्रह्म निर्णीय स मुनिस्तदा ।  
ॐकारोच्चारितो येन तेनाप्तं परमं पदम् ॥ 5.54.2 ॥  
ॐकारमकरोत्तारस्वरमूर्ध्वगतध्वनिम् ।  
अम्यगाहतलाङ्गूलं घण्टाकुण्डमिवारवम् ॥ 5.54.3 ॥  
ओमुच्चारयतस्तस्य संवित्तत्त्वे तदुन्मुखे ।  
यावदोंकारमूर्धस्थे वितते विमलात्मनि ॥ 5.54.4 ॥  
सार्धत्र्यंशात्ममात्रस्य प्रथमेंऽशे स्फुटारवे ।  
प्रणवस्य समाक्षुब्धप्राणारणितदेहके ॥ 5.54.5 ॥  
रेचकाख्योऽखिलं कायं प्राणनिष्क्रमणक्रमः ।  
रिक्तीचकार पीताम्बुरगस्त्य इव सागरम् ॥ 5.54.6 ॥  
अतिष्ठत्प्राणपवनश्चिद्रसापूरिताम्बरे ।  
त्यक्तदेहः परित्यक्तनीडः खग इवाम्बरे ॥ 5.54.7 ॥  
हृदयाग्निर्ज्वलज्ज्वालो ददाह निखिलं वपुः ।  
उत्पातपवनोद्भूतो दावः शुष्कमिव द्रुमम् ॥ 5.54.8 ॥  
यावदित्थमवस्थैषा प्रणवप्रथमक्रमे ।  
बभूव न हठादेव हठयोगो हि दुः खदः ॥ 5.54.9 ॥  
अथेतरांशावसरे प्रणवस्य समस्थितौ ।  
निष्कम्पकुम्भको नाम प्राणानामभवत्क्रमः ॥ 5.54.10 ॥  
न बहिर्नान्तरे नाधो नोर्ध्वे नाशासु तत्र ते ।  
संक्षोभमगमन्प्राणां आपः संस्तम्भिता इव ॥ 5.54.11 ॥  
दग्धदेहपुरो वह्निः शशामाशनिवत्क्षणात् ।  
अदृश्यत सितं भस्म शारीरं हिमपाण्डुरम् ॥ 5.54.12 ॥  
यत्र कर्पूरशय्यायां सुप्तानीव सुखोचितम् ।  
शरीरास्थीनि लक्ष्यन्ते निष्पन्दानि सितानि च ॥ 5.54.13 ॥  
तद्भस्म पवनानीतं सास्थि वायुरयोजयत् ।  
स्वदेहे भृशमुत्सन्नो त्रिनेत्रव्रतवानिव ॥ 5.54.14 ॥  
तच्चण्डपवनोद्धूतमावृत्त्य गगनं क्षणात् ।  
शरदीवाभ्रमिहिका क्वापि भस्मास्थिमद्ययौ ॥ 5.54.15 ॥  
यावदित्थमवस्थैषा प्रणवस्यापरे क्रमे ।  
बभूव न हठादेव हठयोगो हि दुः खदः ॥ 5.54.16 ॥  
ततस्तृतीयावसरे प्रणवस्योपशान्तिदे ।  
पूरणात्पूरको नाम प्राणानामभवत्क्रमः ॥ 5.54.17 ॥  
अस्मिन्नवसरे प्राणाश्चेतनामृतमध्यगाः ।  
व्योम्नि शीतलतामीयुर्हिमसंस्पर्शसुन्दरीम् ॥ 5.54.18 ॥  
क्रमाद्गगनमध्यस्थाश्चन्द्रमण्डलतां ययुः ।  
धूमा गगनकोशस्थाः शीतलाम्बुदतामिव ॥ 5.54.19 ॥  
कलाकलापसंपूर्णे ते तस्मिंश्चन्द्रमण्डले ।  
पुण्यराशाविवापूर्णे रसायनमहार्णवे ॥ 5.54.20 ॥  
रसायनमया धाराः संपन्नाः प्राणवायवः ।  
मणियष्टिसमाकारा जालेष्विन्दोरिवांशवः ॥ 5.54.21 ॥  
सा पपाताम्बराद्धारा शेषे शारीरभस्मनि ।  
रसायनी हरशिरः पतितेव सुरापगा ॥ 5.54.22 ॥  
उदभूदिन्दुबिम्बाभं चतुर्बाहुवपुस्तया ।  
प्रस्फुरन्मन्दरादब्धेः पारिजात इव द्रुमः ॥ 5.54.23 ॥  
उद्दालकशरीरं तन्नारायणतयोदितम् ।  
प्रफुल्लनेत्रकत्त्राब्जमाबभौ दीप्तिसुन्दरम् ॥ 5.54.24 ॥  
रसायनमयाः प्राणास्तच्छरीरमपूरयन् ।  
सलिलौघा इव सरो वृक्षं मधुरसा इव ॥ 5.54.25 ॥  
अन्तः कुण्डलिनीं प्राणाः पूरयामासुरादृताः ।  
चक्रानुवर्तप्रसृतां पयांसीव सरिद्वराम् ॥ 5.54.26 ॥  
प्रकृतस्थं बभूवास्य तच्छरीरं द्विजन्मनः ।  
प्रावृट्‌शरीरविगमे धौतं तलमिवावनेः ॥ 5.54.27 ॥  
अथ पद्मासनगतः कृत्वा देहे स्थितिं दृढम् ।  
आलान इव मातङ्गं निबद्ध्येन्द्रियपञ्चकम् ॥ 5.54.28 ॥  
निर्विकल्पसमाध्यर्थं व्यवसायमुपाददे ।  
स्वभावं स्वच्छतां नेतुं शरत्काल इवामलम् ॥ 5.54.29 ॥  
प्रशान्तवातहरिणमाशादिगणगामिनम् ।  
चिन्तया हृदयं निन्ये दूराद्रज्ज्वेव कीलकम् ॥ 5.54.30 ॥  
धावमानमधो मत्तं चित्तं विमलमाकुलम् ।  
बलात्संरोधयामास सेतुर्जलमिव द्रुतम् ॥ 5.54.31 ॥  
निमिमील दृशावर्धं परिपक्ष्मलपक्ष्मके ।  
निस्पन्दतारामधुरे संध्याकाल इवाम्बुजे ॥ 5.54.32 ॥  
(1) सौम्यतामनयन्मौनी प्राणापानजवं मुखे ।  
(1. क्षोभवैषम्यादिरहितताम्.)  
श्वसनं श्रेयसे देशे प्रशस्तः समयो यता ॥ 5.54.33 ॥  
तिलेभ्य इव तैलानि पृथक चक्रे प्रयत्नतः ।  
इन्द्रियाणीन्द्रियार्थेभ्यः कूर्मोऽङ्गानीव गोपयन् ॥ 5.54.34 ॥  
बाह्यस्पर्शानशेषेण जहौ दूरे स धीरधीः ।  
सहसा कुण्डकच्छन्नो मणिर्दूरत्विषो यथा ॥ 5.54.35 ॥  
विलीनानान्तरांश्चक्रे स्पर्शानुज्झितदर्शनात् ।  
रसान्विटपकोशस्थान्मार्गशीर्ष इव द्रुमः ॥ 5.54.36 ॥  
रुरोध गुदसंकोचान्नवद्वारानिलानथ ।  
मुखसंस्थगितः कुम्भो रन्ध्रकोशानिवेतरान् ॥ 5.54.37 ॥  
स्वात्मरत्नप्रकाशाढ्यां स्पष्टां कुसुमलाञ्छिताम् ।  
दधार कन्धरां धीरो मेरुः श्रृङ्गशिखामिव ॥ 5.54.38 ॥  
बभार हृदयाकाशे मनः संयममागतम् ।  
विन्ध्यखात इवोन्मत्तं गजं युक्तिवशीकृतम् ॥ 5.54.39 ॥  
शरन्नभोवदासाद्य निर्मलामतिसौम्यताम् ।  
जहार परिपूर्णाब्धेर्निर्वातस्याचलां श्रियम् ॥ 5.54.40 ॥  
दुधावातिविकल्पौघान्प्रतिभासमुपेयुषः ।  
पुरः परिस्फुरद्रूपान्मशकानिव मारुतः ॥ 5.54.41 ॥  
आगच्छतो यथाकामं प्रतिभासान्पुनः पुनः ।  
अच्छिनन्मनसा शूरः खड्गेनेव रणे रिपून् ॥ 5.54.42 ॥  
विकल्पौघे परालूने सोऽपश्यद्धृदयाम्बरे ।  
तमच्छन्नविवेकार्कं लोलकज्जलमेचकम् ॥ 5.54.43 ॥  
तमप्युन्मार्जयामास सम्यक्स्वान्तविवस्वता ।  
सम्यग्ज्ञानोदितेनाशु पवनेनेव कज्जलम् ॥ 5.54.44 ॥  
तमस्युपरते कान्तं तेजः पुञ्जं ददर्श सः ।  
शार्वरे तिमिरे शान्ते प्रातः संध्यामिवाम्बुजाम् ॥ 5.54.45 ॥  
तल्लुलाव स्थलाब्जानां वनं बाल इव द्विपः ।  
अपिबच्चाप्यसृक्पूरं वेताल इव वेगतः ॥ 5.54.46 ॥  
तेजस्युपरते तस्य घूर्णमानं मनो मुनेः ।  
निशाब्जवदगान्निद्रां लोलं क्षीबवदेव वा ॥ 5.54.47 ॥  
मेघमालामिव मरुद्व्यालो नीलाब्जिनीमिव ।  
यामिनीमिव तीक्ष्णांशुस्तामप्याशु लुलाव सः ॥ 5.54.48 ॥  
निद्राव्यपगमे तस्य भावयामास तन्मनः ।  
व्योमश्यामलदृग्जन्तुर्नभसीव शिखण्डकान् ॥ 5.54.49 ॥  
पयोद इव तापिच्छं नीहारमिव मारुतः ।  
दीपस्तम इवाच्छात्म तदप्याशु ममार्ज सः ॥ 5.54.50 ॥  
व्योमसंविदि (1) नष्टायां मूढं तस्याभवन्मनः ।  
(1. संविद्विनष्टायां इत्यपि पाठः.)  
निद्रायां तु विलीनायां मैरेयमदवानिव ॥ 5.54.51 ॥  
मोहमप्येष मनसस्तं ममार्ज महाशयः ।  
यामिनीजनितं जाड्यं भुवनादिव भास्करः ॥ 5.54.52 ॥  
ततस्तेजस्तमोनिद्रामोहादिपरिवर्जितम् ।  
कामप्यवस्थामासाद्य विशश्राम मनः क्षणम् ॥ 5.54.53 ॥  
विक्षम्याशु पपाताङ्ग संविदं विश्वरूपिणीम् ।  
सेतुरुद्धं सरोवारि प्रतीपं स्वमिवास्पदम् ॥ 5.54.54 ॥  
चिरानुसंधानवशात्स्वदनाच्च स्वसंविदः ।  
ततश्चिन्मयतामागाद्धेम नूपुरतामिव ॥ 5.54.55 ॥  
चित्तत्वमथ संत्यज्य चित्तं चित्तत्त्वतां गतम् ।  
अन्यदेव बभूवाशु पङ्कः कुम्भस्थितो यथा ॥ 5.54.56 ॥  
चेत्यं संत्यज्य चिच्छुद्धा चित्सामान्यमथाययौ ।  
त्यक्तवीच्यादिभेदोऽब्धिर्वाः सामान्यमिवैकधीः ॥ 5.54.57 ॥  
त्यक्तभूतौघमननं ततो विश्वंभरं महत् ।  
चिदाकाशं ततः शुद्धं सोऽभवद्बोधमागतः ॥ 5.54.58 ॥  
तत्र प्रापदथानन्दं दृश्यदर्शनवर्जितम् ।  
अनन्तमुत्तमास्वादं रसायनमिवार्णवम् ॥ 5.54.59 ॥  
शरीरात्समवेतोऽसौ कामप्यवनिमागतः ।  
सत्तासामान्यरूपात्मा बभूवानन्दसागरः ॥ 5.54.60 ॥  
द्विजचेतनहंसोऽसावानन्दसरसि स्थितः ।  
अतिष्ठच्छरदच्छे खे कलापूर्ण इवोडुपः ॥ 5.54.61 ॥  
बभूवावातदीपाभो लिपिकर्मार्पितोपमः ।  
वीतवीच्यम्बुधिप्रख्यो वृष्टमूकाम्बुदस्थितिः ॥ 5.54.62 ॥  
अथैतस्मिन्महालोके तिष्ठन्नुद्दाहकश्चिरम् ।  
अपश्यद्व्योमगान्सिद्धानमरानपि भूरिशः ॥ 5.54.63 ॥  
आगतानि विचित्राणि सिद्धिजालानि चाभितः ।  
शक्रार्कपददातॄणि नीरन्ध्राण्यप्सरोगणैः ॥ 5.54.64 ॥  
तानि नादरयांचक्रे सिद्धिवृन्दानि स द्विजः ।  
गम्भीरमतिरक्षुब्धो विलासानिव शैशवान् ॥ 5.54.65 ॥  
सिद्धिसार्थमनादृत्य तस्मिन्नानन्दमन्दिरे ।  
अतिष्ठदथ षण्मासान्दिक्तटेऽर्क इवोत्तरे ॥ 5.54.66 ॥  
जीवन्मुक्तपदं तत्तद्यावत्संप्राप्तवान्द्विजः ।  
तत्र सिद्धाः सुराः साध्याः स्थिता ब्रह्महरादयः ॥ 5.54.67 ॥  
आनन्दे परिणामित्वादनानन्दपदं गतः ।  
नानन्दे न निरानन्दे ततस्तत्संविदाबभौ ॥ 5.54.68 ॥  
क्षणं वर्षसहस्रं वा तत्र लब्ध्वा स्थितिं मनः ।  
रतिमेति न भोगौघे दृष्टस्वर्ग इवावनौ ॥ 5.54.69 ॥  
तत्पदं सा गतिः शान्ता तच्छ्रेयः शाश्वतं शिवम् ।  
तत्र विश्रान्तिमाप्तस्य भूयो नो बाधते भ्रमः ॥ 5.54.70 ॥  
तत्पदं साधवः प्राप्य दृश्यदृष्टिमिमां पुनः ।  
नायान्ति खदिरोद्यानं लब्धचैत्ररथा इव ॥ 5.54.71 ॥  
तां महानन्दपदवीं चित्तादासाद्य देहिनः ।  
दृश्यं न बहु मन्यन्ते राजानो दीनतामिव ॥ 5.54.72 ॥  
चेतस्तत्पदविश्रान्तं बुद्धं दृश्यदशां प्रति ।  
कदर्थाद्बोधमायाति नायात्येवाथवानघ ॥ 5.54.73 ॥  
उद्दालकोऽत्र षण्मासान्दूरोत्सारितसिद्धिभूः ।  
उषित्वोन्मिषितोम्भोदकोशादर्को मधाविव ॥ 5.54.74 ॥  
ददर्श संप्रबुद्धात्मा पुनः परमतेजसः ।  
प्रणामलालसाः स्निग्धाश्चन्द्रविम्बवपुर्धराः ॥ 5.54.75 ॥  
रमणीर्गोरमन्दरारेणुभ्रमरचामराः ।  
स्फुरत्पताकापटला द्युविमानपरम्पराः ॥ 5.54.76 ॥  
अस्मदादीन्मुनीन्दर्भपवित्राङ्ककराम्बुजान् ।  
विद्याधरीभिर्वलितान्विद्याधरपतीनपि ॥ 5.54.77 ॥  
ते तमूचुर्महात्मानमुद्दालकमुनिं तथा ।  
प्रसादेन प्रणामान्नो भगवन्नवलोकय ॥ 5.54.78 ॥  
आरुह्येदं विमानं त्वमेह त्रैविष्टपं पुरम् ।  
स्वर्ग एव हि सीमान्तो जगत्संभोगसंपदाम् ॥ 5.54.79 ॥  
आकल्पमुचितान्भुङ्‌क्ष्व भोगानभिमतान्विभो ।  
स्वर्गादिफलभोगार्थमेवाशेषतपः क्रियाः ॥ 5.54.80 ॥  
हारचामरधारिण्यो विद्याधरवराङ्गनाः ।  
पश्येमास्त्वामुपासीनाः करिण्यः करिणं यथा ॥ 5.54.81 ॥  
कामो धर्मार्थयोः सारः कामसाराः सुयोषितः ।  
वसन्त इव मञ्जर्यः स्वर्ग एव भवन्ति ताः ॥ 5.54.82 ॥  
एवं कथयतः सर्वानतितीनित्यसौ मुनिः ।  
परिपूज्य यतान्यायमतिष्ठद्गतसंभ्रमम् ॥ 5.54.83 ॥  
नाभ्यनन्दन्न तत्याज तां विभूतिं स धीरधीः ।  
भो सिद्धा व्रजतेत्युक्त्वा स्वव्यापारपरोऽभवत् ॥ 5.54.84 ॥  
अथ स्वधर्मनिरतं भोगेष्वरतिमागतम् ।  
तमुपास्य ययुः सिद्धा दिनैः कतिपयैः स्वयम् ॥ 5.54.85 ॥  
जीवन्मुक्तः स च मुनिर्विजहार यथासुखम् ।  
यावदिच्छं वनान्तेषु मुनीनामाश्रमेषु च ॥ 5.54.86 ॥  
मेरुमन्दरकैलासहिमवद्विन्ध्यसानुषु ।  
द्वीपोपवनदिक्कुञ्जजङ्गलारण्यभूमिषु ॥ 5.54.87 ॥  
ततः प्रभृति संप्राप्तपदमुद्दालको द्विजः ।  
गुहासु गिरिकुक्षीणामवसद्ध्यानलीलया ॥ 5.54.88 ॥  
कदाचिदह्ना मासेन कदाचिद्वत्सरेण च ।  
कदाचिद्वत्सरौघेण ध्यानासक्तो व्यबुध्यत ॥ 5.54.89 ॥  
उद्दालकस्तदारभ्य व्यवहारपरोऽपि सन् ।  
सुसमाहित एवासौ चित्तत्त्वैकत्वमागतः ॥ 5.54.90 ॥  
चित्तत्त्वैकघनाभ्यासान्महाचित्त्वमुपेत्य सः ।  
बभूव सर्वत्र समस्तेजः सौरमिवावनौ ॥ 5.54.91 ॥  
चित्सामान्यचिराभ्यासात्सत्तासामान्यमेत्य सः ।  
दृश्येऽस्मिंश्चित्ररविवन्नास्तमायान्न चोदयम् ॥ 5.54.92 ॥  
शमपरपदलाभप्राप्तिसंशान्तचेता  
गलितजननपाशः (1) क्षीणसंदेहदोलः ।  
(1. नाश इत्यपि पाठः.)  
शरदि खमिव शान्तं व्याततं चोर्जितं च  
स्फुटममलमचेतस्तद्वपुः संबभार ॥ 5.54.93 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे उद्दालकविश्रान्तिर्नाम चतुःपञ्चाशः सर्गः ॥ 54 ॥  


  पञ्चपञ्चाशः सर्गः 55

ईराम उवाच ।  
आत्मज्ञानदिनैकार्क मत्संशयतृणानल ।  
अज्ञानदाहशीतांशो सत्तासामान्यमीश किम् ॥ 5.55.1 ॥  
श्रीवसिष्ठ उवाच ।  
यदा संक्षीयते चित्तमभावात्यन्तभावनात् ।  
चित्सामान्यस्वरूपस्य सत्तासामान्यता तदा ॥ 5.55.2 ॥  
नूनं चेत्यांशरहिता चिद्यदात्मनि लीयते ।  
असद्रूपवदत्यच्छा सत्तासामान्यता तदा ॥ 5.55.3 ॥  
यदा सर्वमिदं किंचित्सबाह्याभ्यन्तरात्मकम् ।  
अपलप्य वसेच्चेतः सत्तासामान्यता तदा ॥ 5.55.4 ॥  
यदा सर्वाणि दृश्यानि सत्तासामान्यवेदनम् ।  
स्वरूपेण स्वरूपाभं सत्तासामान्यता तदा ॥ 5.55.5 ॥  
कूर्मोऽङ्गानीव दृश्यानि लीयन्ते स्वात्मनात्मनि ।  
अभावितान्येव यदा सत्तासामान्यता तदा ॥ 5.55.6 ॥  
दृष्टिरेषा हि परमा सदेहादेहयोः सदा ।  
मुक्तयोः संभवत्येव तुर्यातीतपदोपमा ॥ 5.55.7 ॥  
व्युत्थितस्य भवत्येषा समाधिस्थस्य चानघ ।  
ज्ञस्य केवलमज्ञस्य न भवत्येव बोधजा ॥ 5.55.8 ॥  
अस्यां दृशि स्थिताः सर्वे जीवन्मुक्ता महाशयाः ।  
सिद्धा रसा इव भुवि व्योमवीथ्यामिवानिलाः ॥ 5.55.9 ॥  
अस्मत्प्रभृतयः सर्वे नारदाद्याश्च राघव ।  
ब्रह्मविष्ण्वीश्वराद्याश्च दृष्टावस्यां व्यवस्थिताः ॥ 5.55.10 ॥  
एतामालम्ब्य पदवीं समस्तभयनाशिनीम् ।  
उद्दालकोऽसाववसद्यावदिच्छं जगद्गृहे ॥ 5.55.11 ॥  
अथ कालेन बहुना बुद्धिस्तस्य बभूव ह ।  
विदेहमुक्तस्तिष्ठामि देहं त्यक्त्वेति निश्चला ॥ 5.55.12 ॥  
एवं चिन्तितवानद्रेर्गुहायां पल्लवासने ।  
बद्धपद्मासनस्तस्थावर्धोन्मीलितलोचनः ॥ 5.55.13 ॥  
संयम्य गुदसंरोधाद्द्वाराणि नव चेतसः ।  
मात्रास्पर्शान्विचिन्वानो भावितस्वाङ्गचिद्धनः ॥ 5.55.14 ॥  
संरुद्धप्राणपवनः समसंस्थानकन्धरः ।  
तालुमूलतलालग्नजिह्वामूलो लसन्मुखः ॥ 5.55.15 ॥  
न बहिर्नान्तरे नाधो नोर्ध्वे नार्थे न शून्यके ।  
संयोजितमनोदृष्टिर्दन्तैर्दन्तानसंस्पृशन् ॥ 5.55.16 ॥  
प्राणप्रवाहसंरोधसमः स्वच्छाननच्छविः ।  
अङ्ग चित्संविदुत्तानरोमकण्टकिताङ्गभूः ॥ 5.55.17 ॥  
अङ्गचित्संविदाभ्यासाच्चित्सामान्यमुपाददे ।  
तदभ्यासादवापान्तरानन्दस्पन्दमुत्तमम् ॥ 5.55.18 ॥  
तदास्वादनतो लीनचित्सामान्यदशाक्रमम् ।  
विश्वंभरमनन्तात्म सत्तासामान्यमाययौ ॥ 5.55.19 ॥  
तस्थौ समसमाभोगः परां विश्रान्तिमागतः ।  
अनानन्दसमानन्दमुग्धमुग्धमुखद्युतिः ॥ 5.55.20 ॥  
संशान्तानन्दपुलकः पदं प्राप्यामलं गतः ।  
चिराकालपरिक्षीणमननादिभवभ्रमः ॥ 5.55.21 ॥  
बभूव स महासत्त्वो लिपिकर्मार्पितोपमः ।  
समः कलावपूर्णेन शरच्छाम्बरेन्दुना ॥ 5.55.22 ॥  
उपशशाम शनैर्दिवसैरसौ  
कतिपयैः स्वपदे विमलात्मनि ।  
तरुरसः शरदन्त इवामले  
रविकरौजसि जन्मदशातिगः ॥ 5.55.23 ॥  
गतसकलविकल्पो निर्विकारोऽभिरामः  
सकलमलविलासोपाधिनिर्मुक्तमूर्तिः ।  
विगलितसुखमाद्यं तत्सुखं प्राप यस्मिं-  
स्तृणमिव जलराशावूह्यते शक्रलक्ष्मीः ॥ 5.55.24 ॥  
अपरिमितनभोन्तर्व्यापिदिग्व्यापि पूर्णं  
भुवनभरणशीलं भूरिभव्योपसेव्यम् ।  
कथनगुणमतीतं सत्यमानन्दमाद्यं  
परमसुखमनन्तं ब्राह्मणोऽसौ बभूव ॥ 5.55.25 ॥  
गतवति पदमाद्यं चेतसि स्वच्छभावं  
द्विजतनुरथ मासैः सोपविष्टैव षड्‌भिः ।  
रविकरपरितप्ता वातभांकाररम्या  
तनुतरुभुजतन्त्री शैलवीणा बभूव ॥ 5.55.26 ॥  
अथ बहुतरकालेनैतदद्रेर्भुवं ता-  
मुपययुरगकन्यासंयुता मातरः खात् ।  
अभिमतफलसिद्ध्यै संयुता एव सर्वा  
अनलमिव शिखानां पङ्क्त्यः पिङ्गकेश्यः ॥ 5.55.27 ॥  
दिनकरकरशुष्कं विप्रकंकालकं त-  
ज्झटिति मुकुटकोटौ खड्गखट्वाङ्गमध्ये ।  
सकलविबुधवन्द्या खिंखिनी देवदेवी  
निशि नवतरवृत्ता कान्तकान्तिं चकार ॥ 5.55.28 ॥  
इत्युद्दालकदेहकं सुविलसन्मायूरबर्हव्रज-  
व्यालोलाब्दलवे नवैर्विवलिते मन्दारमालागणैः ।  
शेते खिंखिनिका महाभगवती लीलालामे लता-  
जाले भृङ्ग इवान्तपुष्पपटले पश्चादुपागच्छति ॥ 5.55.29 ॥  
एषाद्दालकचित्तवृत्तिकलनावल्ली विवेकस्फुर-  
त्स्वानन्दप्रविकासभासिकुसुमा हृत्कानने विस्तृता ॥  
रूढा यस्य कदाचिदेव विहरन्नप्येव सच्छायया  
नासावेति वियोगमेति सफलेनोच्चैस्तरां संगमम् ॥ 5.55.30 ॥

इत्यार्षे श्रीवासिष्ठमहारामायणे वाल्मीकीये देवदूतोक्ते मोo उपशमप्रकरणे उद्दालकनिर्वाणं नाम पञ्चपञ्चाशः सर्गः ॥ 55 ॥

  षट्‌पञ्चाशः सर्गः 56

श्रीवसिष्ठ उवाच ।  
क्रमेणानेन विहरन्विचार्यात्मानमात्मना ।  
विश्रान्तिमेहि वितते पदे पद्मदलेक्षण ॥ 5.56.1 ॥  
शास्त्रार्थगुरुचेतोभिस्तावत्तावद्विचार्यते ।  
सर्वदृश्यक्षयाभ्यासाद्यावदासाद्यते पदम् ॥ 5.56.2 ॥  
वैराग्याभ्यासशास्त्रार्थप्रज्ञागुरुमयक्रमैः (1) ।  
(1. गुरुयमक्रमैरिति पाठः ।  
तत्र यमशब्देन मनोनिग्रहो ज्ञेयः.)  
पदमासाद्यते पुण्यं प्रज्ञयैवैकयाथवा ॥ 5.56.3 ॥  
संप्रबोधवती तीक्ष्णा कलङ्करहिता मतिः ।  
सर्वसामग्र्यहीनापि पदं प्राप्नोति शाश्वतम् ॥ 5.56.4 ॥  
श्रीराम उवाच ।  
भगवन्भूतभव्येश कश्चिज्जातसमाधिकः ।  
प्रबुद्ध इव विश्रान्तो व्यवहारपरोऽपि सन् ॥ 5.56.5 ॥  
कश्चिदेकान्तमाश्रित्य समाधिनियतः स्थितः ।  
तयोस्तु कतरः श्रेयानिति मे भगवन्वद ॥ 5.56.6 ॥  
श्रीवसिष्ठ उवाच ।  
इमं गुणसमाहारमनात्मत्वेन पश्यतः ।  
अन्तः शीतलता यासौ समाधिरिति कथ्यते ॥ 5.56.7 ॥  
दृश्यैर्मनसि संबन्ध इति निश्चित्य शीतलः ।  
कश्चित्संव्यवहारस्थः कश्चिद्ध्याने व्यवस्थितः ॥ 5.56.8 ॥  
द्वावेतौ राम (1) सुखितावन्तश्चेत्परिशीतलौ ।  
(1. संपन्नाविति पाठः.)  
अन्तः शीतलता या स्यात्तदनन्ततपः फलम् ॥ 5.56.9 ॥  
समाधिस्थानकस्थस्य चेतश्चेद्वृत्तिचञ्चलम् ।  
(2) तत्तस्य तत्समाधानं सममुन्मत्तताण्डवैः ॥ 5.56.10 ॥  
(2. संपन्नाविति पाठः.)  
उन्मत्तताण्डवस्थस्य चेतश्चेत्क्षीणवासनम् ।  
तदस्योन्मत्तवृत्तं तत्समं बुद्धसमाधिना ॥ 5.56.11 ॥  
व्यवहारी प्रबुद्धो यः प्रबुद्धो यो वने स्थितः ।  
द्वावेतौ सुसमौ नूनमसंदेहं पदं गतौ ॥ 5.56.12 ॥  
अकर्तृ कुर्वदप्येतच्चेतः प्रतनुवासनम् ।  
दूरं गतमना जन्तुः कथासंश्रवणे यता ॥ 5.56.13 ॥  
अकुर्वदपि कर्तेव चेतः प्रघनवासनम् ।  
निस्पन्दाङ्गमपि स्वप्ने श्वभ्रपातस्थिताविव ॥ 5.56.14 ॥  
चेतसो यदकर्तृत्वं तत्समाधानमुत्तमम् ।  
तं विद्धि केवलीभावं सा शुभा निर्वृतिः परा ॥ 5.56.15 ॥  
चेतश्चलाचलत्वेन परमं कारणं स्मृतम् ।  
ध्यानाध्यानदृशोस्तेन तदेवानङ्कुरं कुरु ॥ 5.56.16 ॥  
अवासनं स्थिरं प्रोक्तं मनोध्यानं तदेव तु ।  
स एव केवलीभावः शान्ततैव च सा सदा ॥ 5.56.17 ॥  
तनुवासनमत्युच्चैः पदायोद्यतमुच्यते ।  
अवासनं मनो कर्तृपदं त्समादवाप्यते ॥ 5.56.18 ॥  
घनवासनमेतत्तु चेतः कर्तृत्वभाजनम् ।  
सर्वदुः खप्रदं तस्माद्वासनां तनुतां नयेत् ॥ 5.56.19 ॥  
प्रशान्तजगदास्थोऽन्तर्वीतशोकभयैषणः ।  
स्वस्थो भवति येनात्मा स समाधिरिति स्मृतः ॥ 5.56.20 ॥  
चेतसा संपरित्यज्य सर्वभावात्मभावनाम् ।  
यथा तिष्ठसि तिष्ठ त्वं तथा शैले गृहेऽथवा ॥ 5.56.21 ॥  
गृहमेव गृहस्थानां सुसमाहितचेतसाम् ।  
शान्ताहंकृतिदोषाणां विजनावनभूमयः ॥ 5.56.22 ॥  
अरण्यसदने तुल्ये समाहितमनोदृशाम् ।  
भवतामिह भूतानां भूतानां महतामिव ॥ 5.56.23 ॥  
शान्तचित्तमहाभ्रस्य जनज्वालोज्ज्वलान्यपि ।  
नगराण्यपि शून्यानि वनान्यवनिपात्मज ॥ 5.56.24 ॥  
वृत्तिमच्चित्तमत्तस्य विजनानि वनान्यपि ।  
नगराणि महालोकपूर्णानि परवीरहन् ॥ 5.56.25 ॥  
व्युत्थितं चित्तमभ्येति भ्रमस्यान्तः सुषुप्तताम् ।  
निर्वाणमेति निर्वाणं यथेच्छसि तथा कुरु ॥ 5.56.26 ॥  
सर्वभावपदातीतं सर्वभावात्मकं च वा ।  
यः पश्यति सदात्मानं स समाहित उच्यते ॥ 5.56.27 ॥  
ईहितानीहिते क्षीणे यस्यान्तर्वितताकृतेः ।  
सर्वे भावाः समा यस्य स समाहित उच्यते ॥ 5.56.28 ॥  
सदात्मना सदेवेदं जगत्पश्यति नो मनः ।  
यथा स्वप्ने तथैवास्मिञ्जाग्रत्यपि जनेश्वर ॥ 5.56.29 ॥  
यथा विपणिकालोका विहरन्तोऽप्यसत्समाः ।  
असंबन्धात्त था ज्ञस्य ग्रामोपि विपिनोपमः ॥ 5.56.30 ॥  
अन्तर्मुखमना नित्यं सुप्तो बुद्धो व्रजन्नपि ।  
पुरं जनपदं ग्राममरण्यमिव पश्यति ॥ 5.56.31 ॥  
सर्वमाकाशतामेति नित्यमन्तर्मुखस्थितेः ।  
सर्वथानुपयोग्यत्वाद्भूताकुलमिदं जगत् ॥ 5.56.32 ॥  
अन्तः शीतलतायां तु लब्धायां शीतलं जगत् ।  
विज्वराणामिव नृणां भवत्याजीवितस्थितेः ॥ 5.56.33 ॥  
अन्तस्तृष्णोपतप्तानां दावदाहमयं जगत् ।  
भवत्यखिलजन्तूनां यदन्तस्तद्बहिः स्थितम् ॥ 5.56.34 ॥  
द्यौः क्षमा वायुराकाशं पर्वताः सरितो दिशः ।  
अन्तः करणतत्त्वस्य भागा बहिरिव स्थिताः ॥ 5.56.35 ॥  
वटधाना वट इव यदन्तः स्थं सदात्मनः ।  
तद्बहिर्भासते भास्वद्विकासे पुष्पगन्धवत् ॥ 5.56.36 ॥  
न बहिष्ठं (1) न चान्तः स्थं क्वचित्किंचन विद्यते ।  
(1. न वान्तस्थं इत्यपि क्वचित्पठ्यंते.)  
यद्यथा कचितं चित्त्वात्तत्तथा तत्त्वमुत्थितम् ॥ 5.56.37 ॥  
आत्मतत्त्वान्तरं भाति बहिष्ट्वेन जगत्तया ।  
कर्पूरमिव गन्धेन संकोचे प्रविकासि च ॥ 5.56.38 ॥  
आत्मैव स्फुरति स्फारं जगत्त्वेनाप्यहंतया ।  
बाह्यत्वेनान्तरत्वेन स च नासन्न सन्विभुः ॥ 5.56.39 ॥  
बहिष्ठेनान्तरं ब्राह्यमन्तः स्थेनान्तरस्थितम् ।  
यथाविदितमात्मायं स्वचित्तमनुपश्यति ॥ 5.56.40 ॥  
सबाह्याभ्यन्तरं शान्तमात्मनो भेदितं जगत् ।  
अहन्त्वादिस्थिते भेदे भूरिभङ्गभयं तु तत् ॥ 5.56.41 ॥  
द्यौः क्षमा वायुराकाशं पर्वताः सरितो दिशः ।  
कल्पादिरेव ज्वलितं सर्वमाधिहतात्मनः ॥ 5.56.42 ॥  
यस्त्वात्मरतिरेवान्तः कुर्वन्कर्मेन्द्रियैः क्रियाः ।  
न वशो हर्षशोकाभ्यां स समाहित उच्यते ॥ 5.56.43 ॥  
यः सर्वगतमात्मानं पश्यन्समुपशान्तधीः ।  
न शोचति ध्यायति वा स समाहित उच्यते ॥ 5.56.44 ॥  
स पूर्वापरपर्यन्तां यः पश्यञ्जागतीं गतिम् ।  
दृष्टिष्वेतासु हसति स समाहित उच्यते ॥ 5.56.45 ॥  
समे परेऽपि नाहंता न जगज्जन्मनो मयि ।  
वीचिवृन्देष्विवातप्ता नाकाशे फलधातवः ॥ 5.56.46 ॥  
यस्यान्तरस्थिताहन्त्वं न विभागादि नो मनः ।  
न चेतनाचेतनत्वे सोऽस्ति नास्तीतरो जनः ॥ 5.56.47 ॥  
व्योमस्वच्छो बहिष्ठेहां सम्यगाचरतीह यः ।  
हर्षमर्षविकारेषु काष्ठलोष्टसमः शमः ॥ 5.56.48 ॥  
आत्मवत्सर्वभूतानि परद्रव्याणि लोष्टवत् ।  
स्वभावादेव न भयाद्यः पश्यति स पश्यति ॥ 5.56.49 ॥  
अर्थोऽतनुस्तनुर्वापि नासद्रूपेण चित्यते ।  
सद्रूपो नानुभूतोऽज्ञे न ज्ञेनैव न तत्तया ॥ 5.56.50 ॥  
ईदृशाशयसंपन्नो महासत्त्वपदं गतः ।  
तिष्ठतूदेतु वा यातु मृतिमेतु न तत्स्थितिम् ॥ 5.56.51 ॥  
वसतूत्तमभोगाढ्ये स्वगृहे वा जनाकुले ।  
सर्वभोगोज्झिताभोगे सुमहत्यथवा वने ॥ 5.56.52 ॥  
उद्दाममन्मथं पानतत्परो वापि नृत्यतु ।  
सर्वसङ्गपरित्यागी सममायातु वा गिरौ ॥ 5.56.53 ॥  
चन्दनागुरुकर्पूरैर्वपुर्वा परिलिम्पतु ।  
ज्वालाजटिलविस्तारे निपत्वथवाऽनले ॥ 5.56.54 ॥  
पापं करोतु सुमहद्बहुलं पुण्यमेव च ।  
अद्य वा मृतिमायातु कल्पान्तनिचयेन वा ॥ 5.56.55 ॥  
नासौ किंचिन्न तत्किंचित्कृतं तेन महात्मना ।  
नासौ कलङ्कमाप्नोति हेम पङ्कगतं यथा ॥ 5.56.56 ॥  
संवित्पुरुषशब्दार्थैः स कलङ्कैः कलङ्क्यते ।  
अहंत्वंवासनारूपैः शुक्तिकारजतोपमैः ॥ 5.56.57 ॥  
समस्तवस्तुप्रशमात्सम्यग्ज्ञानाद्यथास्थितेः ।  
स्वभावस्योपशान्तोन्तः कलङ्कोऽसत्तया स्वतः ॥ 5.56.58 ॥  
अहंत्ववासनानर्थप्रसूतेः संविदात्मनः ।  
पुरुषस्य विचित्राणि सुखदुःखानि जन्मनि ॥ 5.56.59 ॥  
रज्ज्वां सर्पभ्रमे शान्तेऽहिर्नेति निर्वृतिर्यथा ।  
अहंत्वभावसंशान्तौ तथान्तः समता मता ॥ 5.56.60 ॥  
यत्करोति यदश्राति यद्ददाति जुहोति वा ।  
न तज्ज्ञस्य न तत्र ज्ञो मा करोतु करोतु वा ॥ 5.56.61 ॥  
कर्मणास्ति न तस्यार्थो नार्थस्तस्यास्त्यकर्मणा ।  
यथास्वभावावगमात्स आत्मन्येव संस्थितः ॥ 5.56.62 ॥  
इच्छास्ततः समुद्यन्ति न मञ्जर्य इवोपलात् ।  
याश्चोद्यन्ति च ताः सर्वाः स एवाप्स्विव वीचयः ॥ 5.56.63 ॥  
सकलमिदमसावसौ च सर्वं  
जगदखिलं न विभागितात्र काचित् ।  
परमपुरुषपावनैकरूपी  
स सदिति तत्सदकिंचिदेव नासौ ॥ 5.56.64 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे ध्यानविचारो नाम षट्‌पञ्चाशः सर्गः ॥ 56 ॥

  सप्तपञ्चाशः सर्गः 57

श्रीवसिष्ठ उवाच ।  
यदात्ममरिचस्यान्तश्चित्त्वात्तीक्ष्णत्ववेदनम् ।  
तदहंतादि भेदादि देशकालादि चेत्यतः ॥ 5.57.1 ॥  
यदात्मलवणस्यान्तश्चित्त्वाल्लवणवेदनम् ।  
तदहंतादि भेदादि देशकालादि मत्स्थितम् ॥ 5.57.2 ॥  
स्वतो यदन्तिरात्मेक्षोश्चित्त्वान्माधुर्यवेदनम् ।  
तदहंतादि भेदादि जगत्तत्त्वादि जृम्भितम् ॥ 5.57.3 ॥  
स्वतो यदात्मदृषदश्चित्त्वात्काठिन्यवेदनम् ।  
तदहंतापि भेदादि देशकालादितां गतम् ॥ 5.57.4 ॥  
स्वतो यदात्मशैलस्य ज्ञतया जाड्यवेदनम् ।  
तदहंतादि भेदादि भुवनादीति संस्थितम् ॥ 5.57.5 ॥  
स्वतो यदात्मतो यस्य चिद्द्रवत्वादिवर्तनम् ।  
तदावर्ताद्यहंतादिभेदाद्याकारिता डव ॥ 5.57.6 ॥  
स्वतो यदात्मवृक्षस्य शाखादिस्तस्य वेदनम् ।  
तदहंतादि भेदादि भुवनादीव सत्स्फुरत् ॥ 5.57.7 ॥  
यदात्मगगनस्यान्तश्चित्त्वाच्छून्यत्ववेदनम् ।  
तदहंतादि भेदादि भुवनादीति भावनम् ॥ 5.57.8 ॥  
यदात्मगगनस्यान्तश्चित्त्वात्सौषिर्यवेदनम् ।  
तदहंतादि भेदादि शरीरादि च दीपितम् ॥ 5.57.9 ॥  
स्वतो यदात्मकुड्यस्य नैरन्तर्यं निरन्तरम् ।  
तदहंतादिभेदेन चित्ताद्बहिरिव स्थितम् ॥ 5.57.10 ॥  
स्वतो यदात्मसत्तायाश्चित्त्वात्सत्त्वैकवेदनम् ।  
तदहंतादि भेदादि चेतनानीतिवत्स्थितम् ॥ 5.57.11 ॥  
अन्तरात्मप्रकाशस्य स्वतो यदवभासनम् ।  
तदहंतादि चित्त्वादि जीव इत्येव वेद सः ॥ 5.57.12 ॥  
अन्तरस्ति यदात्मेन्दोश्चिद्रूपं चिद्रसायनम् ।  
स्वत आस्वादितं तेन तदहंतादिनोदितम् ॥ 5.57.13 ॥  
परमात्मगुडस्यान्तर्यच्चित्स्वादूदयात्मकम् ।  
तदेवास्वाद्यते तेन स्वतोऽहंतादि नान्तरे ॥ 5.57.14 ॥  
परमात्ममणेश्चित्त्वाद्यदन्तः कचनं स्वयम् ।  
चेतनात्मपदे चान्तरहमित्यादि वेत्त्यसौ ॥ 5.57.15 ॥  
न च किंचन वेत्त्यन्तर्वेद्यस्यासंभवादिह ।  
न चास्वादयति स्वादु स्वाद्यस्यासंभवादयम् ॥ 5.57.16 ॥  
न च किंचिच्चिनोत्यन्तश्चेत्यस्यासंभवे सति ।  
विन्दते न च वा किंचिद्वेद्यस्यासंभवादसौ ॥ 5.57.17 ॥  
असदाभास एवात्मा अनन्तो भरिताकृतिः ।  
स्थितः सदैवैकघनो महाशैल इवात्मनि ॥ 5.57.18 ॥  
अनया तु वचोभङ्ग्या मया ते रघुनन्दन ।  
नाहंतादिजगत्तादिभेदोस्तीति निदर्शितम् ॥ 5.57.19 ॥  
न चित्तमस्ति नो चेता न जगत्तादिविभ्रमः ।  
वृष्टमूकाम्बुदसितं शान्तं शाम्यति केवलम् ॥ 5.57.20 ॥  
यथावर्तादितामेति द्रवत्वाद्वारि वारिणि ।  
तदाहंतादितामेति ज्ञप्ता ज्ञप्तौ ज्ञ आत्मनि ॥ 5.57.21 ॥  
यथा द्रवत्वं पयसि यथा स्पन्दः सदागतौ ।  
अहंतादेशकालादि तथा ज्ञे ज्ञप्तिमात्रके ॥ 5.57.22 ॥  
ज्ञो ज्ञतायां शिव ज्ञानं जानाति ज्ञानबृंहया ।  
ज्ञायतेऽहंतदि ज्ञेन जीवादीत्यभिजीवनैः ॥ 5.57.23 ॥  
यथोदेति ययाऽज्ञस्य तृप्तिर्ज्ञानेन यादृशी ।  
अनन्ये वान्यता बुद्धा स तथा जृम्भते तया ॥ 5.57.24 ॥  
जीवनं ज्ञातता ज्ञाता जीवनं जीवजीवन्म् ।  
अत्यन्तमस्ति नो भेदश्चिद्रूपत्वे ज्ञजीवयोः ॥ 5.57.25 ॥  
यथा ज्ञजीवयोर्नास्ति भेदो नाम तथैतयोः ।  
भेदोऽस्ति न ज्ञशिवयोर्विद्धि शान्तमखण्डितम् ॥ 5.57.26 ॥  
सर्वं प्रशान्तमजमेकमनादिमध्य-  
माभास्वरं स्वदनमात्रमचेत्यचिह्नम् ।  
सर्वं प्रशान्तमिति शब्दमयी तु दृष्टि-  
र्बौधार्थमेव हि मुधैव तदोमितीदम् ॥ 5.57.27 ॥

इत्यर्षे श्रीवासिष्ठमहारामायणे वार्मीकीये देo मोक्षोपायेषूपशमप्रकरणे भेदनिरासो नाम सप्तपञ्चाशः सर्गः ॥ 57 ॥

  अष्टपञ्चाशः सर्गः 58

श्रीवसिष्ठ उवाच ।  
अत्रैवोदाहरन्तीममितिहासं पुरातनम् ।  
किरातेशस्य सुरघोर्वृत्तान्तं विस्मयास्पदम् ॥ 5.58.1 ॥  
उत्तरस्या दिशो मेदः कर्पूरपटलं भुवः ।  
संभूतं हसनं शार्वं शुक्लो वा चान्द्र आतपः ॥ 5.58.2 ॥  
हिमाद्रेः श्रृङ्गमस्तीह कैलासो नाम पर्वतः ।  
शैलकुञ्जरनिर्मुक्तकलापस्येव नायकः ॥ 5.58.3 ॥  
विष्णोः क्षीरोदक इव स्वर्गः सुरपतेरिव ।  
अब्जजस्येव नाभ्यब्जं गृहं यः शशिमौलिनः ॥ 5.58.4 ॥  
रुद्राक्षवृक्षदोलामिः साप्सरोमिर्विभाति यः ।  
लोलरत्नशलाकामिर्लहरीभिरिवार्णवः ॥ 5.58.5 ॥  
गणाङ्गनानामनिशं मत्तानां चरणैर्हताः ।  
अशोका इव राजन्ते यत्राशोका विलासिनः ॥ 5.58.6 ॥  
संचरञ्शंकरो दिक्षु भृगुष्विन्दुमणिद्रवैः ।  
निवर्तन्ते प्रवर्तन्ते यत्राजस्रं च निर्झराः ॥ 5.58.7 ॥  
यो लतावृक्षगुल्मौघवापीह्रदनदीनदैः ।  
मृगैर्मृगगणैर्भूतैर्ब्रह्माण्डवदिवावृतः ॥ 5.58.8 ॥  
तस्य हेमजटा नाम किराताः संस्थिताः स्थले ।  
पिपीलिका वटतरोर्मूलकोशगता इव ॥ 5.58.9 ॥  
कैलासपादारण्यानां रुद्राक्षैस्तरुगुल्मकैः ।  
वसन्ति घूकवत्क्षुद्रास्ते वै निकटजीविनः ॥ 5.58.10 ॥  
आसीत्तेषामुदारात्मा राजा परपुरंजयः ।  
जयलक्ष्म्या भुज इव यः प्रजायाश्च दक्षिणः ॥ 5.58.11 ॥  
सुरघुर्नाम बलवान्सुरघोरारिदर्पहा ।  
अर्कः पराक्रम इव मूर्तिमानिव मारुतः ॥ 5.58.12 ॥  
जीतो वै राज्यविभवैर्धनैर्गुह्यकनायकः ।  
शतक्रतुगुरुर्बोधैः काव्यैरसुरदेशिकः ॥ 5.58.13 ॥  
स चक्रे राजकार्याणि निग्रहानुग्रहक्रमैः ।  
यथाप्राप्तान्यखिन्नाङ्गो दिनानीव दिवाकरः ॥ 5.58.14 ॥  
तज्जाभ्यां सुखदुः खाभ्यामथ तस्याभ्यभूयत ।  
स्वगतिर्वागुराबन्धैः श्लिष्टाङ्गस्येव पक्षिणः ॥ 5.58.15 ॥  
किमार्तं पीडयाम्येनं तिलान्यन्त्रमिवौजसा ।  
सर्वेषामेव भूतानां ममेवार्तिः प्रजायते ॥ 5.58.16 ॥  
धनमस्मै प्रयच्छामि धनेनानन्दवाञ्जनः ।  
भवत्यह मिवाशेषस्तदलं मेऽतिनिग्रहैः ॥ 5.58.17 ॥  
अथवा निग्रहं प्राप्तं करोम्येतेन वै विना ।  
वर्तते न प्रजैवेयं विना वारि सरिद्यथा ॥ 5.58.18 ॥  
हा (1) कष्टमेव निग्राह्यो नित्यानुग्राह्य एष मे ।  
(1. कष्टमेव इत्यपि क्वचित्पाठः.)  
दिष्ट्याद्य सुखवानस्मि कष्टमद्यास्मि दुः खवान् ॥ 5.58.19 ॥  
इति (2) दोलायितं चेतो न विशश्राम भूपतेः ।  
(2. लोलायितं इति पाठः.)  
एकत्राम्बुमहावर्ते चिरतृष्णमिव भ्रमत् ॥ 5.58.20 ॥  
अथैकदा गृहं तस्य माण्डव्यो मुनिराययौ ।  
भ्रान्ताशेषककुप्कुञ्जो वासवस्येव नारदः ॥ 5.58.21 ॥  
तमसौ पूजयामास पप्रच्छ च महामुनिम् ।  
संदेहदुर्द्रुमस्तम्भपरशुं सर्वकोविदम् ॥ 5.58.22 ॥  
सुरधुरुवाच ।  
भवदागमनेनास्मि मुने निर्वृतिमागतः ।  
परमां वसुधापीठं संप्राप्त इव माधवे ॥ 5.58.23 ॥  
अद्य तिष्ठाम्यहं नाथ धन्यानां धुरि धर्मतः ।  
विकासि रविणेवाब्जं यत्त्वयास्म्यवलोकितः ॥ 5.58.24 ॥  
भगवन्सर्वधर्मज्ञ चिरं विश्रान्तवानसि ।  
तदुमुं संशयं छिन्दि ममार्कस्तिमिरं यथा ॥ 5.58.25 ॥  
महतां संगमेनार्तिः कस्य नाम न नश्यति ।  
संदेहं तु परामार्तिमाहुरार्तिविदो जनाः ॥ 5.58.26 ॥  
मन्निग्रहानुग्रहजा मद्भृत्यवपुषि स्थिताः ।  
कषन्ति मामलं चिन्ता गजं हरिनखा इव ॥ 5.58.27 ॥  
तद्यथा समतोदेति सूर्यांशुरिव सर्वदा ।  
मतौ मम मुने नान्या तथा करुणया कुरु ॥ 5.58.28 ॥  
माण्डव्य उवाच ।  
स्वयत्नेन स्वसंस्थेन स्वेनोपायेन भूपते ।  
एषा मनःपेलवता हिमवत्प्रविलीयते ॥ 5.58.29 ॥  
स्वविचारणयैवाशु शाम्यत्यन्तर्मनोज्वरः ।  
शरदागममात्रेण मिहिका महती यथा ॥ 5.58.30 ॥  
स्वेनैव मनसा स्वानि स्वशरीरगतानि च ।  
विचारयेन्द्रियाण्यन्तः कीदृशान्यथ कानि च ॥ 5.58.31 ॥  
कोऽहं कथमिदं किंवा कथं मरणजन्मनी ।  
विचारयान्तरेवं त्वं महत्तामलमेष्यसि ॥ 5.58.32 ॥  
विचारणा परिज्ञातस्वभावस्य सतस्तव ।  
हर्षामर्षदशाश्चेतस्तोलयिष्यन्ति नाचलम् ॥ 5.58.33 ॥  
मनः स्वरूपमुत्सृज्य शममेष्यति विज्वरम् ।  
भूतपूर्ववपुर्भूत्वा तरङ्गः पयसीव ते ॥ 5.58.34 ॥  
तिष्ठदेव मनोरूपं परित्यक्ष्यति तेऽनघ ।  
कलङ्कविकलं कालं मन्वन्तरगताविव ॥ 5.58.35 ॥  
अनुकम्प्या भविष्यन्ति श्रीमन्तः सर्व एव ते ।  
दृष्टतत्त्वस्य तुष्टस्य जनाः पितुरिवावनौ ॥ 5.58.36 ॥  
विवेकदीपदृष्टात्मा मेर्वब्धिनभसामपि ।  
(1) अधो करिष्यसि नृप महत्तामुत्तमार्थदाम् ॥ 5.58.37 ॥  
(1. अथो इति पाठः.)  
महत्तामागते चेतस्तव संसारवृत्तिषु ।  
न निमज्जति हे साधो गोष्पदेष्विव वारणः ॥ 5.58.38 ॥  
कृपणं तु मनो राजन्पेलवेऽपि निमज्जति ।  
कार्ये गोष्पदतोयेऽपि जीर्णाङ्गो मशको यथा ॥ 5.58.39 ॥  
चेतोवासनया पङ्के कीटवत्परिमज्जसि ।  
दृश्यमात्रावलम्बिन्या स्वया दीनतया तया ॥ 5.58.40 ॥  
तावत्तावन्महाबाहो स्वयं संत्यज्यतेऽखिलम् ।  
यावद्यावत्परालोकः परमात्मैव शिष्यते ॥ 5.58.41 ॥  
तावत्प्रक्षाल्यते धातुर्यावद्धेमैव शिष्यते ।  
तावदालोक्यते सर्वं यावदात्मैव लभ्यते ॥ 5.58.42 ॥  
सर्वः सार्विकया बुद्ध्या सर्वं सर्वत्र सर्वदा ।  
सर्वथा संपरित्यज्य स्वात्मनात्मोपलभ्यते ॥ 5.58.43 ॥  
यावत्सर्वं न संत्यक्तं तावदात्मा न लभ्यते ।  
सर्वावस्थापरित्यागे शेष आत्मेति कथ्यते ॥ 5.58.44 ॥  
यावदन्यन्न संत्यक्तं तावत्सामान्यमेव हि ।  
वस्तु नासाद्यते साधो स्वात्मलाभे तु का कथा ॥ 5.58.45 ॥  
यत्र सर्वात्मनैवात्मा लाभाय यतति स्वयम् ।  
त्यक्तान्यकार्यं प्राप्नोति तन्नाम नृप नेतरत् ॥ 5.58.46 ॥  
स्वात्मावलोकनार्थं तु तस्मात्सर्वं परित्यजेत् ।  
सर्वं किंचित्परित्यज्य यद्दृष्टं तत्परं पदम् ॥ 5.58.47 ॥  
सकलकारणकार्यपरम्परा-  
मयजगद्गतवस्तुविजृम्भितम् ।  
अलमपास्य मनः स्ववपुस्ततः  
परिविलाप्य यदेति तदेव तत् ॥ 5.58.48 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे सुरघुवृत्तान्ते माण्डव्योपदेशो नामाष्टपञ्चाशः सर्गः ॥ 58 ॥



  एकोनषष्टितमः सर्गः 59

श्रीवसिष्ठ उवाच ।  
इत्युक्त्वा भगवानेनं सुरधुं रघुनन्दन ।  
ययौ स्वमेव रुचिरं माण्डव्यो मौनमण्डलम् ॥ 5.59.1 ॥  
गते वरमुनौ राजा गत्वैकान्तमनिन्दितम् ।  
धिया संचिन्तयामास को नामाहमिति स्वयम् ॥ 5.59.2 ॥  
नाहं मेरुर्न मे मेरुर्जगन्नाहं न मे जगत् ।  
नाहं शैला न मे शैला धरा नाहं न मे धरा ॥ 5.59.3 ॥  
किरातमण्डलं नेदं मम नाहं च मण्डलम् ।  
निजसंकेतमात्रेण केवलं देश एव मे ॥ 5.59.4 ॥  
त्यक्तो मयैष संकेतो नाहं देशो न वैष मे ।  
इदानीं नगरं शिष्टमेष एवात्र निश्चयः ॥ 5.59.5 ॥  
पताकावनपङ्क्त्याढ्या भृत्योपवनसंकुला ।  
गजाश्वसामन्तयुता पुरी नाहं न मे पुरी ॥ 5.59.6 ॥  
व्यर्थसंकेतसंबन्धं संकेतविगमे क्षतम् ।  
भोगवृन्दं कलत्रं च नाहं नैतन्ममाखिलम् ॥ 5.59.7 ॥  
एवं सभृत्यं सबलं सवाहनपुरान्तरम् ।  
नाहं राज्यं न मे राज्यं संकेतो ह्ययमाकुलः ॥ 5.59.8 ॥  
देहमात्रमहं मन्ये हस्तपादादिसंयुतम् ।  
तदिदं तावदाश्वन्तरलमालोकयाम्यहम् ॥ 5.59.9 ॥  
तदत्र तावन्मांसास्थि नाहमेतदचेतनम् ।  
न चैतन्मम संश्लेषमेत्यब्जस्य यथा जलम् ॥ 5.59.10 ॥  
मांसं जडं न तदहं नैवाहं रक्तमप्यलम् ।  
जडान्यस्थीनि नैवाहं न चैतानि मम क्वचित् ॥ 5.59.11 ॥  
कर्मेन्द्रियाणि नैवाहं न च कर्मेन्द्रियाणि मे ।  
जडं यत्किल देहेऽस्मिंस्तदहं नैव चेतनः ॥ 5.59.12 ॥  
नाहं भोगा न मे भोगा न मे बुद्धीन्द्रियाणि च ।  
जडान्यसत्स्वरूपाणि न च बुद्धीन्द्रियाण्यहम् ॥ 5.59.13 ॥  
मूलं संसृतिदोषस्य मनो नाहं जडं हि तत् ।  
अथ बुद्धिरहंकार इति दृष्टिर्मनोमयी ॥ 5.59.14 ॥  
मनोबुद्धीन्द्रियाद्यन्तो भूतकोशश्चलद्वपुः ।  
नाहमेवं शरीरादि शिष्टमालोकयाम्यहम् ॥ 5.59.15 ॥  
शेषस्तु चेतनो जीवः स चेच्चेत्येन चेतति ।  
अन्येन बोध्यमानोऽसौ नात्मतत्त्ववपुर्भवेत् ॥ 5.59.16 ॥  
एवं त्यजामि संवेद्यं चेत्यं नाहं हि तत्किल ।  
शेषो विकल्परहितो विशुद्धचिदहंस्थितः ॥ 5.59.17 ॥  
चित्रमेषोऽस्मि लब्धात्मा जातः कालेन कार्यवान् ।  
एष सोऽहमनन्तात्मा नान्तोऽस्य परमात्मनः ॥ 5.59.18 ॥  
ब्रह्मणीन्द्रे यमे वायौ सर्वभूतगणे तथा ।  
स एष भगवानात्मा तन्तुर्मुक्तास्विव स्थितः ॥ 5.59.19 ॥  
चिच्छक्तिरमला सैषा चेत्यामयविवर्जिता ।  
भरिताशेषदिक्कुञ्जा भैरवाकारधारिणी ॥ 5.59.20 ॥  
सर्वभावगता सूक्ष्मा भावाभावविवर्जिता ।  
आब्रह्मभुवनान्तः स्था सर्वशक्तिसमुद्गिका ॥ 5.59.21 ॥  
सर्वसौन्दर्यसुभगा सर्वप्राकाश्यदीपिका ।  
सर्वसंसारमुक्तानां तन्तुराततरूपिणी ॥ 5.59.22 ॥  
सर्वाकारविकाराढ्या सर्वाकारविवर्जिता ।  
सर्वभूतौघतां याता सर्वदा सर्वतां गता ॥ 5.59.23 ॥  
चतुर्दशविधान्येषा भूतानि भुवनोदरे ।  
एतन्मयीयं कलना जागती वेदनात्मिका ॥ 5.59.24 ॥  
मिथ्यावभासमात्रं तु सुखदुःखदशागतिः ।  
नानाकारमयाभासः सर्वमात्मैव चित्परा ॥ 5.59.25 ॥  
सोऽयमात्मा मम व्यापी सेयं यदवबोधनम् ।  
सेयमाकलिताङ्गाभा करोति नृपविभ्रमम् ॥ 5.59.26 ॥  
अस्या एव प्रसादेन मनो देहरथे स्थितम् ।  
संसारजाललीलासु याति वल्गति नृत्यति ॥ 5.59.27 ॥  
इदं मनः शरीरादि न किंचिदपि वस्तुतः ।  
नष्टे न किंचिदप्यस्मिन्परिनश्यति पेलवे ॥ 5.59.28 ॥  
जगज्जालमयं नृत्तमिदं चित्तनटैस्ततम् ।  
एतयैवैकया बुद्ध्या दृश्यते दीपलेखया ॥ 5.59.29 ॥  
कष्टं मुधैव मे चिन्ता निग्रहानुग्रहस्थितौ ।  
बभूव देहनिष्ठेह न किंचिदपि देहकम् ॥ 5.59.30 ॥  
अहो त्वहं प्रबुद्धोऽस्मि गतं दुर्दर्शनं मम ।  
दृष्टं द्रष्टव्यमखिलं प्राप्तं प्राप्यमिदं मया ॥ 5.59.31 ॥  
सर्वं किंचिदिदं दृश्यं दृश्यते यज्जगद्गतम् ।  
चिन्निष्पन्दांशमात्रांशान्नान्यत्किंचन शाश्वतम् ॥ 5.59.32 ॥  
क्व तौ कीदृग्विधौ वापि किंनिष्ठौ वा किमात्मकौ ।  
निग्रहानुग्रहौ लोके हर्षामर्षक्रमौ तथा ॥ 5.59.33 ॥  
किं सुखं किं नु वा दुःखं सर्वं ब्रह्मेदमाततम् ।  
अहमासं मुधा मूढो दिष्ट्या मूढोऽस्म्यहं स्थितः ॥ 5.59.34 ॥  
किमस्मिन्नेवमालोके शोच्यते किं विमुह्यते ।  
किं प्रेक्ष्यते किं क्रियते स्थीयते वाथ गम्यते ॥ 5.59.35 ॥  
किंचिदेवमिदं नाम चिदाकाशं विराजते ।  
नमो नमस्ते निस्तत्त्व दिष्ट्या दृष्टोऽसि सुन्दर ॥ 5.59.36 ॥  
अहो नु संप्रबुद्धोऽस्मि सम्यगज्ञातमलं मया ।  
नमो मह्यमनन्ताय सम्यग्ज्ञानोदयाय च ॥ 5.59.37 ॥  
विगतरञ्जननिर्विषयस्थिति-  
र्गतभवभ्रमरञ्जितवर्जिते ।  
स्थिरसुषुप्तकलाभिगतस्ततः  
समसमं निवसाम्यहमात्मनि ॥ 5.59.38 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे सुरघुवृoसुरघुविश्रान्तिर्नामैकोनषष्टितमः सर्गः ॥ 59 ॥



  षष्टितमः सर्गः 60

श्रीवसिष्ठ उवाच ।  
इति हेमजटाधीशो लेभे पदमनुत्तमम् ।  
विवेकाध्यवसायेन ब्राह्मण्यमिव गाधिजः ॥ 5.60.1 ॥  
अनर्थाकारकार्यासु नासीच्चेष्टासु खेदवान् ।  
भूयोभूयः प्रयुक्तासु दिनमालास्विवेश्वरः ॥ 5.60.1 ॥  
ततः प्रभृति सोऽतिष्ठत्सर्वदा विगतज्वरः ।  
समासमे स्वके कार्ये जलौघाग्र इवाचलः ॥ 5.60.3 ॥  
हर्षामर्षमिनिर्मुक्तः प्रत्यहं कार्यमाहरन् ।  
उदारगम्भीरवपुर्जहाराम्बुनिधेः श्रियम् ॥ 5.60.4 ॥  
सुषुप्तपदधर्मिण्या चित्तवृत्त्या व्यराजत ।  
निष्कम्पया प्रकाशिन्या दीपः स्वशिखयेव सः ॥ 5.60.5 ॥  
न निर्घृणो दयावान्नो न द्वन्द्वी नाथ मत्सरी ।  
न सुधीर्नासुधीर्नार्थी नानर्थी स बभूव ह ॥ 5.60.6 ॥  
समदर्शनया नित्यं वृत्त्याऽचापलधीरया ।  
अन्तःशीतलया रेजे परिपूर्णार्णवेन्दुवत् ॥ 5.60.7 ॥  
सर्वं चित्तत्त्वकलनं जगदित्यवलोक्य सः ।  
प्रशान्तसुखदुः खश्रीस्तस्य पूर्णा मतिर्बभौ ॥ 5.60.8 ॥  
उल्लसन्विकसन्पूर्णस्तिष्ठन्गच्छन्विशन्स्वपन् ।  
अभूत्समसमाधिस्थः प्रबुद्धश्चिल्लयं गतः ॥ 5.60.9 ॥  
स कुर्वन्विगतासङ्गं राज्यं राजीवलोचनः ।  
अतिष्ठदक्षताकारो भूरिवर्षशतान्यथ ॥ 5.60.10 ॥  
संनिवेशमिमं दैहनामकं तदनु स्वयम् ।  
स जहौ तेजसाक्रान्तो रूपं हिमकरणो यथा ॥ 5.60.11 ॥  
विवेश परमाद्यन्तकारणं कारणेश्वरम् ।  
प्रज्ञया सरितां वारि परिपूर्णमिवाम्बुधिम् ॥ 5.60.12 ॥  
अधिगतविमलैकरूपतेजा  
विजनदशां समुपेत्य शान्तशोकः ।  
अलमभवदसौ परस्वरूपं  
घटखमिवाम्बरसंयुतं महात्मा ॥ 5.60.13 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे सुरघुवृत्तान्ते सुरघुनिर्वाणं नाम षष्टितमः सर्गः ॥ 60 ॥

  एकषष्टितमः सर्गः 61

श्रीवसिष्ठ उवाच ।  
एवमुत्पलपत्राक्ष राघवाघविपर्यये ।  
पदमासादयाद्वन्द्वं विशोको भव भूतये ॥ 5.61.1 ॥  
एतां दृष्टिमवष्टभ्य न मनः परितप्यते ।  
घोरे तमसि निर्मग्नं लब्धदीपं शिशुर्यथा ॥ 5.61.2 ॥  
विवेकावस्थया चेतस्तथैवायाति निर्वृतिम् ।  
पतच्छ्वभ्रे दृढतृणप्रचयालम्बनादिव ॥ 5.61.3 ॥  
अथैतां पावनीं दृष्टिं भावयित्वाप्युदाहरन् ।  
नित्यमेकसमाधानो भव भूषितभूतलः ॥ 5.61.4 ॥  
श्रीराम उवाच ।  
कथमेकसमाधानं कीदृशं वा मुनीश्वर ।  
वाताहतमयूराङ्गरुहलोलं मनो भवेत् ॥ 5.61.5 ॥  
श्रीवसिष्ठ उवाच ।  
श्रृणु तस्यैव सुरघोः प्रबुद्धस्य सतस्तदा ।  
(1) पर्णादस्य च राजर्षेः संवादमिममद्भुतम् ॥ 5.61.6 ॥  
(1. परिघस्य नामान्तरमेतत्.)  
राघवैकसमाधानबोधितायोजितात्मनोः ।  
परस्परं समालापमिमं प्रकथयामि ते ॥ 5.61.7 ॥  
बभूव पारसीकानां पार्थिवः परवीरहा ।  
परिगो नाम विख्यातः परिघः स्यन्दने यता ॥ 5.61.8 ॥  
स बभूव परं मित्रं सुरघो रघुनन्दन ।  
नन्दनोद्यानसंस्थस्य मदनस्येव माधवः ॥ 5.61.9 ॥  
कदाचित्परिघस्याभूदवर्षं मण्डले महत् ।  
कल्पान्त इव संसारे प्रजादुष्कृतदोषजम् ॥ 5.61.10 ॥  
विनेशुर्जनतास्तत्र बह्व्यः क्षुत्क्षामजीविताः ।  
ज्वलिते विपिने वह्नौ यता भूतपरम्पराः ॥ 5.61.11 ॥  
तद्दुः खं परिघो दृष्ट्वा विषादमतुलं ययौ ।  
तत्याजाश्वकिलं राज्यं दग्धं ग्राममिवाध्वगः ॥ 5.61.12 ॥  
प्रजानाशप्रतीकारेष्वसमर्थो विरागवान् ।  
जगाम विपिने कर्तुं तपोऽजिनमुनीन्द्रवत् ॥ 5.61.13 ॥  
पौराणामपरिज्ञाते कास्मिंश्चिद्दूरकानने ।  
समुवास विरक्तात्मा लोकान्तर इवापरे ॥ 5.61.14 ॥  
तपश्चरञ्छान्तमतिर्दान्तः कन्दरमन्दिरे ।  
स्वयं शीर्णानि शुष्काणि तत्र पर्णान्यभक्षयत् ॥ 5.61.15 ॥  
चिरं हुताशवच्छुष्कपर्णान्येवाथ भक्षयन् ।  
पर्णाद इति नामासौ प्राप मध्ये तपस्विनाम् ॥ 5.61.16 ॥  
ततः प्रभृति पर्णादनामा राजर्षिसत्तमः ।  
जम्बूद्वीपे बभूवासौ विख्यातो मुनिसद्मसु ॥ 5.61.17 ॥  
ततो वर्षसहस्रेण तपसा दारुणात्मना ।  
प्रापदभ्यासवशतो ज्ञानमात्मप्रसादजम् ॥ 5.61.18 ॥  
बभूव विगतद्वन्द्वो निराशः शान्तमानसः ।  
नीरागो निरनुक्रोशो जीवन्मुक्तः प्रबुद्धधीः ॥ 5.61.19 ॥  
विजहार यथाकामं त्रिलोकीमठिकामिमाम् ।  
सिद्धसाध्यैः समं साधो सहंसालिरिवाब्जिनीम् ॥ 5.61.20 ॥  
एकदा तस्य सदनं हेमचूडमहीपतेः ।  
प्राप रत्नविनिर्माणं मेरोः श्रृङ्गमिवापरम् ॥ 5.61.21 ॥  
ते तत्र प्राक्तने मित्रे पूजामकुरुतां मिथः ।  
पूर्णौ विज्ञातविज्ञेयौ मौर्ख्यगर्भाद्विनिर्गतौ ॥ 5.61.22 ॥  
अहो नु बत कल्याणैः फलितं मम पावनैः ।  
संप्राप्तवानहं यत्त्वामित्यन्योन्यमथोचतुः ॥ 5.61.23 ॥  
आलिङ्गितशरीरौ तावन्योन्यानन्दिताकृती ।  
एकासने विविशतुश्चन्द्रार्काविव भूधरे ॥ 5.61.24 ॥  
परिघ उवाच ।  
परमानन्दमायातं चेतस्त्वद्दर्शनेन मे ।  
इन्दुबिम्ब इवोन्मग्नं मनः शीतलतां गतम् ॥ 5.61.25 ॥  
अकृत्रिमसुखं प्रेम वियोगे शतशाखताम् ।  
प्रयाति पल्वलतटेऽच्छिन्नमूल इव द्रुमः ॥ 5.61.26 ॥  
विश्रब्धास्तान्कथालापांस्ता लीलास्तच्च चेष्टितम् ।  
संस्मृत्य प्राक्तनं साधो हृष्यामि च पुनःपुनः ॥ 5.61.27 ॥  
ज्ञानमेतन्मया प्राप्तं त्वया ज्ञातं यथाऽनघ ।  
माण्डव्यस्य प्रसादेन परमात्मप्रसादजम् ॥ 5.61.28 ॥  
अद्य कच्चिददुःखस्त्वं कच्चिद्विश्रान्तवानसि ।  
परमे कारणे मेराविव भूमण्डलाधिपः ॥ 5.61.29 ॥  
कच्चित्परमकल्याण आत्मारमतया तव ।  
प्रसादो जायते चित्ते शरदीव सरोम्भसि ॥ 5.61.30 ॥  
कच्चित्करोषि समया सुप्रसन्नगभीरया ।  
दृष्ट्या सुभग कार्याणि कार्याण्येव नराधिप ॥ 5.61.31 ॥  
निराधिव्याधयो धीराः कच्चित्संपन्नशालयः ।  
जनतास्तव देशेषु तिष्ठन्ति विगतज्वरम् ॥ 5.61.32 ॥  
कच्चिदुद्दामफलिनी फलिनीव फलानता ।  
धरा तव तफलापूरैर्भृशं धारयति प्रजाः ॥ 5.61.33 ॥  
कच्चित्तव दिगन्तेषु चन्द्रस्येवांशुपञ्जरम् ।  
तुषारनिकराकारं प्रसृतं पावनं यशः ॥ 5.61.34 ॥  
कच्चिद्गुणगणैरेता दिशो निर्विवरीकृताः ।  
त्वया सरोम्भसाऽबाह्या बिसानामिव भूमयः ॥ 5.61.35 ॥  
कच्चित्कलमकेदारकोणस्थानेषु हृष्यतीः ।  
प्रतिग्रामं कुमार्यस्ते गायन्त्यानन्दनं यशः ॥ 5.61.36 ॥  
कुशलं तव धान्येषु धनेषु विभवेषु च ।  
भृत्येषु च कलत्रेषु पुत्रेषु नगरेषु च ॥ 5.61.37 ॥  
आधिव्याधिविहीनेयं कच्चित्कायलता तव ।  
फलं फलति पुण्याख्यं यदिहामुत्र चोदितम् ॥ 5.61.38 ॥  
आपातरमणीयेषु वर्तेतात्यन्तवैरिषु ।  
कच्चिद्विषयसर्पेषु सविरागं मनस्तव ॥ 5.61.39 ॥  
अहो बत चिरं कालमावां विश्लेषमागतौ ।  
कालेन श्लेषितौ भूयो वसन्ताद्रितटाविव ॥ 5.61.40 ॥  
न ता जगति विद्यन्ते सुखदुःखदशाः सखे ।  
जीवद्भिर्या न दृश्यन्ते संयोगजवियोगजाः ॥ 5.61.41 ॥  
तथैतास्वतिदीर्घासु दशास्वन्यत्वमागताः ।  
भूयो वयमपि श्लिष्टास्चित्रो हि नियतेर्विधिः ॥ 5.61.42 ॥  
सुरघुरुवाच ।  
भगवन्नियतेरस्या गतिं सर्पगतेरिव ।  
दैविक्याः को हि जानाति गम्भीरां विस्मयप्रदाम् ॥ 5.61.43 ॥  
त्वमहं च व्यपोह्येति दूरे दूरदशासु च ।  
अद्य संघटितौ भूयः किमसाध्यमहो विधेः ॥ 5.61.44 ॥  
वयं त्वद्य महासत्त्व भृशं कुशलिनः स्थिताः ।  
त्वदागमनपुण्येन परां पावनतां गताः ॥ 5.61.45 ॥  
पश्य त्वदागमक्षीणपापानां पुण्यपादपैः ।  
तथा फलितमस्माकं न यथा वयमाकुलाः ॥ 5.61.46 ॥  
सर्वाः संपत्तयोऽस्माकं राजर्षे संस्थिताः पुरे ।  
भवदागमनेनाद्य प्रयाताः शतशाखताम् ॥ 5.61.47 ॥  
विकिरति परितो रसायनाना-  
मिव निकरं मधुरं महानुभाव ।  
तव वचनमवेक्षणं च पुण्यं  
परमपदप्रतिमो हि साधुसङ्गः ॥ 5.61.48 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे सुरघुवृoसुरघुपरिघसमागमो नामैकषष्टितमः सर्गः ॥ 61 ॥  


  द्विषष्टितमः सर्गः 62

श्रीवसिष्ठ उवाच ।  
अथैवंप्रायया तत्र विश्रम्भकथया चिरम् ।  
प्राक्तनस्नेहगर्भिण्या स्थित्वोवाचायुधाभिधः ॥ 5.62.1 ॥  
परिघ उवाच ।  
यद्यत्संसारजालेऽस्मिन्क्रियते कर्म भूमिप ।  
तत्समाहितचित्तस्य सुखायान्यस्य नानघ ॥ 5.62.2 ॥  
कच्चित्संकल्परहितं परं विश्रमणास्पदम् ।  
परमोपशमं श्रेयः समाधिमनुतिष्ठसि ॥ 5.62.3 ॥  
सुरघुरुवाच ।  
एतन्मे ब्रूहि भगवन्सर्वसंकल्पवर्जितम् ।  
परमोपशमं श्रेयः समाधिर्हि किमुच्यते ॥ 5.62.4 ॥  
यो ज्ञो महात्मन्सततं तिष्ठन्व्यवहरंश्च वा ।  
असमाहितचित्तोऽसौ कदा भवति कः किल ॥ 5.62.5 ॥  
नित्यं प्रबुद्धचित्तास्तु कुर्वन्तोऽपि जगत्क्रियाः ।  
आत्मैकतत्त्वसंनिष्ठाः सदैव सुसमाधयः ॥ 5.62.6 ॥  
बद्धपद्मासनस्यापि कृतब्रह्माञ्जलेरपि ।  
अविश्रान्तस्वभावस्य कः समाधिः कथं च वा ॥ 5.62.7 ॥  
तत्त्वावबोधो भगवन्सर्वाशातृणपावकः ।  
प्रोक्तः समाधिशब्देन नतु तूष्णीमवस्थितिः ॥ 5.62.8 ॥  
समाहिता नित्यतृप्ता यथाभूतार्थदर्शिनी ।  
साधो समाधिशब्देन परा प्रज्ञोच्यते बुधैः ॥ 5.62.9 ॥  
अक्षुब्धा निरहंकारा द्वन्द्वेष्वननुपातिनी ।  
प्रोक्ता समाधिशब्देन मेरोः स्थिरतराकृतिः ॥ 5.62.10 ॥  
निश्चिन्ताधिगताभीष्टा हेयोपादेयवर्जिता ।  
प्रोक्ता समाधिशब्देन परिपूर्णा मनोगतिः ॥ 5.62.11 ॥  
यतः प्रभृति बोधेन युक्तमात्यन्तिकं मनः ।  
तदारभ्य समाधानमव्युच्छिन्नं महात्मनः ॥ 5.62.12 ॥  
नहि प्रबुद्धमनसो भूत्वा विच्छिद्यते पुनः ।  
समाधिर्दूरमाकृष्टो बिसतन्तुः शिशोरिव ॥ 5.62.13 ॥  
समग्रं दिनमालोकाद्विरमत्यक्षयो यथा ।  
आजीवितान्तं नो प्रज्ञा तथा तत्त्वावलोकनात् ॥ 5.62.14 ॥  
अजस्रमम्बुवहनाद्यथा नद्या न रुद्ध्यते ।  
तथा विज्ञानदृग्बोधात्क्षणमात्रं न रुद्ध्यते ॥ 5.62.15 ॥  
न विस्मरत्यविरतं यथा कालः कलागतिम् ।  
न विस्मरत्यविरतं स्वात्मानं प्राज्ञधीस्तथा ॥ 5.62.16 ॥  
न विस्मरति सर्वत्र यथा सततगो गतिम् ।  
न विस्मरति निश्चेयं चिन्मात्रं प्राज्ञ धीस्तथा ॥ 5.62.17 ॥  
गतिं कालकला यद्वच्चिन्वाना समवस्थिता ।  
चिच्चितिश्चेत्यरहिता चिन्वाना गतयस्तथा ॥ 5.62.18 ॥  
यथा सत्ताविहीनात्मा पदार्थो नोपलभ्यते ।  
तथात्मज्ञानहीनात्मा कालो ज्ञस्य न लभ्यते ॥ 5.62.19 ॥  
न संभवति संसारे गुणहीनो गुणी यथा ।  
न संभवत्यात्मसंविद्वर्जितो ह्यात्मवांस्तथा ॥ 5.62.20 ॥  
सर्वदैवास्मि संबुद्धः सर्वदैवास्मि निर्मलः ।  
सर्वदैवास्मि शान्तात्मा सर्वदास्मि समाहितः ॥ 5.62.21 ॥  
भेदः केन समाधेर्मे जन्यते कथमेव वा ।  
आत्मनोऽव्यतिरेकेण नित्यमेव सदात्मता ॥ 5.62.22 ॥  
तस्मात्कदाचिदपि मे नासमाधिमयं मनः ।  
न वा समाहितं नित्यमात्मतत्त्वैकसंभवात् ॥ 5.62.23 ॥  
सर्वगः सर्वदैवात्मा सर्वमेव च सर्वथा ।  
असमाधिर्हि कोऽसौ स्यात्समाधिरपि कः स्मृतः ॥ 5.62.24 ॥  
नित्यं समाहितधियः सुसमा महान्त-  
स्तिष्ठन्ति कार्यपरिणामविभागमुक्ताः ।  
तेनासमाहितसमाहितभेदभङ्ग्या  
नित्योदितः क्व नु स उत्तमवाक्प्रपञ्चः ॥ 5.62.25 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे समाधिनिश्चयो नाम द्विषष्टितमः सर्गः ॥ 62 ॥

  त्रिषष्टितमः सर्गः 63

परिघ उवाच ।  
राजन्नूनं प्रबुद्धोऽसि प्राप्तवानसि तत्पदम् ।  
संशीतलान्तःकरणः पूर्णेन्दुरिव राजसे ॥ 5.63.1 ॥  
(1) आनन्दमधुसंपूर्णो लक्ष्म्या च परया श्रितः ।  
(1. आनन्दमधुसंपूर्णलक्ष्म्या इति पाठः.)  
शीतलः स्निग्धमधुरो राजीवमिव राजसे ॥ 5.63.2 ॥  
निर्मलो विततः पूर्णो गम्भीरः प्रकटाशयः ।  
वेलानिलविलासेन मुक्तोऽब्धिरिव राजसे ॥ 5.63.3 ॥  
स्वच्छ आनन्दसंपूर्णो नष्टाहंकारवारिदः ।  
स्फुटो विस्तीर्णगम्भीरः शरत्खमिव राजसे ॥ 5.63.4 ॥  
सर्वत्र लक्ष्यसे स्वस्थः सर्वत्र परितुष्यसि ।  
सर्वत्र वीतरागोऽसि राजन्सर्वत्र राजसे ॥ 5.63.5 ॥  
सारासारपरिच्छेदपारगस्त्वं महाधिया ।  
जानासि सर्वमेवेदं यथास्थितमखण्डितम् ॥ 5.63.6 ॥  
भावाभावपरिच्छेदतत्त्वज्ञमुदिताशयम् ।  
गमागमदशालौल्यमुक्तं तव वपुः स्थितम् ॥ 5.63.7 ॥  
वस्तुनाऽबस्तुनेवान्तरमृतेनेव सागरः ।  
अपुनः प्रक्षयायैव परे तृप्तोऽसि सुन्दर ॥ 5.63.8 ॥  
सुरघुरुवाच ।  
न तदस्ति मुने वस्तु यत्रोपादेयतास्ति नः ।  
यावत्किंचिदिदं दृश्यं तावदेतन्न किंचन ॥ 5.63.9 ॥  
उपादेयस्य चाभावाद्धेयमप्यस्ति किं किल ।  
प्रतियोगि व्यवच्छेद्यं विना हेयं किमुच्यते ॥ 5.63.10 ॥  
तुच्छत्वात्सर्वभावानामतुच्छत्वाच्च कालतः ।  
चिरं मम परिक्षीणे तुच्छातुच्छे मनः स्थिती ॥ 5.63.11 ॥  
देशकालवशादेव तुच्छस्यातुच्छतामिह ।  
अतुच्छस्य तु तुच्छत्वं वर्ज्ये निन्दास्तुती बुधैः ॥ 5.63.12 ॥  
रागान्निन्दास्तुती लोके रागश्च परिवाञ्छितम् ।  
वाञ्छिते च महोदारं वस्तु शोभनबुद्धिना ॥ 5.63.13 ॥  
त्रैलोक्ये च स्त्रियः शैलाः समुद्रवनराजयः ।  
भूतानि वस्तुशून्यानि सारो नास्त्यत्र वस्तुतः ॥ 5.63.14 ॥  
मांसास्थिदारुमृद्रत्नमये जगति जर्जरे ।  
वाञ्छनीयविहीनेऽस्मिञ्शून्ये किमिव वाञ्छ्यते ॥ 5.63.15 ॥  
वाञ्छायां विनिवृत्तायां संक्षयो द्वेषरागयोः ।  
दिनलक्ष्म्यां व्यपेतायामालोकातपयोरिव ॥ 5.63.16 ॥  
अलमतिविततैर्वचः प्रपञ्चै-  
रियमुचितेह सुखाय दृष्टिरेका ।  
उपशमितरसं समं मनोऽन्त-  
र्यदि मुदितं तदनुत्तमा प्रतिष्ठा ॥ 5.63.17 ॥

इत्यार्षे श्रीवासिष्ठमहारामायणे वाल्मीकीये देवतूतोक्ते मोo उपशमप्रकरणे सुरघुपरिघनिश्चयो नाम त्रिषष्टितमः सर्गः ॥ 63 ॥

  चतुः षष्टितमः सर्गः 64

श्रीवसिष्ठ उवाच ।  
सुरघुः परिघश्चैव विचार्येति जगद्भ्रमम् ।  
मिथः प्रपूजितौ तुष्टौ स्वव्यापारपरौ गतौ ॥ 5.64.1 ॥  
तदेव राघव श्रुत्वा परमं बोधकारणम् ।  
अनेनैव विबोधेन भव लब्धास्पदः स्फुटम् ॥ 5.64.2 ॥  
परया प्रज्ञया धीरविचारगततीक्ष्णया ।  
गलत्यलमहंकारकालमेघे हृदम्बरे ॥ 5.64.3 ॥  
समस्तलोकानुमते सफले ह्लादकारिणि ।  
निर्मले वितते चेतः शरत्काल उपस्थिते ॥ 5.64.4 ॥  
ध्येये शरण्ये सुगमे सकलानन्दसंपदि ।  
सुप्रसन्ने चिदाकाशे स्थीयते परमात्मनि ॥ 5.64.5 ॥  
यो नित्यमध्यात्ममयो नित्यमन्तर्मुखः सुखी ।  
नित्यं चिदनुसंधानो मनः शोकैर्न बाध्यते ॥ 5.64.6 ॥  
व्यवहारपरोऽत्युच्चै रागद्वेषमयोऽपि सन् ।  
नान्तः कलङ्कमायाति पद्मो जलगतो यथा ॥ 5.64.7 ॥  
सम्यग्विज्ञानवान्शुद्धो योऽन्तः शान्तमना मुनिः ।  
न बाध्यते स मनसा करिणेव मृगाधिपः ॥ 5.64.8 ॥  
भोगैकशरणं दीनं न चित्तं ज्ञस्य विद्यते ।  
नन्दने दुर्द्रुम इव ज्ञचित्तं हि महावपुः ॥ 5.64.9 ॥  
विरक्तो जन्ममरणे यथा दुःखी न मानवः ।  
परिज्ञाताखिलाविद्यं तथा चित्तं न दुःखितम् ॥ 5.64.10 ॥  
परिज्ञातमनोमोहो जगद्भावोद्भवात्मना ।  
स्पृश्यते नैनसा साधो रजसेव नभस्तलम् ॥ 5.64.11 ॥  
अविद्यासंपरिज्ञातमिदमेव महौषधम् ।  
अविद्याविततव्योधेस्तिमिरस्येव दीपकम् ॥ 5.64.12 ॥  
अविद्या संपरिज्ञाता यदैव हि तदैव हि ।  
सा परिक्षीयते भूयः स्वप्नेनेव हि भोगभूः ॥ 5.64.13 ॥  
व्यवहारपरोऽप्यन्तरसक्तमतिरेकधीः ।  
स्पृश्यते नैनसा साधुर्मत्स्येक्षणमिवाम्भसा ॥ 5.64.14 ॥  
प्राप्ते चिद्भासुरालोके प्रक्षीणाऽज्ञानयामिनी ।  
शेमुषी परमानन्दमागता ज्ञस्य राजते ॥ 5.64.15 ॥  
अज्ञाननिद्रोपशमे जनो ज्ञानार्कबोधितः ।  
तत्प्रबोधमवाप्नोति पुनर्येन न मुह्यति ॥ 5.64.16 ॥  
दिनानि जीव्यते तानि सानन्दास्ते क्रियाक्रमाः ।  
आत्मचन्द्रोदिता येषु चिज्ज्योत्स्ना हृदयाम्बरे ॥ 5.64.17 ॥  
नरो मोहसमुत्तीर्णः सततं स्वात्मचिन्तया ।  
अन्तः शीतलतामेति स्वामृतेनेव चन्द्रमाः ॥ 5.64.18 ॥  
तानि मित्राणि शास्त्राणि तानि तानि दिनानि च ।  
विरागोल्लासवान्येभ्य आत्मचित्तोदयः स्फुटम् ॥ 5.64.19 ॥  
चिरं शोचन्ति ते दीना जन्मजङ्गलवीरुधः ।  
आत्मावलोकने हेला येषामविगतैनसाम् ॥ 5.64.20 ॥  
आशापाशशतैर्बद्धं भोगोलपसुलालसम् ।  
जराजर्जरिताकारं शोकोच्छ्वासकदर्थितम् ॥ 5.64.21 ॥  
व्यूढदुः खमहाभारं जन्मजङ्गलजीवितम् ।  
कुकर्मकर्दमालिप्तं मोहपल्वलशायिनम् ॥ 5.64.22 ॥  
रागदंशावलीदष्टं कृष्टे तृष्णावरत्रया ।  
मनोवणिङ्मिकेतस्थं बन्धुबन्धननिश्चलम् ॥ 5.64.23 ॥  
पुत्रदारजराजीर्णे मग्नोन्मग्नं कुकर्दमे ।  
श्रान्तं विगतविश्रामं भग्नमादीर्घवर्त्मनि ॥ 5.64.24 ॥  
गभागमपरिक्षीणं संसारारण्यचारिणम् ।  
अलब्धशीतलच्छायं तीव्रतापोपतापितम् ॥ 5.64.25 ॥  
आकारभासुरं दीनं बाह्यैराक्रान्तमिन्द्रियैः ।  
कर्मघण्टारवाक्रान्तं क्रान्तं दुष्कृतताडनैः ॥ 5.64.26 ॥  
आविर्भावतिरोभावचक्रावर्तधुरोद्वहम् ।  
अज्ञानविकटाटव्यां लुठितं सन्नगात्रकम् ॥ 5.64.27 ॥  
निजानर्थसदामग्नं सीदमानमकिंचनम् ।  
सन्नाङ्गं कर्मभारेण करुणाक्रन्दकारिणम् ॥ 5.64.28 ॥  
राम जीवबलीवर्दमिमं संसारपल्वलात् ।  
परमं यत्नमास्थाय चिरमुत्तारयेद्बलात् ॥ 5.64.29 ॥  
तत्त्वावलोकनात्क्षीणे चित्ते नो जायते पुनः ।  
जीवः कदाचन तदा भवेत्तीर्णभवार्णवः ॥ 5.64.30 ॥  
महानुभावसंपर्कात्संसारार्णवलङ्घने ।  
युक्तिः संप्राप्यते राम स्फुटा नौरिव नाविकात् ॥ 5.64.31 ॥  
यस्मिन्दैशमरौ तज्ज्ञो नास्ति सज्जनपादपः ।  
सफलः शीतलच्छायो न तत्र निवसेद्गुधः ॥ 5.64.32 ॥  
स्निग्धशीतवचः पत्रे सच्छाये स्मितपुष्पके ।  
क्षणाद्विश्रम्यते राम भृशं सुजनचम्पके ॥ 5.64.33 ॥  
तदभावे महामोहतापसंपत्तिदायिनि ।  
किंचिज्जातविवेकेन स्वप्तव्यं नेह धीमता ॥ 5.64.34 ॥  
आत्मैव ह्यात्मनो बन्धुरात्मनात्मैवमुद्धरेत् ।  
नात्मानमवलेपेन जन्मपङ्कार्णवे क्षिपेत् ॥ 5.64.35 ॥  
किमिदं कथमायातं किंमूलमिति किंक्षयम् ।  
देहदुः खमिति प्राज्ञैः प्रेक्षणीयं प्रयत्नतः ॥ 5.64.36 ॥  
न धनानि न मित्राणि न शास्त्राणि न बान्धवाः ।  
नराणामुपकुर्वन्ति मग्नस्वात्मसमुद्धृतौ ॥ 5.64.37 ॥  
मनोमात्रेण सुहृदा सदैव सहवासिना ।  
सह किंचित्परामृश्य भवत्यात्मा समृद्धृतः ॥ 5.64.38 ॥  
वैराग्याभ्यासयत्नाभ्यां स्वपरामर्शजन्मना ।  
तत्त्वालोकनपोतेन तीर्यते भवसागरः ॥ 5.64.39 ॥  
शोच्यमानं जनैर्नित्यं दह्यमानं दुराशया ।  
नात्मानमवमन्येत प्रोद्धरेदेनमादरात् ॥ 5.64.40 ॥  
अहंकारमहालानं तृष्णारज्जुं मनोमदम् ।  
जन्मजम्बालनिर्मग्नं जीवदन्तिनमुद्धरेत् ॥ 5.64.41 ॥  
अयमेतावतैवात्मा त्रातो भवति राघव ।  
यदपास्य विमूढत्वमहंकारः प्रमार्ज्यते ॥ 5.64.42 ॥  
एतावतैव सन्मार्गे याति प्रकटतामलम् ।  
यदपास्य मनोजालमहंभावो विलूयते ॥ 5.64.43 ॥  
एतावतैव देवेशः परमात्मावगम्यते ।  
काष्ठलोष्टसमत्वेन देहो यदवलोक्यते ॥ 5.64.44 ॥  
अहंकाराम्बुदे क्षीणे दृश्यते चिद्दिवाकरः ।  
ततस्तत्परिणामेन तत्पदं समवाप्यते ॥ 5.64.45 ॥  
यथा ध्वान्तसमुच्छेदे स्वयमालोकवेदनम् ।  
तथाहंकारविच्छेदे स्वयमात्मावलोकनम् ॥ 5.64.46 ॥  
अहंकारे परिक्षीणे यावस्था सुखमोदजा ।  
सावस्था भरिताकारा सा सेव्या संप्रयत्नतः ॥ 5.64.47 ॥  
परिपूर्णार्णवप्रख्या न वा गोचरमेति नः ।  
नोपमानमुपादत्ते नानुधावति रञ्जनम् ॥ 5.64.48 ॥  
केवलं चित्प्रकाशांशकलिका स्थिरतां गता ।  
तुर्या चेत्प्राप्यते दृष्टिस्तत्तया सोपमीयते ॥ 5.64.49 ॥  
अदूरगतसादृश्यात्सुषुप्तस्योपलक्ष्यते ।  
सावस्था भरिताकारा गगनश्रीरिवातता ॥ 5.64.50 ॥  
मनोहंकारविलये सर्वभावान्तरस्थिता ।  
समुदेति परानन्दा या तनुः पारमेश्वरी ॥ 5.64.51 ॥  
सा स्वयं योगसंसिद्धा सुषुप्तादूरभाविनी ।  
न गम्या वचसां राम हृद्येवेहानुभूयते ॥ 5.64.52 ॥  
अनुभूतिं विना तत्त्वं खण्डादेर्नानुभूयते ।  
अनुभूतिं विनां रूपं नात्मनश्चानुभूयते ॥ 5.64.53 ॥  
अखिलमिदमनन्तमात्मतत्त्वं  
दृढपरिणामिनि चेतसि स्थितेऽन्तः ।  
बहिरुपशमिते चराचरात्मा  
स्वयमनुभूयत एव देवदेवः ॥ 5.64.54 ॥  
तदनु विषयवासनाविनाश-  
स्तदनु शुभः परमः स्फुटप्रकाशः ।  
तदनु च समतावशात्स्वरूपे  
परिणमनं महतामचिन्त्यरूपम् ॥ 5.64.55 ॥

इत्यार्षे श्रीवासिष्ठमहारामायणे वाल्मीकीये देवo मोक्षोपायेषूपशमप्रकरणे उपदेशो नाम चतुःषष्टितमः सर्गः ॥ 64 ॥

  पञ्चषष्टितमः सर्गः 65

श्रीवसिष्ठ उवाच ।  
मनसैव मनश्छित्त्वा यद्यात्मा नावलोक्यते ।  
ममेत्यहमिति त्यक्त्वा तत्तामरसलोचन ॥ 5.65.1 ॥  
नास्तमेति जगद्दुःखं यथा चित्रगतो रविः ।  
आयात्यापदनन्तत्वं महार्णववदातता ॥ 5.65.2 ॥  
पुनः पुनरुपायाति जलकल्लोलकारणम् ।  
मेघनीलतमः श्यामा संसृतिप्रावृडाकुला ॥ 5.65.3 ॥  
अत्रैवोदाहरन्तीममितिहासं पुरातनम् ।  
संवादं सुहृदोः सह्यसानौ भासविलासयोः ॥ 5.65.4 ॥  
अस्त्युत्सेदजिताकाशः पीठेन जितभूतलः ।  
तलेन जितपातालस्त्रिलोकविजयो गिरिः ॥ 5.65.5 ॥  
असंख्यकुसुमापूरोऽसंख्यनिर्मलनिर्झरः ।  
गुह्यकारक्षितनिधिः सह्यनामाऽविषह्यभाः ॥ 5.65.6 ॥  
मुक्तापटलसंपूर्णैर्भानुभासुरभित्तिभिः ।  
भासुरः काञ्चनतटैः कटैरिंव सुरद्विपः ॥ 5.65.7 ॥  
क्वचित्पुष्पभरासारो धातुसाराततः क्वचित् ।  
क्वचित्फुल्लसरः सारो रत्नशालिशिलः क्वचित् ॥ 5.65.8 ॥  
इतो रटन्निर्झरवानितः क्वणितकीचकः ।  
इतो रटद्गुहावात इतः षट्रपदघुंघुमः ॥ 5.65.9 ॥  
सानौ गीतोऽप्सरोवृन्दैर्वने मृगखगारवः ।  
अधित्यकायां मत्ताभ्रो गगनेषु खगारवः ॥ 5.65.10 ॥  
विद्याधराश्रितगुहो भृङ्गगीताम्बुजाकरः ।  
किरातगीतपर्यन्तः खगगीतवनद्रुमः ॥ 5.65.11 ॥  
स्कन्धेषु देवैर्वलितः पादेषु वलितो नरैः ।  
पाताले वलितो नागैर्जगद्गृहमिवापरम् ॥ 5.65.12 ॥  
कन्दरेषु श्रितः सिद्धैर्निधानैरन्तराश्रितः ।  
चन्दनेषु श्रितो नागैः सिंहैः श्रृङ्गसिखासु च ॥ 5.65.13 ॥  
पुष्पाभ्रसंवीतवपुः पुष्परेण्वभ्रपांसुलः ।  
पुष्पवात्याभ्रहृद्भ्रान्तः पुष्पपादपपाण्डुरः ॥ 5.65.14 ॥  
धातुधूल्यभ्रकपिलो रत्नोपलतलस्थितैः ।  
मन्दारगैरिव पुरस्त्रीगणैरलमाश्रितः ॥ 5.65.15 ॥  
अभ्रनीलांशुकच्छन्ना मूकरत्नविभूषणाः ।  
शिलाः कनकसुन्दर्यो यत्र श्रृङ्गाभिसारिकाः ॥ 5.65.16 ॥  
तत्रोत्तरतटे सानौ विनम्रफलपादपे ।  
रत्नपुष्करिणीजालवहन्निर्झरवारिणि ॥ 5.65.17 ॥  
चूतद्रुमलतोन्मुक्तपुष्पस्तबकदन्तुरे ।  
विफुल्लाङ्कोलपुन्नागनीलनीरजदिक्तटे ॥ 5.65.18 ॥  
लतावितानच्छन्नार्के रत्नांशुभरभास्वरे ।  
स्रवज्जम्बूरसस्यूते स्वलोकाह्लादकारिणि ॥ 5.65.19 ॥  
ब्रह्मलोकसमः स्वर्गरम्यः शिवपुरोपमः ।  
अत्रेरस्त्याश्रमः श्रीमान्सिद्धश्रमहरो महान् ॥ 5.65.20 ॥  
महत्यत्राश्रमे तस्मिंस्तापसौ द्वौ बभूवतुः ।  
कोविदौ तु नभोमार्ग इव शुक्रबृहस्पती ॥ 5.65.21 ॥  
तयोरथैकास्पदयोस्तत्राभूतां सुतावुभौ ।  
फुल्लाङ्कुरौ शुद्धतनू सरस्यम्बुजयोरिव ॥ 5.65.22 ॥  
विलासभासनामानौ वृद्धिमाययतुः क्रमात् ।  
तौ पित्रोः पल्लवे दीर्घे लतापादपयोरिव ॥ 5.65.23 ॥  
आस्तामन्योन्यसुस्निग्धौ सुहृदौ वल्लभौ मिथः ।  
तिलतैलवदाश्लिष्टौ तौ पुष्पामोदवत्स्थितौ ॥ 5.65.24 ॥  
नाऽयुक्तौ पुत्रयुक्तौ तु सुरक्ताविव दंपति ।  
एकं द्वित्वमिवापन्नं सममासीत्तयोर्मनः ॥ 5.65.25 ॥  
तौ तथान्योन्यमुदितौ मनोहरतराकृती ।  
तस्थतुः स्वाश्रमे मौने सरोज इव षट्‌पदौ ॥ 5.65.26 ॥  
प्रापतुर्यौवनं बाल्यमुत्सृज्य नववल्लभौ ।  
कालेनाल्पतरेणैव चन्द्रसूर्याविवोदितौ ॥ 5.65.27 ॥  
ज्गमतुर्देहमुत्सृज्य ततस्तौ पितरौ तयोः ।  
स्वर्गं जरार्तावुड्डीय नीडादिव विहंगमौ ॥ 5.65.28 ॥  
पञ्चत्वं गतयोः पित्रोर्दीनवक्त्रौ बभूवतुः ।  
तप्ताङ्गौ विगतोत्साहौ पद्माविव जलोद्धृतौ ॥ 5.65.29 ॥  
तत्रौर्ध्वदैहिकं कृत्वा चक्राते परिदेवनम् ।  
लोकस्थितिरलङ्घ्या हि महतामपि मानद ॥ 5.65.30 ॥  
कृत्वौर्ध्वदैहिकमथो व्यथयाभिभूतौ  
शोकोत्थया करुणयार्तगिरा विलप्य ।  
चित्रार्पिताविव निरस्तसमस्तचेष्टौ  
तौ संस्थितौ सुखमशून्यहृदौ विवृत्तौ ॥ 5.65.31 ॥

इत्यार्षे श्रीवासिष्ठमहारामायणे वाल्मीo देo मोक्षोपायेषूपशमप्रकरणे भासविलासवृत्तान्ते सह्यगिरिवर्णनं नाम पञ्चषष्टितमः सर्गः ॥ 65 ॥

  षट्‌षष्टितमः सर्गः 66

श्रीवसिष्ठ उवाच ।  
अतिशोकपराभूतौ तस्थतुर्दृढतापसौ ।  
तापसंशुष्कसर्वाङ्गौ तावरण्यद्रुमाविव ॥ 5.66.1 ॥  
विरक्तौ विपिने कालं क्षेपयामासतुर्द्विजौ ।  
वियूथाविव सारङ्गावनास्थामागतौ पराम् ॥ 5.66.2 ॥  
जग्मुर्दिनानि मासाश्च वर्षाण्यथ तयोस्तदा ।  
क्रमाद्द्वावपि संयातौ जरां श्वभ्रद्रुमाविव ॥ 5.66.3 ॥  
अप्राप्तविमलज्ञानौ चिराज्जर्जरतापसौ ।  
तावेकदा संघटिताविदमन्योन्यमूचतुः ॥ 5.66.4 ॥  
विलास उवाच ।  
जीविताग्र्यद्रुमफल हृदावासामृताम्बुधे ।  
जगत्यस्मिन्महाबन्धो भास स्वागतमस्तु ते ॥ 5.66.5 ॥  
एतावत्यो दिनावल्लयो मद्वियोगवता त्वया ।  
वद क्व क्षपिताः साधो कच्चित्ते सफलं तपः ॥ 5.66.6 ॥  
कच्चित्ते विज्वरा बुद्धिः कच्चिज्जातस्त्वमात्मवान् ।  
कच्चित्फलितविद्यस्त्वं कच्चित्कुशलवानसि ॥ 5.66.7 ॥  
श्रीवसिष्ठ उवाच ।  
इत्युक्तवन्तं संसारसमुद्विग्नमलं तथा ।  
प्राहाप्राप्तमहाज्ञानं सुहृत्सुहृदमादरात् ॥ 5.66.8 ॥  
भास उवाच ।  
साधो स्वागतताद्यैव दिष्ट्या दृष्टोऽसि मानद ।  
कुशलं तु कुतोऽस्माकं संसारे तिष्ठतामिह ॥ 5.66.9 ॥  
यावन्नाधिगतं ज्ञेयं यावत्क्षीणा न चित्तभूः ।  
यावत्तीर्णो न संसारस्तावन्मे कुशलं कुतः ॥ 5.66.10 ॥  
आशा यावदशेषेण न लूनाश्चित्तसंभवाः ।  
वीरुधो दात्रकेणेव तावन्नः कुशलं कुतः ॥ 5.66.11 ॥  
यावन्नाधिगतं ज्ञानं यावन्न समतोदिता ।  
यावन्नाभ्युदितो बोधस्तावन्नः कुशलं कुतः ॥ 5.66.12 ॥  
आत्मलाभं विना साधो विना ज्ञानमहौषधम् ।  
उदेति पुनरेवेयं दुःसंसृतिविषूचिका ॥ 5.66.13 ॥  
शैशवाङ्कुरितोज्जृम्भान्नवयौवनपल्लवः ।  
जराकुसुमितोऽभ्येति पुनः संसारदुर्द्रुमः ॥ 5.66.14 ॥  
कायजीर्णतरोरस्माद्बान्धवाक्रन्दषट्‌पदा ।  
जराकुसुमितोदेति (1) पुनर्मरणमञ्जरी ॥ 5.66.15 ॥  
(1. पुष्पसितेति पाठः.)  
भुक्तकर्मर्तुविरसा पुराणदिवसोम्भिता ।  
नीयते नीरसप्राया पुनः संवत्सरावली ॥ 5.66.16 ॥  
महादरीषु देहाद्रेस्तृष्णाकण्टकितास्वपि ।  
फलव्यालासु च पुनः क्रियासु परिलुठ्यते ॥ 5.66.17 ॥  
दुः खैः सुखलवाकारैर्दीर्घादीर्घैः शुभाशुभैः ।  
अपर्याप्तागमापायाः प्रयान्त्यायान्ति रात्रयः ॥ 5.66.18 ॥  
अयथार्थक्रियारम्भैः कदाशावेशपल्लवैः ।  
क्षीयते कर्मभिस्तुच्छैरायुराहतकर्मभिः ॥ 5.66.19 ॥  
उन्मूलिताश्रयालानो मनोमत्तमतङ्गजः ।  
तृष्णाकरेणुकोन्निद्रो दूरं विपरिधावति ॥ 5.66.20 ॥  
जिह्वाचपलतालग्नः कायद्रुममहालये ।  
पतच्चिन्तामणौ वृद्धो गर्द्धगृध्रो विवर्धते ॥ 5.66.21 ॥  
नीरसा निः सुखा लघ्वी पतत्पेलवगात्रिका ।  
जीर्णपर्णसवर्णेयं क्षीयते दिवसावली ॥ 5.66.22 ॥  
अवमानरजोध्वस्तमस्तंगतवपुः श्रियम् ।  
मुखं धूसरतामेति हिमैः पद्ममिवाहतम् ॥ 5.66.23 ॥  
शुष्यतः कायसरसः प्रगलद्यौवनाम्भसः ।  
राजहंसः क्षणादायुरनिवर्ति पलायते ॥ 5.66.24 ॥  
कालानिलबलोद्धूताज्जर्जराज्जीवितद्रुमात् ।  
भोगपुष्पाणि दिवसपर्णानि निपतन्त्यधः ॥ 5.66.25 ॥  
बोगभोगिश्रितेष्वन्तर्दुःखदर्दुरधारिषु ।  
मनोमोहाम्धकूपेषु पूरेषु विनिमज्जति ॥ 5.66.26 ॥  
नानानुरञ्जनास्पृष्टा तृष्णा तरलपेलवा ।  
चैत्यमग्रपताकेव दूरं समधिरोहति ॥ 5.66.27 ॥  
अस्य संसारतन्त्रस्य बृहत्कालबिलास्पदः ।  
जीविताशामयं तन्तुमन्तकाखुर्निकृन्तति ॥ 5.66.28 ॥  
यौवनोत्कटकल्लोला वहल्लोलासिफेनिला ।  
परावर्तमहावर्ता याति जीवितदुर्नदी ॥ 5.66.29 ॥  
कलाकुलजगत्कार्यकल्लोलाकुलसंकुला ।  
क्रियासरिदपर्यन्ता वहत्याकुलकोटरा ॥ 5.66.30 ॥  
अनन्ता बन्धुजनतानद्यो गम्भीरकोटरे ।  
अजस्रं निपतन्त्येता वितते कालसागरे ॥ 5.66.31 ॥  
देहरत्नशलाकेयं नाशपङ्कार्णवोदरे ।  
न ज्ञायते क्व मग्नेति तात जन्मनि जन्मनि ॥ 5.66.32 ॥  
चिन्ताचक्रे चिरं बद्धं कुक्रियाचारचञ्चुरम् ।  
चेतो भ्रमति सामुद्रे गर्तावर्ते तृणं यथा ॥ 5.66.33 ॥  
उह्यमानमनन्तेषु चेतः कार्यमहोर्मिषु ।  
क्षणमेति न विश्रान्तिं चिन्ताताण्डविताशयम् ॥ 5.66.34 ॥  
इदं कृतं करोमीदं करिष्यामीदमित्यलम् ।  
कलनाजालवलिता मूर्च्छिता मतिपक्षिणी ॥ 5.66.35 ॥  
अयं सुहृदयं शत्रुरिति द्वन्द्वमहाद्विपः ।  
विनिकृन्तति मर्माणि यथा नीलोत्पलानि मे ॥ 5.66.36 ॥  
चिन्तानद्या महावर्ते वीचिकानिचये चिरम् ।  
क्षणादुच्छूनतामेति मनोमीनः क्षणाद्गतिः ॥ 5.66.37 ॥  
अनात्मीयानि दुःखानि बहून्येवंविधान्ययम् ।  
आत्मबुद्ध्या विचिन्वानो जनो गच्छति दीनताम् ॥ 5.66.38 ॥  
बहुविधसुखदुः खमध्यपाती  
विततजरामरणप्रवातभग्नः ।  
जगदुदरगिरौ लुठञ्जनोऽयं  
गतरसपर्णवदेति जर्जरत्वम् ॥ 5.66.39 ॥

इत्यार्षे श्रीवासिष्ठमहारामायणे वाo देo मोo उपशमप्रकरणे भासविलासवृत्तान्ते अनित्यताप्रतिपादनं नाम षट्‌षष्टितमः सर्गः ॥ 66 ॥

  सप्तषष्टितमः सर्गः 67

श्रीवसिष्ठ उवाच ।  
एवं तौ कुशलप्रश्रं कृतवन्तौ परस्परम् ।  
कालेनासाद्य विमलं ज्ञानं मोक्षं ततो गतौ ॥ 5.67.1 ॥  
ततो वच्मि महाबाहो यथा ज्ञानेतरा गतिः ।  
नास्ति संसारतरणे पाशबन्धस्य चेतसः ॥ 5.67.2 ॥  
इदं भव्यमतेर्दुःखमनन्तमपि पेलवम् ।  
कुखगस्याऽतरोऽम्भोधिः सर्पारेर्गोष्पदायते ॥ 5.67.3 ॥  
देहातीता महात्मानश्चिन्मात्रस्वात्मनि स्थिताः ।  
दूराद्देहं समीक्षन्ते प्रेक्षको जनतामिव ॥ 5.67.4 ॥  
देहे दुः खातिसंक्षुब्धे का नः क्षतिरुपस्थिता ।  
रथे विधुरिते भग्ने सारथेः केव खण्डना ॥ 5.67.5 ॥  
मनसि क्षुब्धतां याते चित्त्वस्याङ्ग किमागतम् ।  
तरङ्गजलसंताने वैपरीत्य किमम्बुधेः ॥ 5.67.6 ॥  
केऽभवन्पयसां हंसाः पयसामुपलाश्च के ।  
काः शिलाः किल दारूणां के भोगाः परमात्मनः ॥ 5.67.7 ॥  
संबन्धः क इव श्रीमन् शैलापरसमुद्रयोः ।  
अन्तरे गिरिसंबाधे कश्च चित्तत्त्वबन्धयोः ॥ 5.67.8 ॥  
अप्युत्सह्गोह्यमानानि पद्मानि सरिदम्भसाम् ।  
कानि नाम भवन्तीह शरीराणि तथात्मनः ॥ 5.67.9 ॥  
संघट्टात्काष्ठपयसोर्यथोत्तुङ्गाः कणादयः ।  
देहात्मनोः समायोगात्तथैताश्चित्तवृत्तयः ॥ 5.67.10 ॥  
संबन्धाद्दारुपयसां प्रतिबिम्बानि दारुणः ।  
यथा पयसि लक्ष्यन्ते शरीराणि तथात्मनि ॥ 5.67.11 ॥  
यथा दर्पणवीच्यादौ प्रतिबिम्बानि वस्तुतः ।  
नासत्यानि च सत्यानि शरीराणि तथात्मनः ॥ 5.67.12 ॥  
दारुवार्युपलास्फोटे दुःखिता न यथा क्वचित् ।  
संयुक्तेषु वियुक्तेषु न तथा पञ्चसु क्षतिः ॥ 5.67.13 ॥  
दारुसंश्लेषितात्तोयात्कम्पशब्दादयो यथा ।  
प्रजायन्ते तथैवास्माद्देहाच्चित्परिबोधितात् ॥ 5.67.14 ॥  
न शुद्धजडयोरेताः संविदश्चिच्छरीरयोः ।  
एता ह्यज्ञानमात्रस्य तस्मिन्नष्टे चिदेव नः ॥ 5.67.15 ॥  
यथा न कस्यचिद्वारिदारुश्लेषेऽनुभूतयः ।  
तथा न कस्यचिद्देहदेहिसङ्गेऽनुभूतयः ॥ 5.67.16 ॥  
अज्ञस्यायं यथा दृष्टः संसारः सत्यतां गतः ।  
न ज्ञस्यायं यथाभूतः संसारः सत्यतां गतः ॥ 5.67.17 ॥  
अन्तः सङ्गविहीनास्तु यथा स्नेहा दृषज्जले ।  
तथासक्तमनोवृत्तौ बाह्यभोगानुभूतयः ॥ 5.67.18 ॥  
अन्तः सङ्गेन रहितो यद्वत्सलिलकाष्ठयोः ।  
संबन्धस्तद्वदेवान्तरसङ्गो देहदेहिनोः ॥ 5.67.19 ॥  
अन्तः सङ्गेन रहितः संबन्धो जलकाष्ठयोः ।  
स देहदेहिनोश्चैवं प्रतिबिम्बाम्भसोस्तथा ॥ 5.67.20 ॥  
स्थिता सर्वत्र संवित्तिः शुद्धा संवेद्यवर्जिता ।  
द्वित्वोपलाञ्छिता त्वन्या दुःसंवित्तिर्न विद्यते ॥ 5.67.21 ॥  
अदुः खमेति दुः खित्वमन्तःसंवेदना स्पुटम् ।  
स्फारो भवति वेतालो वेतालत्वेन भावितः ॥ 5.67.22 ॥  
असंबन्धोऽपि संबन्धो भवत्यन्तर्विनिश्चयात् ।  
स्वप्नाङ्गनासुरतवत्स्थाणुवेतालसङ्गवत् ॥ 5.67.23 ॥  
असत्प्रायो हि संबन्धो यथा सलिलकाष्ठयोः ।  
तथैव मिथ्यासंबन्धः शरीरपरमात्मनोः ॥ 5.67.24 ॥  
अन्तःसङ्गं विना नाम्बु काष्ठपातैः प्रगृह्यते ।  
आत्माऽङ्गसङ्गरहितो देहदुःखैर्न दह्यते ॥ 5.67.25 ॥  
देहभावनयैवात्मा देहदुःखवशे स्थितः ।  
तत्त्यागेन ततो मुक्तो भवतीति विदुर्बुधाः ॥ 5.67.26 ॥  
अन्तःसङ्गविहीनत्वाद्दुःखवन्त्यङ्ग नो यता ।  
पत्राम्बुमलदारूणि श्लिष्टान्यपि परस्परम् ॥ 5.67.27 ॥  
अन्तःसङ्गेन रहिता यान्ति निर्दुःखतां परम् ।  
श्लिष्टान्यपि तथैवात्मदेहेन्द्रियमनांस्यलम् ॥ 5.67.28 ॥  
अन्तःसङ्गो हि संसारे (1) सर्वेषां राम देहिनाम् ।  
(1. संसारः इत्यपि पाठः.)  
जरामरणमोहानां तरूणां बीजकारणम् ॥ 5.67.29 ॥  
अन्तःसंसङ्गवाञ्जन्तुर्मग्नः संसारसागरे ।  
अन्तःसंशक्तिमुक्तस्तु तीर्णः संसारसागरात् ॥ 5.67.30 ॥  
अन्तःसंसङ्गवच्चित्तं शतशाखमिवोच्यते ।  
अन्तःसंसङ्गरहितं विलीनं चित्तमुच्यते ॥ 5.67.31 ॥  
भग्नस्फटिकवद्विद्धि मनः सक्तमपावनम् ।  
अभग्नस्फटिकाभासमसक्तं विद्धि मे मनः ॥ 5.67.32 ॥  
असक्तं निर्मलं चित्तं मुक्तं संसार्यपि स्फुटम् ।  
सक्तं तु दीर्घतपसा युक्तमप्यतिबन्धवत् ॥ 5.67.33 ॥  
अन्तःसक्तं मनो बद्धं मुक्तं सक्तिविवर्जितम् ।  
अन्तःसंसक्तिरेवैकं कारणं बन्धमोक्षयोः ॥ 5.67.34 ॥  
अन्तःसंसक्तिमुक्तस्य कुर्वतोऽपि न कर्तृता ।  
गुणदोषवती तोये दारुवाहननौर्यथा ॥ 5.67.35 ॥  
अन्तःसंसक्तितो जन्तोरकर्तुरपि कर्तृता ।  
सुखदुःखवति स्वप्ने संभ्रमोन्मुखता यथा ॥ 5.67.36 ॥  
चित्ते कर्तरि (2) कर्तृत्वमदेहस्यापि विद्यते ।  
(2. कर्तृत्वं देहस्यापि हि इति पाठश्चिन्त्यः.)  
स्वप्नादाविव विक्षुब्धसुखदुःखदृशोपमम् ॥ 5.67.37 ॥  
अकर्तरि मनस्यन्तरकर्तृत्वं स्फुटं भवेत् ।  
शून्यचित्तो हि पुरुषः कुर्वन्नपि न चेतति ॥ 5.67.38 ॥  
चेतसा कृतमाप्नोषि चेतसा न कृतं तु न ।  
न क्वचित्कारणं देहो न च चित्तेन कर्तृता ॥ 5.67.39 ॥  
असंसक्तमकर्तेव कुर्वदेव मनो विदुः ।  
न कर्मफलभोक्तृत्वमसक्तं प्रतिपद्यते ॥ 5.67.40 ॥  
ब्रह्महत्याश्वमेधाभ्यामसंक्तो न लिप्यते ।  
दूरस्थकान्तासंलीनमनाः कार्यैरिवाग्रगैः ॥ 5.67.41 ॥  
अन्तःसंसक्तिनिर्मुक्तो जीवो मधुरवृत्तिमान् ।  
बहिःकुर्वन्नकुर्वन्वा कर्ता भोक्ता न हि क्वचित् ॥ 5.67.42 ॥  
अन्तःसंसक्तिमुक्तं यन्मनः स्यात्तदकर्तृकम् ।  
तद्विमुक्तं प्रशान्तं तत्तद्युक्तं तदलेपकम् ॥ 5.67.43 ॥  
तस्मात्सर्वपदार्थानां श्लिष्टानां निश्चितं बहिः ।  
सर्वदुःखकरीं क्रूरामन्तःसक्तिं विवर्जयेत् ॥ 5.67.44 ॥  
विरहितमलमन्तःसङ्गदोषेण चेतः  
शममुपगतमाद्यं व्योमवन्निर्मलाभम् ।  
सकलमलविमुक्तेनात्मनैकत्वमेति  
स्थिरमणिनिभमम्भोवारिणी वारिनीले ॥ 5.67.45 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे अन्तःसंसङ्गविचारो नाम सप्तषष्टितमः सर्गः ॥ 67 ॥



  अष्टषष्टितमः सर्गः 68

श्रीराम उवाच ।  
कीदृशो भगवन्सङ्गः कथं बन्धाय वा नृणाम् ।  
कश्च मोक्षाय कथितः कथं वैष चिकित्स्यते ॥ 5.68.1 ॥  
श्रीसिष्ठ उवाच ।  
देहदेहिविभागैकपरित्यागेन भावनात् ।  
देहमात्रे तु विश्वासः सङ्गो बन्धार्ह उच्यते ॥ 5.68.2 ॥  
अनन्तस्यात्मतत्त्वस्य सपर्यन्तत्वनिश्चये ।  
यत्युखार्थित्वमन्तः स सङ्गो बन्धार्ह उच्यते ॥ 5.68.3 ॥  
सर्वमात्मेदमखिलं किं वाञ्छामि त्यजामि किम् ।  
इत्यसङ्गस्थितिं विद्धि जीवन्मुक्ततनुस्थितिम् ॥ 5.68.4 ॥  
नाहमस्मि न चान्योऽस्ति मा भवन्तु भवन्तु वा ।  
सुखान्यसक्त इत्यन्तः कथ्यते मुक्तिभाङ्गरः ॥ 5.68.5 ॥  
नाभिनन्दति नैष्कर्म्यं न कर्मस्वनुषज्जते ।  
सुसमो यः फलत्यागी सोऽसंसक्त इति स्मृतः ॥ 5.68.6 ॥  
आत्मतत्त्वैकनिष्ठस्य हर्षामर्षवशं मनः ।  
यस्य नायात्यसक्तोऽसौ जीवन्मुक्तः स कथ्यते ॥ 5.68.7 ॥  
सर्वकर्मफलादीनां मनसैव न कर्मणा ।  
निपुणं यः परित्यागी सोऽसंसक्त इति स्मृतः ॥ 5.68.8 ॥  
असंसङ्गेन सकलाश्चेष्टा नाना विजृम्भिताः ।  
चिकित्सिता भवन्तीह श्रेयः संपादयन्ति च ॥ 5.68.9 ॥  
संसक्तिवशतः सर्वे वितता दुःखराशयः ।  
प्रयान्ति शतशाखत्वं श्वभ्रमकण्टकवृक्षवत् ॥ 5.68.10 ॥  
रज्जुकृष्टघनघ्राणो यद्गत्या पथि गर्दभः ।  
भारं वहति भीतात्मा तत्संसक्तिविजृम्भितम् ॥ 5.68.11 ॥  
शीतवातातपक्लेशमेकदेशनिषण्णया ।  
तरुर्वहति यत्तन्वा तत्संसक्तिविजृम्भितम् ॥ 5.68.12 ॥  
धराविवरनिर्मग्नो यत्कीटः पीडिताङ्गकः ।  
क्षिणोति विकलः कालं तत्संसक्तिविजृम्भितम् ॥ 5.68.13 ॥  
क्षुत्क्षामकुक्षिः क्षपयत्यायुर्व्याघातभीरुधीः ।  
पक्षी वृक्षशिखाशायी तत्संसक्तिविजृम्भितम् ॥ 5.68.14 ॥  
दूर्वाङ्कुरतृणाहारः किरातशरपीडया ।  
जहाति यन्मृगो देहं तत्संसक्तिविजृम्भितम् ॥ 5.68.15 ॥  
कृमिकीटत्वमायान्ति जायमानाः पुनः पुनः ।  
यदिमा जनता जीर्णास्तत्संसक्तिविजृम्भितम् ॥ 5.68.16 ॥  
उत्पत्त्योत्पत्त्य लीयन्ते तरङ्गिणि तरङ्गवत् ।  
भूतानि यदनन्तानि तत्संसक्तिविजृम्भितम् ॥ 5.68.17 ॥  
वीरुत्तृणदशां याता म्रियन्ते यत्पुनः पुनः ।  
नरा विगतसंचारास्तत्संसक्तिविजृम्भितम् ॥ 5.68.18 ॥  
रसातलरसायोगात्तृणगुल्मलतादयः ।  
जनयन्ति यदाकारं तत्संसक्तिविजृम्भितम् ॥ 5.68.19 ॥  
स्वानर्थान्तरसंकाशपदार्थशतसंकुला ।  
यत्संसारनदी मत्ता तत्संसक्तिविजृम्भितम् ॥ 5.68.20 ॥  
संसक्तिर्द्विविधा प्रोक्ता वन्द्या वन्ध्या च राघव ।  
वन्ध्या सर्वत्र मूढानां वन्द्या तत्त्वविदां निजा ॥ 5.68.21 ॥  
आत्मतत्त्वावबोधेन हीना देहादिवस्तुजा ।  
भूयः संसारसक्तिर्या दृढा वन्ध्येति कथ्यते ॥ 5.68.22 ॥  
आत्मतत्त्वावबोधेन सत्यभूतविवेकजा ।  
वन्द्या हि कथ्यते सक्तिर्भूयः संसारवर्जिता ॥ 5.68.23 ॥  
शङ्खचक्रगदाहस्तो देवो विवधयेहया ।  
वन्द्यसंसक्तिवशतः परिपाति जगत्त्रयम् ॥ 5.68.24 ॥  
अनारतनिरालम्बं व्योम वर्त्मनि पान्थताम् ।  
वन्द्यसंसक्तिवशतः करोति रविरन्वहम् ॥ 5.68.25 ॥  
महाकल्पसमाधानचिरकल्पितकल्पनम् ।  
वन्द्यसंसक्तिवशतो ब्राह्मं स्फुरति वै वपुः ॥ 5.68.26 ॥  
लीलया ललनालानलीनं भूतिविभूषितम् ।  
वन्द्यसंसक्तिवशतः शरीरं शाङ्करं स्थितम् ॥ 5.68.27 ॥  
विज्ञानगतयः सिद्धा लोकपालास्तथेतरे ।  
वन्द्यसंसक्तिवशतस्तिष्ठन्ति जगतोऽङ्गणे ॥ 5.68.28 ॥  
धत्ते शारीरयन्त्रौघमन्या भुवनसंततिः ।  
वन्द्यसंसक्तिवशतो जरामृतिविवर्जितम् ॥ 5.68.29 ॥  
मनः पतति भोगेषु गृध्रो मांसलवेष्विव ।  
वन्द्यसंसक्तिवशतो व्यर्थया रम्यशङ्कया ॥ 5.68.30 ॥  
संसक्तिवशतो वाति वायुर्भुवनकोटरे ।  
पञ्चभूतानि तिष्ठन्ति वहतीयं जगत्स्थितिः ॥ 5.68.31 ॥  
दिवि देवा भुवि नराः पाताले भोगिनोऽसुराः ।  
ब्रह्माण्डोदुम्बरफले स्फुरन्मशकवत्स्थिताः ॥ 5.68.32 ॥  
जायन्ते च म्रियन्ते च निपतन्त्युत्पतन्ति च ।  
भूतानि यदनन्तानि तरङ्गिणि तरङ्गवत् ॥ 5.68.33 ॥  
उत्पत्त्योत्पत्त्य लीयन्ते तत्संसक्तिविजृम्भितम् ।  
भूतानि विरसं भूयो निर्झराम्बुकणा इव ॥ 5.68.34 ॥  
परस्परनिगीर्णाङ्गा जनता जाड्यजर्जरा ।  
संभ्रान्ता प्रभ्रमत्यङ्ग शीर्णपर्णमिवाम्बरे ॥ 5.68.35 ॥  
नक्षत्रचक्रं गगने द्रुमे मशकसंततिः ।  
स्फुरत्यावर्तवृत्त्यैव पातालेऽङ्ग जलौघवत् ॥ 5.68.36 ॥  
पातोत्पातदशाजीर्णं कालबालककन्दुकम् ।  
अद्यापि न जहातीन्दुर्जलमामलिनं वपुः ॥ 5.68.37 ॥  
नानापारयुगावर्तदुः खालोकनकर्कशम् ।  
न लुनाति मनः खण्डं दुः खिगीर्वाणमण्डलम् ॥ 5.68.38 ॥  
वासनामात्रवशतः परे व्योमनि केनचित् ।  
इदमारचितं चित्रं विचित्रं पश्य राघव ॥ 5.68.39 ॥  
मनः सङ्गैकरङ्गेण शून्ये व्योम्नि जगन्मयम् ।  
यदिदं रचितं चित्रं तत्सत्यं न कदाचन ॥ 5.68.40 ॥  
संसक्तमनसामस्मिन्संसारे व्यवहारिणाम् ।  
अत्ति तृष्णा शरीराणि तृणान्यग्निशिखा यथा ॥ 5.68.41 ॥  
परिसक्तमतेर्देहान्सिकताः पत्युरम्भसाम् ।  
कः शक्तः परिसंख्यातुं त्रसरेणुगणं यथा ॥ 5.68.42 ॥  
मुक्तालताया गङ्गाया मेरोरापादमस्तकम् ।  
तरङ्गमुक्ता गण्यन्ते न देहाः सक्तचेतसाम् ॥ 5.68.43 ॥  
संसक्तमनसामेता रम्यान्तः पुरपङ्क्तयः ।  
रचिता रौरवा वीचिकालसूत्रादिनामिकाः ॥ 5.68.44 ॥  
सक्तचित्तं जनं दुःखशुष्कमिन्धनसंचयम् ।  
ज्वलतां नरकाग्नीनां विद्धि तेन ज्वलन्ति ते ॥ 5.68.45 ॥  
दुःखजालमिदं नाम यत्किंचिज्जगतीगतम् ।  
संसक्तमनसामर्थे तत्सर्वं परिकल्पितम् ॥ 5.68.46 ॥  
संसक्तचित्तमायान्ति सर्वा दुःखपरम्पराः ।  
जलकल्लोलवलिता महानद्य इवाम्बुधिम् ॥ 5.68.47 ॥  
मनः संसर्गरूपिण्या भारभूतशरीरया ।  
क्षयोदयदशार्थिन्या सर्वं ततमविद्यया ॥ 5.68.48 ॥  
असंसङ्गेन भोगानां सर्वा राम विभूतयः ।  
परं विस्तारमायान्ति प्रावृषीव महापगाः ॥ 5.68.49 ॥  
अन्तःसंसङ्गमङ्गानामङ्गारं विद्धि राघव ।  
अनन्तःसङ्गमङ्गानां विद्धि राम रसायनम् ॥ 5.68.50 ॥  
संसङ्गेनान्तरस्थेन दह्यते प्रकृतिः स्वयम् ।  
स्वकलोत्थे नैरकाङ्क्षी पावकेन यथौषधिः ॥ 5.68.51 ॥  
सर्वत्रासक्तामाशान्तमनन्तमिव संस्थितम् ।  
असत्कल्पं सदाभासं सुखायैव मनो भवेत् ॥ 5.68.52 ॥  
विद्यादृशि प्रोदयमागतेन  
क्षयं त्वविद्याविषये गतेन ।  
सर्वत्र संसक्तिविवर्जितेन  
स्वचेतसा तिष्ठति यः स मुक्तः ॥ 5.68.53 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे सङ्गविचारयोगोपदेशो नामाष्टषष्टितमः सर्गः ॥ 68 ॥

  एकोनसप्ततितमः सर्गः 69

श्रीवसिष्ठ उवाच ।  
सर्वदा सर्वसंस्थेन सर्वेण सह तिष्ठता ।  
सर्वकर्मरतेनापि मनः कार्यं विजानता ॥ 5.69.1 ॥  
न सक्तमिह चेष्टासु न चिन्तासु न वस्तुषु ।  
नाकाशे नाप्यधो नाग्रे न दिक्षु न लतासु च ॥ 5.69.2 ॥  
न बहिर्विपुलाभोगे न चैवेन्द्रियवृत्तिषु ।  
नाभ्यन्तरे न च प्राणे न मूर्धनि न तालुनि ॥ 5.69.3 ॥  
न भ्रूमध्ये न नासान्ते न मुखे न च तारके ।  
नान्धकारे न चाभआसे न चास्मिन्हृदयाम्बरे ॥ 5.69.4 ॥  
न जाग्रति न च स्वप्ने न सुषुप्ते न निर्मले ।  
नासिते न च वा पीतरक्तादौ शबले न च ॥ 5.69.5 ॥  
न चले न स्थिरे नादौ न मध्ये नेतरत्र च ।  
न दूरे नान्तिके नाग्रे न पदार्थे न चात्मनि ॥ 5.69.6 ॥  
न शब्दस्पर्शरूपेषु न मोहानन्दवृत्तिषु ।  
न गमागमचेष्टासु न कालकलनासु च ॥ 5.69.7 ॥  
केवलं चिति विश्रम्य किंचिच्चेत्यावलम्बिनि ।  
सर्वत्र नीरसमिव तिष्ठत्वात्मरसं मनः ॥ 5.69.8 ॥  
तत्रस्थो विगतासङ्गो जीवोऽजीवत्वमागतः ।  
व्यवहारमिमं सर्वं मा करोतु करोतु वा ॥ 5.69.9 ॥  
अकुर्वन्नपि कुर्वाणो जीवः स्वात्मरतिः क्रियाः ।  
क्रियाफलैर्न संबन्धमायाति खमिवाम्बुदैः ॥ 5.69.10 ॥  
अथवा तमपि त्यक्त्वा चेत्यांशं शान्तचिद्धनः ।  
जीवस्तिष्ठतु संशान्तो ज्वलन्मणिरिवात्मनि ॥ 5.69.11 ॥  
निर्वाणमात्मनि गतः सततोदितात्मा  
जीवोऽरुचिर्व्यवहरन्नपि रामभद्र ।  
नो सङ्गमेति गतसङ्गतया फलेन  
कर्मोद्भवेन सहतीव च देहभारम् ॥ 5.69.12 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे शान्तिसमायातयोगोपदेशो नामैकोनसप्ततितमः सर्गः ॥ 69 ॥

  सप्ततितमः सर्गः 70

श्रीवसिष्ठ उवाच ।  
असंसङ्गसुखाभ्याससंस्थितैर्विततात्मभिः ।  
व्यवहारिभिरप्यन्तर्वीतशोकभयैः स्थितम् ॥ 5.70.1 ॥  
प्रक्षुब्धाक्षुब्धदेहस्याविसंवादेन संविदः ।  
अन्तःपूर्णस्य वदने श्रीरिन्दोरिव लक्ष्यते ॥ 5.70.2 ॥  
चेत्यहीनं चिदालम्बं मनो यस्य गतज्वरम् ।  
तेनाम्बु कतकेनेव जनता संप्रसीदति ॥ 5.70.3 ॥  
नित्यमात्मदृशा लीनो ज्ञः स्वस्थश्चञ्चलोऽपि सन् ।  
क्षुब्धो दृश्यत एवासौ प्रतिबिम्बार्कवन्मुधा ॥ 5.70.4 ॥  
आत्मारामा महात्मानः प्रबुद्धाः परमोदयाः ।  
बहिः पिच्छाग्रतरला अन्तर्मेरुरिवाचलाः ॥ 5.70.5 ॥  
चित्तमात्मत्वमायातं सुखदुः खानुरञ्जनम् ।  
नोपैति रङ्गसंयुक्तो मसृणः स्फटिको यथा ॥ 5.70.6 ॥  
संसारदृष्टिरुदितं ज्ञातलोकपरावरम् ।  
न रञ्जयति सच्चित्तं जललेखा यथाम्बुजम् ॥ 5.70.7 ॥  
आत्मध्यानमयोऽध्याने प्रबोधं परमात्मनः ।  
कलनामलनिर्मुक्तः स्वसक्त इति कथ्यते ॥ 5.70.8 ॥  
आत्मारामतया जीवो यात्यसंसङ्गतामिह ।  
आत्मज्ञानेन संसङ्गस्तनुतामेति नान्यथा ॥ 5.70.9 ॥  
जाग्रत्येव सुषुप्तस्थो जीवो भवति राघव ।  
अस्यां दृशि गतोऽद्वन्द्वो नित्यानस्तमयोदयः ॥ 5.70.10 ॥  
अत्र प्रौढिमुपायातः सूर्यतामेति पावनीम् ।  
परिणामवशादिन्दुरमावास्यार्कतामिव ॥ 5.70.11 ॥  
चित्ते चित्तदशीहीने या स्थितिः क्षीणचेतसाम् ।  
सोच्यते शान्तकलना जाग्रत्येव सुषुप्तता ॥ 5.70.12 ॥  
तां सुषुप्तदशामेत्य जीवन्व्यवहरन्नरः ।  
सुखदुः खवरत्राभिर्न कदाचन कृष्यते ॥ 5.70.13 ॥  
जाग्रत्येव सुषुप्तस्थो यः करोति जगत्क्रियाम् ।  
तं यन्त्रपुत्रकमिव नायाति सुखदुःखदृक् ॥ 5.70.14 ॥  
चित्तस्य बाधिका शक्तिर्भावाभावोपतापदा ।  
आत्मतामागते चित्ते तस्य किं बाधते कथम् ॥ 5.70.15 ॥  
सुषुप्तबुद्धिः कर्माणि पूर्वमेवावहेलया ।  
कुर्वन्न बध्यते जीवो जीवन्मुक्ततया स्थितः ॥ 5.70.16 ॥  
सौषुप्तीं वृत्तिमाश्रित्य कुरु मा कुरु वानघ ।  
कर्म प्रकृतिजं पाकवशादुपगतं स्थितम् ॥ 5.70.17 ॥  
नादानं न परित्यागः कर्मणोऽज्ञाय रोचते ।  
तिष्ठन्त्यवगतात्मानो यथाप्राप्तानुवर्तिनः ॥ 5.70.18 ॥  
कुर्वन्नपि न कर्तासि सुषुप्त्यैकस्थया धिया ।  
अकर्तापि च कर्तासि यथेच्छसि तथा कुरु ॥ 5.70.19 ॥  
यथा न किंचित्कलयन्मञ्चके स्पन्दते शिशुः ।  
तथा फलान्यकलयन्कुरु कर्माणि राघव ॥ 5.70.20 ॥  
अचेत्यचित्पदस्वस्थो (1) जाग्रत्यपि सुषुप्तधीः ।  
(1. स्वच्छ इति पाठः.)  
यद्यत्करोति लब्धाता तस्मिंस्तस्य न कर्तृता ॥ 5.70.21 ॥  
दशामासाद्य सौषुप्तीं स्वचित्ते च विवासनः ।  
अन्तः शीतलतामेति ज्ञो रसेन यथा शशी ॥ 5.70.22 ॥  
सुषुप्तस्थो महातेजाः पूर्णः पूर्णेन्दुबिम्बवत् ।  
समः सर्वास्ववस्थासु भवत्यद्रिर्यथतुषु ॥ 5.70.23 ॥  
सुषुप्तसंस्थो धीरात्मा बहिरायाति लोलताम् ।  
क्रियासु नो भवत्कम्पः प्रस्पन्दित इवाचलः ॥ 5.70.24 ॥  
सुषुप्तावस्थितो भूत्वा देहं विगतकल्मषः ।  
पातयाश्वथ वा दीर्घं कालं धारय शैलवत् ॥ 5.70.25 ॥  
एषैव राम सौषुप्ती स्थितिरम्भासयोगतः ।  
प्रौढा सती तुर्यमिति कथिता तत्त्वकोविदैः ॥ 5.70.26 ॥  
आनन्दमय एवान्तः प्रक्षीणसकलामयः ।  
अत्यन्तास्तं गतमना भवति ज्ञो महोदयः ॥ 5.70.27 ॥  
तत्रस्थो ज्ञः प्रमुदितः परमानन्दघूर्णितः ।  
लीलामिवेमां रचनां सदा समनुपश्यति ॥ 5.70.28 ॥  
वीतशोकभयायासो गतसंसारसंभ्रमः ।  
तुर्यावस्थामुपारूढो भूयः पतति नात्मवान् ॥ 5.70.29 ॥  
प्राप्य स्वां पदवीं पुण्यां यथेदं भ्रमितं जगत् ।  
शैलसंस्थ इवाधः स्थं हसन्पश्यति धीरधीः ॥ 5.70.30 ॥  
अस्यां तु तुर्यावस्थायां स्थितिं प्राप्याविनाशिनीम् ।  
आनन्दैकान्तलीनत्वादनान्दपदं गतः ॥ 5.70.31 ॥  
अनानन्दमहानन्दकलातीतस्ततोऽपि हि ।  
मुक्त इत्युच्यते योगी तुर्यातीतं पदं गतः ॥ 5.70.32 ॥  
परिगलितसमस्तजन्मपाशः  
सकलविलीनतमोमयाभिमानः ।  
परमरसमयीं प्रयाति सत्तां  
जलगतसैन्धवखण्डवन्महात्मा ॥ 5.70.33 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे असंसङ्गविकल्पोपदेशो नाम सप्ततितमः सर्गः ॥ 70 ॥

  एकसप्ततितमः सर्गः 71

श्रीवसिष्ठ उवाच ।  
यावत्तुर्यपरामर्शस्तावत्केवलतापदम् ।  
जीवन्मुक्तस्य विषयो वचसां च रघूद्वह ॥ 5.71.1 ॥  
अत ऊर्ध्वमदेहानां मुक्तानां वचसां तथा ।  
विषयो न महाबाहो पुरुषाणामिवाम्बरम् ॥ 5.71.2 ॥  
सा हि विश्रान्तिपदवी दूरेभ्योऽपि दवीयसी ।  
गम्या विदेहमुक्तानां खलेखेव नभस्वताम् ॥ 5.71.3 ॥  
सुषुप्तावस्थया कंचित्कालं भुक्त्वा जगत्स्थितिम् ।  
तुर्यतामेति तदनु परमानन्दघूर्णितः ॥ 5.71.4 ॥  
तुर्यातीतदशां तज्ज्ञा यथा यान्त्यात्मकोविदाः ।  
तथाधिगच्छ निर्द्वन्द्वं पदं रघुकुलोद्वह ॥ 5.71.5 ॥  
सुषुप्तावस्थाया राम भव संव्यवहारवान् ।  
चित्रेन्दोरिव ते न स्तः क्षयोद्वेगावरिन्दम ॥ 5.71.6 ॥  
शरीरसंनिवेशस्य क्षये स्थैर्ये च संविदः ।  
मा गृहाण भ्रमो ह्येष शरीरमिति जृम्भते ॥ 5.71.7 ॥  
देहनाशेन कोऽर्थस्ते कोऽर्थस्ते देहसंस्थया ।  
भव त्वं प्रकृतारम्भस्तिष्ठत्वेष यथास्थितम् ॥ 5.71.8 ॥  
ज्ञातवानसि तत्सत्यं बुद्धवानसि तत्पदम् ।  
प्राप्तवानसि रूपं स्वं विशोको भव भूतये ॥ 5.71.9 ॥  
ईप्सितानीप्सितं त्यक्त्वा शीतलालोकशोभया ।  
अन्धकारात्तथाम्भोदान्मुक्तं खमिव (1) शोभते ॥ 5.71.10 ॥  
(1. शोभसे इति पाठश्चेदनुगुणः स्यात्.)  
मनस्तवात्मसंपन्नं नाधः समनुधावति ।  
योगमन्त्रतपःसिद्धः पुरुषः खादिवावनिम् ॥ 5.71.11 ॥  
इह शुद्धा चिदेवास्ति पारावारविवर्जिता ।  
अयं सोऽहमिदं तन्म इति ते मास्तु विभ्रमः ॥ 5.71.12 ॥  
आत्मेति व्यवहारार्थमभिधा कल्पिता विभोः ।  
नामरूपादिभेदस्तु दूरमस्मादलं गतः ॥ 5.71.13 ॥  
जलमेव यथाम्भोधिर्न तरङ्गादिकं पृथक् ।  
आत्मैवेदं तथा सर्वं न भूतोयादिकं पृथक् ॥ 5.71.14 ॥  
यथा समस्ताज्जलधौ जलादन्यन्न लभ्यते ।  
तथैव जगतः स्फारादात्मनोऽन्यन्न लभ्यते ॥ 5.71.15 ॥  
अयं सोऽहमिति प्राज्ञ क्व करोषि व्यवस्थितिम् ।  
किं तत्त्वं किं च वा ते स्यात्किं तत्त्वं किं च वा नते ॥ 5.71.16 ॥  
न द्वित्वमस्ति नो देहाः संबन्धो न च तैः स्थितः ।  
संभाव्यते कलङ्को वा भानोरिव तमः पटैः ॥ 5.71.17 ॥  
द्वित्वमभ्युपगम्यापि कथयामि तवारिहन् ।  
देहादिभिः सद्भिरपि न संबन्धो विभोर्भवेत् ॥ 5.71.18 ॥  
छायातपप्रसरयोः प्रकाशतमसोर्यथा ।  
न संभवति संबन्धस्तथा वै देहदेहिनोः ॥ 5.71.19 ॥  
यता शीतोष्णयोर्नित्यं परस्परविरुद्धयोः ।  
न संभवति संबन्धो राम देहात्मनोस्तथा ॥ 5.71.20 ॥  
अविनाभाविनोर्यस्तु संबन्धः कथमेतयोः ।  
जडचेतनयोर्देहदेहिनोरनुभूयते ॥ 5.71.21 ॥  
चिन्मात्रस्यात्मनो देहसंबन्ध इति या कथा ।  
सैषा दुरवबोधार्था दावाग्नौ जलधिर्यथा ॥ 5.71.22 ॥  
सत्यावलोकनेनैषा मिथ्यादृष्टिर्विनश्यति ।  
अवलोकनया साम्यमातपे जलधिर्यथा ॥ 5.71.23 ॥  
चिदात्मा निर्मलो नित्यः स्वावभासो निरामयः ।  
देहस्त्वनित्यो मलवांस्तेन संबध्यते कथम् ॥ 5.71.24 ॥  
स्पन्दमायाति वातेन भूतैर्वा पीवरीकृतः ।  
देहस्तेन संबन्धो मनागेव सहात्मना ॥ 5.71.25 ॥  
सिद्धे द्वित्वेऽपि देहस्य न संबन्धस्य संभवः ।  
द्वित्वासिद्धौ तु सुमते कलनैवेदृशी कुतः ॥ 5.71.26 ॥  
इत्येतदेव तत्सत्त्वे तत्रैवान्तः स्थितिं कुरु ।  
न बन्धोऽस्ति न मोक्षोऽस्ति कदाचित्कस्यचित्क्वचित्  
सर्वमात्ममं शान्तमित्येवं प्रत्ययं स्पुटम् ।  
सबाह्याभ्यन्तरं राम सर्वत्र दृढतां नय ॥ 5.71.28 ॥  
सुखी दुःखी विमूढोऽस्मीत्येता दुर्दृष्टयः स्मृताः ।  
आसु चेद्वस्तुबुद्दिस्ते तच्चिरं दुःखमिच्छसि ॥ 5.71.29 ॥  
यः क्रमः शैलतृणयोः कौशेयोपलयोस्तथा ।  
साम्यं प्रति स एवोक्तः परमात्मशरीरयोः ॥ 5.71.30 ॥  
यथा तेजस्तिमिरयोर्न संबन्धो न तुल्यता ।  
अत्यन्तभिन्नयो राम तथैवात्मशरीरयोः ॥ 5.71.31 ॥  
यथा शीतोष्णयोरैक्यं कथास्वपि न दृश्यते ।  
जडप्रकाशयोः श्लेषो न तथात्मशरीरयोः ॥ 5.71.32 ॥  
देहश्चलति वातेन तेनैवायाति गच्छति ।  
शब्दं करोति वातेन देहनाडीविलासिना ॥ 5.71.33 ॥  
शब्दः कचटतप्रायः स्फुरत्यन्तः समीरणैः ।  
यथा प्रजायते वंशाद्देहरन्ध्रात्तथैव हि ॥ 5.71.34 ॥  
कनीनिकापरिस्पन्दश्चक्षुः स्पन्दस्य मारुतात् ।  
इन्द्रियस्फुरणात्सैव संवित्केवलमात्मनः ॥ 5.71.35 ॥  
आकाशोपलकुड्यादौ सर्वत्रात्मदशा स्थिता ।  
प्रतिम्बिमिवादर्शे चित्त एवात्र दृश्यते ॥ 5.71.36 ॥  
शरीरालयमुत्सृज्य यत्र चित्तविहंगमः ।  
स्ववासनावशाद्याति तत्रैवात्मानुभूयते ॥ 5.71.37 ॥  
यत्र पुष्पं तत्र गन्धसंविदः संस्थिता यथा ।  
यत्र चित्तं हि तत्रात्मसंविदः संस्थितास्तथा ॥ 5.71.38 ॥  
सर्वत्र स्थितमाकाशमादर्शे प्रतिबिम्बति ।  
यथा तथात्मा सर्वत्र स्थितश्चेतसि दृश्यते ॥ 5.71.39 ॥  
अपामवनतं स्थानमास्पदं भूतले यथा ।  
अन्तः करणमेवात्मसंविदामास्पदं तथा ॥ 5.71.40 ॥  
सत्यासत्यं जगद्रूपमन्तः करणबिम्बिता ।  
आत्मसंवित्तनोतीदमालोकमिव सूर्यभा ॥ 5.71.41 ॥  
अन्तः करणमेवातः कारणं भूतसंसृतौ ।  
आत्मा सर्वातिगत्वात्तु कारणं सदकारणम् ॥ 5.71.42 ॥  
अविचारणमज्ञानं मौर्ख्यमाहुर्महाधियः ।  
संसारसंसृतौ सारमन्तः करणकारणम् ॥ 5.71.43 ॥  
असम्यक्प्रेक्षणान्मोहाच्चेतः सत्तां गृहीतवत् ।  
संमोहबीजकणिकां तमोऽर्कादिव दृश्यते ॥ 5.71.44 ॥  
यथा भूतात्मतत्त्वैकपरिज्ञानेन राघव ।  
असत्तामेत्यलं चेतो दीपेनेव तमः क्षणात् ॥ 5.71.45 ॥  
संसारकारणमितः स्वयं चेतो विचारयेत् ।  
जीवोऽन्तः करणं चित्तं मनश्चेत्यादिनामकम् ॥ 5.71.46 ॥  
श्रीराम उवाच ।  
एताः संज्ञाः प्रभो ब्रह्मंश्चेतसो रूढिमागताः ।  
कथमित्येव कथ्य मयि मानद सिद्धये ॥ 5.71.47 ॥  
श्रीवसिष्ठ उवाच ।  
सर्वे भावा इमे नित्यमात्मतत्त्वैकरूपिणः ।  
चित्तात्तरङ्गकगणा जलैककलिता यथा ॥ 5.71.48 ॥  
आत्मा स्पन्दैकरूपात्मा स्थितस्तेषु क्वचित्क्वचित् ।  
तरङ्गेषु विलोलेषु पयोधेः सलिलं यथा ॥ 5.71.49 ॥  
क्वचिदस्पन्दरूपात्मा स्तितस्तेषु महेस्वरः ।  
तरङ्गत्वमयातेषु जलभावो जलेष्विव ॥ 5.71.50 ॥  
तत्रोपलादयो भावा अलोलाः स्वात्मनि स्थिताः ।  
सुरफेनवदुत्स्पन्दो लोलास्तु पुरुषादयः ॥ 5.71.51 ॥  
तत्र तेषु शरीरेषु सर्वशक्तिस्तदात्मनः ।  
कलिताऽज्ञानकलना तेनाज्ञानमसौ स्थितः ॥ 5.71.52 ॥  
तदज्ञानमनन्तात्मभूषितं जीव उच्यते ।  
स संसारे महामोहमायापञ्जरकुञ्जरः ॥ 5.71.53 ॥  
जीवनाज्जीव इत्युक्तोऽहंभावः स्यात्त्वहंतया ।  
बुद्धिर्निश्चायकत्वेन संकल्पकलनान्मनः ॥ 5.71.54 ॥  
प्रकृतिः प्रकृतित्वेन देहो दिग्धतया स्थितः ।  
जडः प्रकृतिभावेन चेतनः स्वात्मसत्तया ॥ 5.71.55 ॥  
जडाजडदृशोर्मध्यं यत्तत्त्वं पारमात्मिकम् ।  
तदेतदेव नानात्वं नानासंज्ञाभिराततम् ॥ 5.71.56 ॥  
एवं स्वरूपं जीवस्य बृहदारण्यकादिषु ।  
बहुधा बहुषु प्रोक्तं वेदान्तेषु किलानघ ॥ 5.71.57 ॥  
अज्ञैस्त्वेतासु संज्ञासु कुविकल्पकुतार्किकैः ।  
मोहाय केवलं मूढैर्व्यर्थमास्थाः प्रकल्पिताः ॥ 5.71.58 ॥  
एवमे, महाबाहो जीवः संसारकारणम् ।  
मूकेनातिवराकेण देहकेनेह किं कृतम् ॥ 5.71.59 ॥  
आधाराधेययोरेकनाशे नान्यस्य नष्टता ।  
यथा तथा शरीरादिनाशे नात्मनि नष्टता ॥ 5.71.60 ॥  
एकपर्णरसे क्षीणे रसो नैति यथा क्षयम् ।  
याति पर्णरसश्चार्करश्मिजालान्तरे यथा ॥ 5.71.61 ॥  
शरीरसंक्षये देही न क्षयं याति कस्यचित् ।  
निर्वासनश्चेत्तद्व्योम्नि तिष्ठत्यात्मपदे तथा ॥ 5.71.62 ॥  
देहनाशे विनष्टोऽस्मीत्येवं यस्याऽमतेर्भ्रमः ।  
मातुः स्तनतटात्तस्य मन्ये वेताल उत्थितः ॥ 5.71.63 ॥  
यस्य ह्यात्यन्तिको नाशः स्यादसावुदितः स्मृतः ।  
चित्तनाशो हि नाशः स्यात्स मोक्ष इति कथ्यते ॥ 5.71.64 ॥  
मृतो नष्ट इति प्रोक्तो मन्ये तच्च मृषा ह्यसत् ।  
स देशकालान्तरितो भूत्वा भूत्वानुभूयते ॥ 5.71.65 ॥  
इहोह्यन्ते जनैरेवं तरङ्गान्तस्तृणैरिव ।  
मरणव्यपदेशासु देशकालतिरोहितैः ॥ 5.71.66 ॥  
वासनावस्थितो जीवो यात्युत्सृज्य शरीरकम् ।  
कपिर्वनतरुं त्यक्त्वा तर्वन्तरमिवास्थितः ॥ 5.71.67 ॥  
पुनस्तदपि संत्यज्य गच्छत्यन्यदपि क्षणात् ।  
अन्यस्मिन्वितते देशे कालेऽन्यस्मिंश्च राघव ॥ 5.71.68 ॥  
इतश्चेतश्च नीयन्ते जीवा वासनया स्वया ।  
चिरं तदपिजीविन्या धूर्त्या धात्र्येव बालकाः ॥ 5.71.69 ॥  
वासनारज्जुवलिता जीर्णाः पर्वतकुक्षिषु ।  
जरयन्त्यतिदुःखेन जीवितं जीवजीविकाः ॥ 5.71.70 ॥  
जरठजरदुपोढदुःखभाराः  
परिणतिजर्जरजीविताश्च सत्यः ।  
हृदयजनितवासनानुवृत्त्या  
नरकभरे जनताश्चिरं पतन्ति ॥ 5.71.71 ॥  
श्रीवाल्मीकिरुवाच ।  
इत्युक्तवत्यथ मुनौ दिवसो जगाम  
सायंतनाय विधयेऽस्तमिनो जगाम ।  
स्नातुं सभा कृतनमस्करणा जगाम  
श्यामाक्षये रविकरैश्च सहाजगाम ॥ 5.71.72 ॥

इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे संसारोपदेशो नामैकसप्ततितमः सर्गः ॥ 71 ॥  
॥ त्रयोदशो दिवसः ॥

  द्विसप्ततितमः सर्गः 72

श्रीवसिष्ठ उवाच ।  
देहे जाते न जातोऽसि देहे नष्टे न नश्यसि ।  
त्वमात्मन्यकलङ्कात्मा देहस्तव न कश्चन ॥ 5.72.1 ॥  
यः कुण्डबदरन्यायो या घटाकाशसंस्थितिः ।  
तत्रैकस्मिन्क्षते क्षीणे द्वे इति व्यर्थकल्पना ॥ 5.72.2 ॥  
विनाशिनि विनष्टेऽस्मिन्देहे स्वां स्थितिमागते ।  
विनश्यामीति यः खेदी तं धिगस्त्वन्धचेतसम् ॥ 5.72.3 ॥  
यादृशो रश्मिरथयोः स्नेहोद्वेगविवर्जितः ।  
संबन्धस्तादृशो देहचित्तेन्द्रियमुखैश्चितेः ॥ 5.72.4 ॥  
गतेतरेतरापेक्षः सरःपङ्कामलाम्भसाम् ।  
यथा राघव संबन्धस्तथा देहेन्द्रियात्मनाम् ॥ 5.72.5 ॥  
यादृशोऽध्वा गताध्वानां निरास्थापरिदेवनः ।  
संयोगो विप्रयोगश्च तादृशो देहदेहिनोः ॥ 5.72.6 ॥  
यथा कल्पितवेतालविकारभयभीतयः ।  
मिथ्यैव कल्पिता एते तथा स्नेहसुखादयः ॥ 5.72.7 ॥  
भूतपञ्चकसंपिण्डाद्रचिता जनताः पृथक् ।  
एकस्मादेव विटपाद्विचित्रा इव पुत्रिकाः ॥ 5.72.8 ॥  
काष्ठेतरत्काष्ठभारे किंचिदन्यन्न दृश्यते ।  
भूतपिण्डेतरद्देहे किंचिदन्यन्न दृश्यते ॥ 5.72.9 ।  
भूतपञ्चकविक्षोभनाशोत्पादेषु हे जनाः ।  
हर्षामर्षविषादानां किं भवन्तो वशं गताः ॥ 5.72.10 ॥  
को नामातिशयः पुंसां स्त्रीनाम्न्यपरनाम्नि च ।  
पेलवे भूतसंघाते प्रोद्भूतजनपातवत् ॥ 5.72.11 ॥  
संनिवेशांशवैचित्र्यमज्ञानामेव तुष्टये ।  
तज्ज्ञानां तु यथाभूतभूतपञ्चकदर्शनम् ॥ 5.72.12 ॥  
मिथः शिलापुत्रकयोर्यथैकोपलपुत्रयोः ।  
श्लिष्टयोरपि नो रागस्तथा चित्तशरीरयोः ॥ 5.72.13 ॥  
मृत्पुंसां यादृशोऽन्योन्यमाशयः संगमे भवेत् ।  
बुद्दीन्द्रियात्ममनसां संगमे तादृशोऽस्तु ते ॥ 5.72.14 ॥  
नान्योन्यस्नेहसंबन्धभाजनं शैलपुत्रकाः ।  
देहेन्द्रियात्मप्राणाश्च कस्यात्र परिदेवना ॥ 5.72.15 ॥  
इतश्चेतश्च जातानि यथा संश्लेषयन्त्यलम् ।  
तरङ्गास्तृणजालानि तथा भूतानि देहदृक् ॥ 5.72.16 ॥  
संयुज्यन्ते वियुज्यन्ते तृणान्यब्धिजले यथा ।  
मुक्तान्तःकलनं देहे भूतान्यात्मनि वै तथा ॥ 5.72.17 ॥  
आत्मा चित्ततया देहभूतान्याश्लेषयन्स्थितः ।  
तृणान्यावृत्तवृत्तान्तकलनोत्सिक्तमब्धिवत् ॥ 5.72.18 ॥  
प्रबोधाच्चेत्यतां त्यक्त्वा व्रजत्यात्मात्मतां स्वयम् ।  
स्वस्पन्दवशतो वारि त्यक्त्वाच्छत्वमिवाच्छतां ॥ 5.72.19 ॥  
ततो विश्लेष्टभूतौघो देहं संप्रति पश्यति ।  
वायुस्कन्धगतो जन्तुर्वसुधामण्डलं यथा ॥ 5.72.20 ॥  
पृथग्भूतगणं दृष्ट्वा देहातीतो भवत्यजः ।  
परं प्रकाशमायाति सूर्यकान्तिरिवाहनि ॥ 5.72.21 ॥  
जानात्यथात्मनात्मानं मानमेयामयोज्झितम् ।  
मुक्तक्षीबतयेवान्तः स्वां संविदमनुस्मरन् ॥ 5.72.22 ॥  
आत्मैव स्पन्दते विश्वं वस्तुजातैरिवोदितम् ।  
तरङ्गकणकल्लोलैरनन्ताम्ब्वम्बुधाविव ॥ 5.72.23 ॥  
एवंप्रायमहाबोधा वीतरागा गतैनसः ।  
जीवन्मुक्ताश्चरन्तीह महासत्त्वपदं गताः ॥ 5.72.24 ॥  
यथा चरन्ति विविधैर्मणिरत्नैर्महोर्मयः ।  
निरस्तवासनाश्चित्तव्यवहारैस्तथोत्तमाः ॥ 5.72.25 ॥  
न कूलकाष्ठैर्जलधिर्न रजोभिर्नभस्तलम् ।  
न म्याति निजैर्लोकव्यवहारैरिहात्मवान् ॥ 5.72.26 ॥  
गतैरभ्यागतैः स्वच्छैश्चपलैर्मलिनैर्जडैः ।  
न रागो नाम्बुधैर्द्वेषो बोगैश्चाधिगतात्मनः ॥ 5.72.27 ॥  
यन्मनोमननं किंचित्समग्रं जगति स्थितम् ।  
तच्चोत्योन्मुखचित्तत्त्वविलासोल्लसनं विदुः ॥ 5.72.28 ॥  
यदहं यच्च भूतादि कालत्रितयभावि यत् ।  
दृश्यदर्शनसंबन्धविस्तारैस्तद्विजृम्भते ॥ 5.72.29 ॥  
यद्दृश्यं तदसत्सद्वा दृष्टिमेकामुपाश्रितम् ।  
अन्यत्त्वलेपकं तस्माद्धर्षशोकदृशौ कुतः ॥ 5.72.30 ॥  
असत्यमेवासत्यं हि सत्यं सत्यं सदेव हि ।  
सत्यासत्यमसद्विद्धि तदर्थं किं नु मुह्यसि ॥ 5.72.31 ॥  
असम्यग्दर्शनं त्यक्त्वा सम्यक्पश्य सुलोचन ।  
न क्वचिन्मुह्यति प्रौढः सम्यग्दर्शनवानिह ॥ 5.72.32 ॥  
दृश्यदर्शनसंबन्धविस्तारैस्तद्विजृम्भते ।  
दृश्यदर्शनसंबन्धे यत्सुखं पारमात्मिकम् ॥ 5.72.33 ॥  
अनुभूतिमयं तस्मात्सारं ब्रह्मेति कथ्यते ।  
दृश्यदर्शनसंबन्धे सुखसंविदनुत्तमा ॥ 5.72.34 ॥  
ददात्यज्ञाय संसारं ज्ञाय मोक्षं सदोदयम् ।  
दृश्यदर्शनसंबन्धसुखमात्मवपुर्विदुः ॥ 5.72.35 ॥  
तद्दृश्यवलितं बन्धस्तन्मुक्तं मुक्तिरुच्यते ।  
दृश्यदर्शनसंबन्धसुखसंविदनामया ॥ 5.72.36 ॥  
क्षयातिशयमुक्ता चेत्तन्मुक्तिः सोच्यते बुधैः ।  
दृश्यदर्शनसंबन्धे यानुभूतिः स्वगोचरा ॥ 5.72.37 ॥  
दृश्यदर्शननिर्मुक्ता तामालम्ब्य भवाभवः ।  
सौषुप्ती दृष्टिरेषा हि यात्येवं संप्रकाशते ॥ 5.72.38 ॥  
एवं च याति तुर्यत्वमेवं मुक्तिरिति स्मृता ।  
दृश्यदर्शनमुक्तायां युक्तायां परया धिया ॥ 5.72.39 ॥  
दृश्यदर्शनसंबन्धसंविदस्यां तु राघव ।  
नात्मा स्थूलो न चैवाणुर्न प्रत्यक्षो न चेतरः ॥ 5.72.40 ॥  
न चेतनो न च जडो न चैवासन्न सन्मयः ।  
नाहं नान्यो न चैवैको नानेको नाप्यनेकवान् ॥ 5.72.41 ॥  
नाभ्याशस्थो न दूरस्थो नैवास्ति न च नास्ति च ।  
न प्राप्यो नाति चाप्राप्यो न वा सर्वो न सर्वगः ॥ 5.72.42 ॥  
न पदार्थो नापदार्थो न पञ्चात्मा न पञ्च च ।  
यदिदं दृश्यतां प्राप्तं मनः षष्ठेन्द्रियास्पदम् ॥ 5.72.43 ॥  
तदतीतं पदं यत्स्यात्तन्न किंचिदिवेह तत् ।  
यथाभूतमिदं सम्यग्ज्ञस्य (1) संपश्यतो जगत् ॥ 5.72.44 ॥  
(1. संपश्यते इति मुद्रितपुस्तके पाठः.)  
सर्वमात्ममयं विश्वं नास्त्यनात्ममयं क्वचित् ।  
काठिन्यद्रवणस्पन्दखावकाशावलोकनैः ॥ 5.72.45 ॥  
आत्मैव सर्वं सर्वेषु भूवार्यनिलखाग्निषु ।  
सत्तैवास्ति न वस्तूनां या या राम चिता विना ।  
व्यतिरिक्तं ततोऽस्मीति विद्धि प्रोन्मत्तजल्पितम् ॥ 5.72.46 ॥  
एको जगन्ति सकलानि समस्तकाल-  
कल्पक्रमान्तरगतानि गतागतानि ।  
आत्मैव नेतरकलाकलनास्ति काचि-  
दित्थंमतिर्भव तयातिगतो महात्मन् ॥ 5.72.47 ॥

इत्यार्षे श्रीवासिष्ठमहारामायणे वाल्मीकीये देवदूतोक्ते मोक्षोपायेषूपशमप्रकरणे मोक्षस्वरूपोपदेशो नाम द्विसप्ततितमः सर्गः ॥ 72 ॥

  त्रिसप्ततितमः सर्गः 73

श्रीवसिष्ठ उवाच ।  
एवंविचारया दृष्ट्या द्वैतत्यागेन राघव ।  
स्वभावः प्राप्यते तज्ज्ञैस्तज्ज्ञैश्चिन्तामणिर्यथा ॥ 5.73.1 ॥  
अथेमामपरां दृष्टिं श्रृणु रामानया यथा ।  
दृश्यस्यात्मानमचलं भविष्यसि च दिव्यदृक् ॥ 5.73.2 ॥  
अहं खमहमादित्यो दिशोऽहमहमप्यधः ।  
अहं दैत्या अहं देवा लोकाश्चाहमहं महः ॥ 5.73.3 ॥  
अहं तमोऽहमभ्राणि भूः समुद्रादिकं त्वहम् ।  
रजो वायुरथाग्निश्च जगत्सर्वमिदं त्वहम् ॥ 5.73.4 ॥  
जगत्त्रयेऽहं सर्वत्र य आत्मैव किलास्थितः ।  
कोऽहं किमन्यद्देहादि द्वित्वमेकस्य कीदृशम् ॥ 5.73.5 ॥  
इति निश्चयवानन्तर्भूतमात्मतया जगत् ।  
पश्य हर्षविषादाभ्यां नावशः परिभूयसे ॥ 5.73.6 ॥  
तन्मयेऽस्मिन्किल जगत्यखिले संस्थितेऽनघ ।  
किमात्मीयं परं किं स्यात्कमलेक्षण कथ्यताम् ॥ 5.73.7 ॥  
किं तज्ज्ञव्यतिरेकेण विद्यते यदुपागतम् ।  
हर्षमेति विषादं वा विषादे ज्ञो जगन्मयः ॥ 5.73.8 ॥  
अहंकारदृशावेते सात्त्विके द्वेऽतिनिर्मले ।  
तत्त्वज्ञानात्प्रवर्तेते मोक्षदे पारमार्थिके ॥ 5.73.9 ॥  
परोऽणुः सकलातीतरूपोऽहं चेत्यहंकृतिः ।  
प्रथमा सर्वमेवाहमित्यन्योक्ता रघूद्वह ॥ 5.73.10 ॥  
अहंकारदृगन्या तु तृतीया विद्यतेऽनघ ।  
देहोऽहमिति तां विद्धि दुःखायैव न शान्तये ॥ 5.73.11 ॥  
अथ चैतत्त्रयमपि त्यक्त्वा सकलसिद्धये ।  
यच्छेषं तदुपालम्ब्य तिष्ठावष्टब्धतत्परः ॥ 5.73.12 ॥  
सर्वातीतस्वरूपोऽपि सर्वसत्तातिगोऽपि च ।  
असत्तापूरितजगदस्त्येवात्मा प्रकाशकः ॥ 5.73.13 ॥  
स्वानुभूत्यैव पश्याशु स एवासि सदोदितः ।  
साशयं हृदयग्रन्थिं त्यज तत्त्वविदांवर ॥ 5.73.14 ॥  
नात्मास्त्यनुमया राम न चाप्तवचनादिना ।  
सर्वदा सर्वथा सर्वं स प्रत्यक्षोऽनुभूतितः ॥ 5.73.15 ॥  
यदिदं स्पर्शनं स्पन्दं किंचिद्यत्संविदाद्यपि ।  
तत्सर्वमात्मा भगवान्दृश्यदर्शनवर्जितः ॥ 5.73.16 ॥  
न सन्नासन्नसौ देवो नाणुर्नापि महानसौ ।  
नाप्येतयोर्दृशोर्मध्यं स एवेदं च सर्वतः ॥ 5.73.17 ॥  
स एव चैवं वदति स च वक्तुं न युज्यते ।  
न तदन्यदिदं तात पश्यात्मानमनामयम् ॥ 5.73.18 ॥  
नात्मायमयमप्यात्मा संज्ञाभेद इति स्वयम् ।  
तेनैव सर्वगतया शक्त्या स्वात्मनि कल्पितः ॥ 5.73.19 ॥  
संस्थितः स ह सर्वत्र त्रिषु कालेषु (1) भास्करः ।  
(1. भास्वरः इति पाठः.)  
सूक्ष्मत्वात्सुमहत्त्वाच्च केवलं न विभाव्यते ॥ 5.73.20 ॥  
सत्स्वनन्तपदार्थेषु जीवत्वेनाभिबिम्बति ।  
आत्मा पुर्यष्टकादर्शे स्वभाववशतः स्वतः ॥ 5.73.21 ॥  
पुर्यष्टकोदयादेव स्वयमात्मानुभूयते ।  
सर्वदा सर्वसंस्थः खे घनास्पन्दादिवानिलः ॥ 5.73.22 ॥  
चिदात्मा सर्वगो व्यापी न क्वचिन्नाम संस्थितः ।  
यद्वत्सर्वपदार्तानां सत्ता तद्वन्महेश्वरः ॥ 5.73.23 ॥  
सति पुर्यष्टके तस्मिञ्जीवः स्फुरति नोपले ।  
सति वायाविव रजः सति दीप इवेक्षणम् ॥ 5.73.24 ॥  
इयं पुर्यष्टके स्वेच्छा स्वात्मन्येवात्मनि स्थिते ।  
सति स्पुरत्यभ्युदिते भानाविव जनैषणा ॥ 5.73.25 ॥  
यदि सूर्ये स्थिते व्योम्नि तादृशोचितसंस्थितिः ।  
नश्यति व्यवहारोऽयं भास्करे तत्किमागतम् ॥ 5.73.26 ॥  
यद्यात्मनि स्थिते देवे तत्सत्ता लब्धसंस्थितिः ।  
देहो नाशमुपायाति तत्किं नष्टमिहात्मनि (2) ॥ 5.73.27 ॥  
(2. भास्वरः इति पाठः.)  
न जायते न म्रियते नादत्ते नाभिवाञ्छति ।  
नमुक्तो न च बद्धोऽयमात्मा सर्वस्य सर्वदा ॥ 5.73.28 ॥  
आत्माप्रबोधाभ्युदिता निरात्मन्यात्मतां गता ।  
सर्परज्जुभ्रमाकारा भ्रान्तिर्दुःखाय केवलम् ॥ 5.73.29 ॥  
अनादित्वान्न जातोऽयमजातत्वान्न नश्यति ।  
आत्मात्मव्यतिरिक्तं तु नाभिवाञ्छत्यसंभवात् ॥ 5.73.30 ॥  
दिक्कालाद्यनवच्छेदान्न बद्धोऽयं कदाचन ।  
बन्धाभावे क्व मुक्तिः स्यादमोक्षस्तेन संस्थितः ॥ 5.73.31 ॥  
एवंगुणविशिष्टोऽयमात्मा सर्वस्य राघव ।  
अविचारवशान्मूढो लोकोऽयं परिरोदिति ॥ 5.73.32 ॥  
सम्यगालोकिताशेषपूर्वापरजगत्क्रमः ।  
मा शोकं गच्छ सुमते मौर्ख्योपगतलोकवत् ॥ 5.73.33 ॥  
द्वे एव कलने त्यक्त्वा मोक्षबन्धात्मिके यथा ।  
विदुषा व्यवहर्तव्यं यन्त्रणेवात्ममौनिना ॥ 5.73.34 ॥  
न मोक्षो नभसः पृष्ठे न पाताले न भूतले ।  
मोक्षो हि चेतो विमलं सम्यग्ज्ञानविबोधितम् ॥ 5.73.35 ॥  
सकलाशास्वसंसक्त्या यत्स्वयं चेतसः क्षयः ।  
स मोक्षननाम्ना कथितस्तत्त्वज्ञैरात्मदर्शिभिः ॥ 5.73.36 ॥  
यावत्प्रबोधो विमलो नोदितस्तावदेव सः ।  
मौर्ख्याद्दीनतया राम भक्त्या मोक्षोभिवाञ्छयते ॥ 5.73.37 ॥  
परं प्रबोधमासाद्य चित्ते चित्तत्त्वतां गते ।  
दश मोक्षा न वाञ्छयन्ते किमुतैको हि मोक्षकः ॥ 5.73.38 ॥  
अयं मोक्षस्त्वयं बन्धः पेलवां कलनामिति ।  
परित्यज्य महात्यागी स त्वमेव भवाभव ॥ 5.73.39 ॥  
परिगलितविकल्पनां प्रयातः  
सगरसुतौघनिखातमेखलाङ्कम् ।  
अवनिवलयमन्तरस्तसङ्ग-  
श्चिरमनुपालय सर्वदोदितश्रीः ॥ 5.73.40 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे स्वात्मविचारो नाम त्रिसप्ततितमः सर्गः ॥ 73 ॥

  चतुःसप्ततितमः सर्गः 74

श्रीवसिष्ठ उवाच ।  
लीलयाऽपश्यति वपुः कालेनात्मनि जायते ।  
रम्यस्यापश्यतो वक्त्रं हृदि दौरूप्यधीरिव ॥ 5.74.1 ॥  
तद्वशादियमायाता महती मेदुरोदरा ।  
माया महमहाशक्तिः सुरास्वादलवादिव ॥ 5.74.2 ॥  
तयानया विकारिण्या तदतद्भावभूतया ।  
इदं संपन्नमखिलं तापादिव मरौ पयः ॥ 5.74.3 ॥  
मनो बुद्धिरहंकारो वासनाश्चेन्द्रियाण्यपि ।  
एवंकलितनामाङ्कैः स्फुरत्यात्माब्धिरम्बुभिः ॥ 5.74.4 ॥  
चित्ताहंकारयोर्द्वित्वं वचस्यस्ति न वस्तुतः ।  
यच्चित्तं स ह्यहंकारो योऽहंकारो मनो हि तत् ॥ 5.74.5 ॥  
व्यतिरिक्तं हिमाच्छौक्ल्यमिति संकल्प्यते यथा ।  
मुधैव कल्प्यते भेदश्चित्ताहंकारयोस्तथा ॥ 5.74.6 ॥  
मनोहंकारयोरन्तर्द्वयोरेकतरक्षये ।  
क्षीणे द्वे एव हि यथा पटशौक्ल्ये पटक्षये ॥ 5.74.7 ॥  
तुच्छां मोक्षधियं त्यक्त्वा बन्धबुद्धिं तथैषणाम् ।  
स्ववैराग्यविवेकाभ्यां केवलं क्षपयेन्मनः ॥ 5.74.8 ॥  
मोक्षो मेऽस्त्विति चिन्तान्तर्जाता चेदुत्थितं मनः ।  
मननोत्के मनस्युच्चैर्वपुर्दोषाय केवलम् ॥ 5.74.9 ॥  
आत्मन्यतीते सर्वस्मात्सर्वभूतेऽथवा तते ।  
को बन्धः कश्च वा मोक्षो निर्मूलं मननं कुरु ॥ 5.74.10 ॥  
वायुः स्पन्दनधर्मत्वाद्यदा चलति देहके ।  
तदा स्फुरति हस्ताङ्गरसनापल्लवावली ॥ 5.74.11 ॥  
पादपे पल्ववश्रेणीं चालयत्यनिलो यथा ।  
तथैवाङ्गावलीं वायुर्देहे संचालयत्यलम् ॥ 5.74.12 ॥  
चित्सर्वव्यापिनी सूक्ष्मा न चला नैव चाल्यते ।  
न स्वतः स्पन्दमायाति देवाचल इवानिलैः ॥ 5.74.13 ॥  
प्रतिबिम्बितसर्वार्था केवलं स्वात्मनि स्थिता ।  
प्रकाशयति बोधेन जगन्तीमानि दीपवत् ॥ 5.74.14 ॥  
तत्र कोऽयं मुधा मोहो भवतामतिदुः खदः ।  
अयं सोऽहं ममाङ्गानि ममेदं चेति दुर्धियाम् ॥ 5.74.15 ॥  
इति कल्लोलहतया दृशा नित्यमनित्यया ।  
ज्ञत्वकर्तृत्वभोक्तृत्वक्रिया समुपलभ्यते ॥ 5.74.16 ॥  
तत्रायमहमागतन्ता भोक्ता कर्तेति जायते ।  
मुधैवाज्ञाततापोत्था मृगतृष्णेव वासना ॥ 5.74.17 ॥  
अज्ञतैषा मनोमत्तमृगं विषयतर्षुलम् ।  
असत्यैव हि सत्येव मृगतृष्णेव कर्षति ॥ 5.74.18 ॥  
विज्ञाता सत्यरूपाङ्ग नाशं याति पलायते ।  
विप्रमध्यात्परिज्ञाता यथा चाण्डालकन्यका ॥ 5.74.19 ॥  
अविद्या संपरिज्ञाता न (1) चैनं परिकर्षति ।  
(1. एनं मनोमृगम्.)  
मृगतृष्णा परिज्ञाता तर्षुलं नावकर्षति ॥ 5.74.20 ॥  
परमार्थावबोधेन समूलं राम वासना ।  
दीपेनेवान्धकारश्रीर्गलत्यालोक एति च ॥ 5.74.21 ॥  
नास्त्यविद्येति संजाते निश्चये शास्त्रयुक्तितः ।  
गलत्यविद्या तापेन तुषारकणिका यथा ॥ 5.74.22 ॥  
देहस्यास्य जडस्यार्थे किं भोगैरितिनिश्चयः ।  
भिनत्त्याशामलं ज्ञाता पञ्जरं केसरी यथा ॥ 5.74.23 ॥  
आशापरिकरे राम नूनं परिहृते हृदा ।  
पुमानागतसैन्दर्यो ह्लामायाति चन्द्रवत् ॥ 5.74.24 ॥  
परां शीतलतामेति वृष्टिधौत इवाचलः ।  
निर्वृतिं परमां धत्ते प्राप्तराज्य इवाधमः ॥ 5.74.25 ॥  
शोभते परया लक्ष्म्या शरदीव नभस्तलम् ।  
आत्मन्येव मात्युच्चैः कल्पस्यान्त इवार्णवः ॥ 5.74.26 ॥  
भवत्यपेतसंरम्भो वृष्टिमूक इवाम्बुदः ।  
तिष्ठत्यात्मनि संवेत्ता प्रशान्त इव वारिधिः ॥ 5.74.27 ॥  
परं धैर्यमुपादत्ते स्थैर्यं मेरुरिवाचलः ।  
राजते स्वच्छया लक्ष्म्या शान्तेन्धन इवानलः ॥ 5.74.28 ॥  
भवत्यात्मनि निर्वाणः प्रशान्त इव दीपकः ।  
तृप्तिमायाति परमां नरः पीतामृतो यथा ॥ 5.74.29 ॥  
अन्तर्दीपो घट इव मध्यज्वाल इवानलः ।  
स्फुरद्दीप्तिर्मणिरिव प्रयात्यन्तः प्रकाशताम् ॥ 5.74.30 ॥  
सर्वात्मकं सर्वगतं सर्वेशं सर्वनायकम् ।  
सर्वाकारं निराकारं स्वमात्मानं प्रपश्यति ॥ 5.74.31 ॥  
हसत्यलमतीतास्ताः (1) पेलवा दिवसावलीः ।  
(1. एनं मनोमृगम्.)  
यासु स्मरशरश्रेणीचपलं चित्तमास्थितम् ॥ 5.74.32 ॥  
सङ्गरङ्गविनिष्क्रान्तः शान्तमानमनोज्वरः ।  
अध्यात्मरतिरासीनः पूर्णः पावनमानसः ॥ 5.74.33 ॥  
निर्मष्टकामपङ्काङ्कश्छिन्नबन्धनिजभ्रमः ।  
द्वन्द्वदोषभयोन्मुक्तस्तीर्णसंसारसागरः ॥ 5.74.34 ॥  
प्राप्तानुत्तमविश्रान्तिर्लब्धालभ्यपरास्पदः ।  
अनिवृत्तिपदं प्राप्तो मनसा कर्मणा गिरा ॥ 5.74.35 ॥  
सर्वाभिवाञ्छितारम्भो न किंचिदपि वाञ्छति ।  
सर्वानुमोदितानन्दो न किंचिदनुमोदते ॥ 5.74.36 ॥  
न ददाति न चादत्ते न स्तौति न च निन्दति ।  
नास्तमेति न चोदेति न तुष्यति न शोचति ॥ 5.74.37 ॥  
सर्वारम्भपरित्यागी सर्वोपाधिविवर्जितः ।  
सर्वाशासंपरित्यागी जीवन्मुक्त इति स्मृतः ॥ 5.74.38 ॥  
सर्वैषणाः परित्यज्य चेतसा भव मौनवान् ।  
धारा निरवशेषेण यथा त्यक्त्वा पयोधरः ॥ 5.74.39 ॥  
न तथा सुखयत्यङ्ग संलग्ना वरवर्णिनी ।  
यथा सुखयति स्वान्तमिन्दुशीता निराशता ॥ 5.74.40 ॥  
न तथेन्दुः सुखयति कण्ठलग्नोऽपि राघव ।  
नैराश्यं सुखयत्यन्तर्यथा सकलशीतलम् ॥ 5.74.41 ॥  
पुष्पपूर्णनपलतो न तथा राजते मधुः ।  
यथोदारमतिर्मौनी नैराश्यसममानसः ॥ 5.74.42 ॥  
न हिमाद्रेर्न मुक्ताभ्यो न रम्भाभ्यो न चन्दनात् ।  
न च चन्द्रमसः शैत्यं नैराश्याद्यदवाप्यते ॥ 5.74.43 ॥  
अपि राज्यादपि स्वर्गादपीन्दोरपि माधवात् ।  
अपि कान्तासमासङ्गान्नैराश्यं परमं सुखम् ॥ 5.74.44 ॥  
तृणवन्नोपकुर्वन्ति यत्र त्रिभुवनश्रियः ।  
सा परा निर्वृतिः साधो नैराश्यादुपलभ्यते ॥ 5.74.45 ॥  
आपत्करञ्जपरशुं पराया निर्वृतेः पदम् ।  
पुष्पगुच्छं शमतरोरालम्बस्व निराशताम् ॥ 5.74.46 ॥  
गोष्पदं पृथिवी मेरुः स्थाणुराशाः समुद्गिकाः ।  
तृणं विभुवनं राम नैराश्यालंकृताकृतेः ॥ 5.74.47 ॥  
दानादानसमाहारविहारविभवादिकाः ।  
क्रिया जगति हस्यन्ते निराशैः पुरुषोत्तमैः ॥ 5.74.48 ॥  
पदं यस्य न बन्धाति कदाचित्कलना हृदि ।  
तृणीकृतत्रिभुवनः केनासावुपमीयते ॥ 5.74.49 ॥  
इदमेवास्त्विदं मास्तु ममेति हृदि रञ्जना ।  
न यस्यास्ति तमात्मेशं तोलयन्ति कथं जनाः ॥ 5.74.50 ॥  
सर्वसंकटपर्यन्तमसंकटमलं सुखम् ।  
सौभाग्यं परमं बुद्धेर्नैराश्यमवलम्ब्यताम् ॥ 5.74.51 ॥  
नाशास्तेनत्वमाशानां विद्धि मिथ्याभ्रमं जगत् ।  
वहद्रथस्थदिक्चक्रपरावर्तवदुत्थितम् ॥ 5.74.52 ॥  
किं मुह्यसि महाबाहो मूर्खवद्बोधितोऽपि सन् ।  
ममेदं तदयं सोऽहमित्युद्भ्रान्तेन चेतसा ॥ 5.74.53 ॥  
आत्मैवेदं जगत्सर्वं नानातेह न विद्यते ।  
एकरूपं जगज्ज्ञात्वा धीरैर्नाम न खिद्यते ॥ 5.74.54 ॥  
यथाभूतपदार्थौघदर्शनादेव राघव ।  
परमाश्वासनं बुद्धेर्नैराश्यमधिगच्छति ॥ 5.74.55 ॥  
भावाभावविसंवादमुक्तमाद्यन्तयोः स्थितम् ।  
यद्रूपं तत्समालम्ब्य पदार्थानां स्थितिं कुरु ॥ 5.74.56 ॥  
वैराग्यवीरमनसो मायेयमतिमोहिनी ।  
पलाय्य याति संसारी मृगी केसरिणो यथा ॥ 5.74.57 ॥  
कान्तामुद्दाममदनां लोलां वनलतामिव ।  
जर्जरोपलपाञ्चालीसमां पश्यति धीरधीः ॥ 5.74.58 ॥  
भोगा नानन्दयन्त्यन्तः खेदयन्ति न चापदः ।  
दृश्यश्रियो हरन्त्यङ्ग नतमद्रिमिवानिलाः ॥ 5.74.59 ॥  
रक्तबालाङ्गनस्यापि ज्ञस्योदारधिया मुनेः ।  
कणशः पांसुतां यान्ति मनसः स्मरसायकाः ॥ 5.74.60 ॥  
रागद्वेषैः स्वरूपज्ञो नावशः परिकृष्यते ।  
स्पन्द एवास्य नैताभ्यां किमुताक्रमणं भवेत् ॥ 5.74.61 ॥  
समदृष्टलतालोलवनितोऽद्रिशिलाकृतिः ।  
रमते नैष भोगेषु पान्थो मरुमहीष्विव ॥ 5.74.62 ॥  
अयत्नोपनतं सर्वं लीलयाऽसक्तमानसः ।  
भुङ्क्ते भोगभरं प्राज्ञस्त्वालोकमिव लोचनम् ॥ 5.74.63 ॥  
काकतालीयवत्प्राप्ता भोगाली ललनादिका ।  
स्वादिताप्यङ्ग धीरस्य न दुःखाय न तुष्टये ॥ 5.74.64 ॥  
सम्यग्दृष्टपथं तज्ज्ञं सुखदुःखमती मनाक् ।  
द्वे वीच्याविव शैलेन्द्रं क्षोभं नेतुं न शक्नुतः ॥ 5.74.65 ॥  
हेलयालोकयन्भोगान्मृदुर्दान्तो गतज्वरः ।  
स्वमेव पदमालम्ब्य सर्वभूतान्तरस्थितम् ॥ 5.74.66 ॥  
ज्ञस्तिष्ठति गतव्यग्रो व्यग्रेणापि समन्वितः ।  
जगन्ति जनयन्नेव ब्रह्मेवात्मपरायणः ॥ 5.74.67 ॥  
आपतत्सु यथाकालं यथादेशं यथाक्रमम् ।  
सुखदुः खेषु न क्षोभमेति भूभृदृतुष्विव ॥ 5.74.68 ॥  
मज्जतोऽपि बहुज्ञस्य राम कर्मेन्द्रियभ्रमैः ।  
असक्तमनसो नित्यं न किंचिदपि मज्जति ॥ 5.74.69 ॥  
कलङ्क्यन्तः कलङ्केन प्रोच्यते हेम नान्यथा ।  
भावासक्त्या समासक्त उक्तो जन्तुर्हि नान्यथा ॥ 5.74.70 ॥  
शरीराद्व्यतिरिक्तं ज्ञं पश्यतः प्रविवेकिनः ।  
विकर्तिताङ्गकस्यापि न किंचित्प्रविकर्तितम् ॥ 5.74.71 ॥  
सकृत्प्रभातं विमलं यज्ज्ञातं ज्ञातमेव तत् ।  
नहि बन्धुः परिज्ञातः पुनरज्ञाततां व्रजेत् ॥ 5.74.72 ॥  
सर्पभ्रान्तौ निवृत्तायां न रज्वां सर्पभावना ।  
पुनरेति यथा प्रावृण्नदी गिरितटाच्च्युता ॥ 5.74.73 ॥  
न हेम तापशुद्धाङ्गं स्वभावमलमागतम् ।  
कर्दमे मग्नमपि सत्यमादत्ते मलं पुनः ॥ 5.74.74 ॥  
क्षीणे स्वहृदयग्रन्थौ न बन्धोऽस्ति पुनर्गुणैः ।  
यत्नेनापि पुनर्बद्धं केन वृन्ते च्युतं फलम् ॥ 5.74.75 ॥  
अवच्छेदविचाराभ्यामभितः खण्डशो गतम् ।  
पाषाणं च मणिं चैव संधातुं कस्य शक्तता ॥ 5.74.76 ॥  
विज्ञातायामविद्यायां कः पुनः परिमज्जति ।  
परिज्ञाय श्वपाकानां यात्रां कः प्रेक्षते द्विजः ॥ 5.74.77 ॥  
शुद्धाम्भसि यथा क्षीरधीर्विचारान्निवर्तते ।  
संसारवासना तद्वद्धीविचारान्निवर्तते ॥ 5.74.78 ॥  
मध्वम्बुशङ्कया तावद्विप्रवर्यैः प्रपीयते ।  
यावन्नात्र परिज्ञातं परिज्ञातं प्रहीयते ॥ 5.74.79 ॥  
रूपलावण्ययुक्तापि चित्रकान्तेव कामिनी ।  
द्रव्यमात्रसमारम्भात्तत्त्वविद्भिर्विलोक्यते ॥ 5.74.80 ॥  
यथा मषीकुसुम्भादि स्त्रियाश्चित्रे तथैव हि ।  
जीवत्या अपि केशोष्ठं कस्तां परि किल ग्रहः ॥ 5.74.81 ॥  
अनुभूतो गुडः स्वादुरपि दाहविकर्तनैः ।  
न शक्यतेऽन्यथाकर्तुं तत्त्वालोकस्तथात्मनः ॥ 5.74.82 ॥  
परव्यसनिनी नारी व्यग्रापि गृहकर्मणि ।  
तदेवास्वादयत्यन्तः परसङ्गरसायनम् ॥ 5.74.83 ॥  
एवं तत्त्वे परे शुद्धे धीरो विश्रान्तिमागतः ।  
न शक्तयते चालयितुं देवैरपि सवासैः ॥ 5.74.84 ॥  
परव्यसनिनी नारी केन भर्त्रा बलीयसा ।  
विस्मारिता स्वसंकल्पकान्तसङ्गमहोत्सवम् ॥ 5.74.85 ॥  
जगत्समरसानन्दचिदालोकावलम्बनम् ।  
केन विस्मार्यते बुद्धिस्तात्त्वज्ञस्य महात्मनः ॥ 5.74.86 ॥  
समग्रसुखदुः खाढ्यं व्यवहारमखण्डितम् ।  
कुर्वन्कुलजनायत्तो भर्तृश्वशुरखेदितः ॥ 5.74.87 ॥  
यथा संकल्पकान्तेन भवत्यानन्दमन्थरः ।  
वधूलोको व्यसनवान्दुःखवृन्दैर्न बाध्यते ॥ 5.74.88 ॥  
तथा विगलिताविद्यो व्यवहारपरोऽप्यलम् ।  
सम्यग्दृष्टिः सदाचारो मुदमेत्यन्तरात्मना ॥ 5.74.89 ॥  
छिद्यते न निकृत्ताङ्गो गलदश्रुर्न रोदिति ।  
दह्यते न प्रदग्धोऽपि नष्टोऽपि न विनश्यति ॥ 5.74.90 ॥  
व्यपगतसुखदुः खसंनिपातो  
विधिविधुरेष्वपि संकटेष्वचित्तः ।  
विलसतु सदने पुरोत्तमे वा  
विततगिरौ विपिने तपोवने वा ॥ 5.74.91 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे वैराग्योपदेशो नाम चतुःसप्ततितमः सर्गः ॥ 74 ॥

  पञ्चसप्ततितमः सर्गः 75

श्रीवसिष्ठ उवाच ।  
जनकः संस्थितो राज्ये व्यवहारपरोऽपि सन् ।  
विगतज्वर एवान्तरनाकुलमतिः सदा ॥ 5.75.1 ॥  
पितामहो दिलीपस्ते सर्वारम्भपरोऽप्यलम् ।  
वीतरागतयैवान्तर्बुभुजे मेदिनीं चिरम् ॥ 5.75.2 ॥  
निरञ्जनतया बुद्धो जनतां पालयंश्चिरम् ।  
जीवन्मुक्ताकृतिर्नित्यं मनू राज्यमपालयत् ॥ 5.75.3 ॥  
विचित्रबलयुद्धेषु व्यवहारेषु भूरिषु ।  
मान्धाता सुचिरं तिष्ठन्प्राप्तवान्वै परं पदम् ॥ 5.75.4 ॥  
बलिः पातालपीठस्थः कुर्वन्सदिव संस्थितिम् ।  
सदा त्यागी सदाऽसक्तो जीवन्मुक्त इति स्थितः ॥ 5.75.5 ॥  
नमुचिर्दानवाधीशो देवद्वन्द्वपरः सदा ।  
नानाचारविचारेषु क्वचिन्नान्तरतप्यत (1) ॥ 5.75.6 ॥  
(1. नांतरलिप्यत इति पाठः.)  
वासवाजौ तनुत्यागी वृत्रो विततमानसः ।  
अन्तः शान्तमना मानी चकार सुरसंगरम् ॥ 5.75.7 ॥  
कुर्वन्दानवकार्याणि पातालतलपालकः ।  
अनपायं निराक्रोशं प्रह्रादो ह्लादमागतः ॥ 5.75.8 ॥  
शम्बरैकपरोऽप्यन्तः शम्बरैकतयोदितः ।  
संसारशम्बरं राम शम्बरस्त्यक्तवानिदम् ॥ 5.75.9 ॥  
असक्तबुद्धिर्हरिणा कुर्वन्दानवसंगरम् ।  
परां संविदमासाद्य कुशलस्त्यक्तवानिदम् ॥ 5.75.10 ॥  
सर्वामरमुखो वह्निः क्रियाजालपरो ह्यपि ।  
यज्ञलक्ष्मीश्चिरं भुङ्क्ते मुक्त एवेह तिष्ठति ॥ 5.75.11 ॥  
पीयमानः सुरैः सर्वैः सोमः समरसाशयः ।  
क्वचिदेति न संसङ्गमाक्रान्तावम्बरं यथा ॥ 5.75.12 ॥  
बृहस्पतिर्देवगुरुर्दारार्थं चन्द्रयोध्यपि ।  
आचरन्दिवि चित्रेहां मुक्त एव ह्यवस्थितः ॥ 5.75.13 ॥  
शुक्रोऽम्बरतलद्योती बुधः सर्वार्थपालकः ।  
निर्विकारमतिः कालं नयत्यसुरदेशिकः ॥ 5.75.14 ॥  
जगद्भूतगणाङ्गानि चिरं संचारयन्नपि ।  
सर्वदा सर्वसंचारी मुक्त एव समीरणः ॥ 5.75.15 ॥  
लोकाजवं जवीभावप्रोद्वेगज्ञोऽप्यखिन्नधीः ।  
ब्रह्मा सममना राम क्षिपयत्यायुराततम् ॥ 5.75.16 ॥  
जरामरणयुद्धादिद्वन्द्वसंगरलीलया ।  
(2) चरती ह चिरं कालं मुक्तोऽपि भगवान्हरिः ॥ 5.75.17 ॥  
(2. चरतीहाचिरं इति पाठः.)  
देहार्धे धार्यते गौरी कामुकेनेव कामिनी ॥ 5.75.18 ॥  
मुक्तयापि गले बद्धो गौर्या गौरस्त्रिलोचनः ।  
संशुद्ध इव मुक्तानां हारः शशिकलामलः ॥ 5.75.19 ॥  
गुहो गहनधीर्वीरस्तारकादिरणक्रियाम् ।  
मुक्तोऽपि कृतवान्सर्वं ज्ञानरत्नैकसागरः ॥ 5.75.20 ॥  
भृङ्गीशो रक्तमासां स्वं स्वमात्रे प्रवितीर्णवान् ।  
मुक्तयैव धइया राम धीरया ध्यानधौतया ॥ 5.75.21 ॥  
मुनिर्मुक्तस्वभावोऽपि जगज्जङ्गलखण्डकम् ।  
नारदो विजहारेमं शीतया (3) कार्यशीलया ॥ 5.75.22 ॥  
(3. अत्र लीलयेति पाठोऽषेक्षितः.)  
जीवन्मुक्तमना मान्यो विश्वामित्रोऽप्ययं प्रभुः ।  
वेदोक्तां मखनिर्माणक्रियां समधितिष्ठति ॥ 5.75.23 ॥  
धारयत्यवनीं शेषः करोत्यर्को दिनावलीम् ।  
यमो यमत्वं कुरुते जीवन्मुक्ततयैव हि ॥ 5.75.24 ॥  
अन्येऽप्यस्मिंस्त्रिभुवने यक्षासुरनराः सुराः ।  
शतशो मुक्ततां याताः सन्तस्तिष्ठन्ति संसृतौ ॥ 5.75.25 ॥  
संस्थिता व्यवहारेषु विचित्राचारधारिषु ।  
अन्तराशीतलाः केचित्केचिन्मूढाः शिलासमाः ॥ 5.75.26 ॥  
परमं बोधमासाद्य केचित्काननमागताः ।  
यथा भृगुभरद्वाजविश्वामित्रशुकादयः ॥ 5.75.27 ॥  
केचिद्राज्येषु तिष्ठन्ति च्छत्रचामरपालिताः ।  
यथा जनकशर्यातिमान्धातृसगरादयः ॥ 5.75.28 ॥  
केचिद्व्योमनि तिष्ठन्ति धिष्ण्यचक्रान्तरस्थिताः ।  
यथा बृहस्पत्युशनश्चन्द्रसूर्यमुनीश्वराः ॥ 5.75.29 ॥  
केचित्सुरपदे याता विमानावलिमास्थिताः ।  
यथाग्निवायुवरुणयमतुम्बुरुनारदाः ॥ 5.75.30 ॥  
केचित्पातालकुहरे जीवन्मुक्ता व्यवस्थिताः ।  
यथा बलिसुहोत्रान्धप्रह्रादाह्लादपूर्वकाः ॥ 5.75.31 ॥  
तिर्यग्योनिष्वपि सदा विद्यन्ते कृतबुद्धयः ।  
देवयोनिष्वपि प्राज्ञा विद्यन्ते मूर्खबुद्धयः ॥ 5.75.32 ॥  
सर्वं सर्वेण सर्वत्र सर्वथा सर्वदैव हि ।  
संभवत्येव सर्वात्मन्यात्मन्याततरूपिणि ॥ 5.75.33 ॥  
विधेर्विचित्रा नियतिरनन्तारम्भमन्थरा ।  
संनिवेशांशवैचित्र्यात्सर्वं सर्वत्र दृश्यते ॥ 5.75.34 ॥  
विधिर्दैवं विधिर्धाता सर्वेशः शिव ईश्वरः ।  
इति नामभिरात्मा नः प्रत्यक्चेतन उच्यते ॥ 5.75.35 ॥  
अस्त्यवस्तुनि वस्त्वन्तः काञ्जनं सिकतास्विव ।  
अस्ति वस्तुन्यवस्त्वन्तर्मलं हेमकणेष्विव ॥ 5.75.36 ॥  
अयुक्ते युक्तता युक्त्या प्रेक्ष्यमाणा प्रदृश्यते ।  
पापस्य हि भयाल्लोको राम धर्मे प्रवर्तते ॥ 5.75.37 ॥  
असत्ये सत्यता साधो शास्वती परिलक्ष्यते ।  
शून्येन ध्यानयोगेन शाश्वतं पदमाप्यते ॥ 5.75.38 ॥  
यन्नास्ति तदुदेत्याशु देशकालविलासतः ।  
शशकाः श्रृङ्गवन्तो हि दृश्यन्ते शम्बरस्थितौ ॥ 5.75.39 ॥  
ये वज्रसाराः सुदृढा दृश्यन्ते ते क्षयं गताः ।  
कल्पस्यान्ते यथेन्द्वर्कधराब्धिविबुधादयः ॥ 5.75.40 ॥  
इति पश्यन्महाबाहो भावाभावभवक्रमम् ।  
हर्षामर्षविषादेहाः संत्यज्य समतां व्रज ॥ 5.75.41 ॥  
असत्सदेव भातीह सदसच्चापि दृश्यते ।  
आस्थानास्थे परित्यज्य तेनाशु समतां व्रज ॥ 5.75.42 ॥  
मुक्तौ राघव लोकेऽस्मिन्न प्राप्तिः संभवत्यलम् ।  
अप्रवृत्तौ विवेकस्य मग्ना हि जनकोटयः ॥ 5.75.43 ॥  
मुक्तौ राघव लोकेऽस्मिन्प्राप्तिरस्ति सदैव हि ।  
प्रवृत्त्या हि विवेकस्य विमुक्ता भूतकोटयः ॥ 5.75.44 ॥  
प्रविवेकाविवेकाभ्यां सुलभालभ्यतां गता ।  
मुक्तिर्मनः क्षयप्राप्त्या विवेकं तेन दीपय ॥ 5.75.45 ॥  
आत्मावलोकने यत्नः कर्तव्यो भूतिमिच्छता ।  
सर्वदुः खशिरश्छेद आत्मालोकेन जायते ॥ 5.75.46 ॥  
नीरागा निरुपासङ्गा जीवन्मुक्ता महाधियः ।  
संभवन्तीह बहुशः सुहोत्रजनका इव ॥ 5.75.47 ॥  
तस्मात्त्वमपि वैराग्यविवेकोदितधीरधीः ।  
जीवन्मुक्तो विहर भो समलोष्टाश्मकाञ्चनः ॥ 5.75.48 ॥  
द्विविधा मुक्तता लोके विद्यते देहधारिणाम् ।  
सदेहैका विदेहान्या विभागोऽयं तयोः श्रृणु ॥ 5.75.49 ॥  
असंसङ्गात्पदार्थानां मनः शान्तिर्विमुक्तता ।  
सत्यसत्यपि देहे सा संभवत्यनघाकृते ॥ 5.75.50 ॥  
स्नेहसंक्षयमेवाङ्ग विदुः कैवल्यमुत्तमम् ।  
तत्संभवति देहस्य भावे चाभाव एव च ॥ 5.75.51 ॥  
यो जीवति गतस्नेहः स जीवन्मुक्त उच्यते ।  
सस्नेहजीवितो बद्धो मुक्त एव तृतीयकः ॥ 5.75.52 ॥  
यत्नो यत्नेन कर्तव्यो मोक्षार्थं युक्तिपूर्वकम् ।  
यत्नयुक्तिविहीनस्य गोष्पदं दुस्तरं भवेत् ॥ 5.75.53 ॥  
न त्वनध्यवसायस्य दुः खाय विपुलात्मने ।  
आत्मा परवशः कार्यो मोहमाश्रित्य केवलम् ॥ 5.75.54 ॥  
सुमहद्धैर्यमालम्ब्य मनसा व्यवसायिना ।  
विचारयात्मनामात्मनश्चिरसिद्धये ।  
वितताध्यवसायस्य जगद्भवति गोष्पदम् ॥ 5.75.55 ॥  
यदुपगतः सुगतः पदं प्रधानं  
यदपगतोऽध्रुवतां नृपश्य कश्चित् ।  
यदुपगताः पदमुत्तमं महान्तः  
प्रयतनकल्पतरोर्महाफलं तत् ॥ 5.75.56 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे मुक्तामुक्तविचारो नाम पञ्चसप्ततितमः सर्गः ॥ 75 ॥

  षट्‌सप्ततितमः सर्गः 76

श्रीवसिष्ठ उवाच ।  
ब्रह्मणः समुपायान्ति जगन्तीमानि राघव ।  
स्थैर्यं यान्त्यविवेकेन शाम्यन्त्येव विवेकतः ॥ 5.76.1 ॥  
जगज्जालजलावर्तवृत्तयो ब्रह्मवारिधौ ।  
संख्यातुं केन शक्यन्ते भासां च त्रसरेणवः ॥ 5.76.2 ॥  
असम्यक्प्रेक्षणं विद्धि कारणं जगतः स्थितौ ।  
संसारशान्तये कान्त कारणं सम्यगीक्षणम् ॥ 5.76.3 ॥  
अयं हि परदुष्पारो घोरः संसारसागरः ।  
विना युक्तिप्रयत्नाभ्यामस्माद्राम न तीर्यते ॥ 5.76.4 ॥  
यस्यायं सागरः पूर्णो मोहाम्बुभरपूरितः ।  
अगाधमरणावर्तकल्लोलाकुलकोटरः ॥ 5.76.5 ॥  
प्रभ्रमत्पुण्यडिण्डिरो ज्वलन्नरकवाडवः ।  
तृष्णाविलोललहरिर्मनोजलमतङ्गजः ॥ 5.76.6 ॥  
आलीनजीवितसरिद्भोगरत्नसमुद्गकः ।  
क्षुब्धरोगोरगाकीर्ण इन्द्रियग्राहघर्घरः ॥ 5.76.7 ॥  
पश्यास्मिन्प्रसृता राम वीचयश्चारुचञ्चलाः ।  
इमा मुग्धाङ्गनानाम्नयः शिखराकर्षणक्षमाः ॥ 5.76.8 ॥  
छदश्रीपद्मरागाढ्यां नेत्रनीलोत्पलाकुलाः ।  
दन्तपुष्पफलाकीर्णाः स्मितफेनोपशोभिताः ॥ 5.76.9 ॥  
केशेन्द्रनीलवलया भ्रूविलासतरङ्गिताः ।  
नितम्बपुलिनस्फीताः कण्ठकम्बुविभूषिताः ॥ 5.76.10 ॥  
ललाटमणिपट्टाढ्या विलासग्राहसंकुलाः ।  
कटाक्षलोलगहना वर्णकाञ्चनवालुकाः ॥ 5.76.11 ॥  
एवं विलोललहरीभीमात्संसारसागरात् ।  
उत्तीर्यते चेन्मग्नेन तत्परं पौरुषं भवेत् ॥ 5.76.12 ॥  
सत्यां प्रज्ञामहानावि विवेके सति नाविके ।  
संसारसागरादस्माद्यो न तीर्णो धिगस्तु तम् ॥ 5.76.13 ॥  
अपारावारमाक्रम्य प्रमेयीकृत्य सर्वतः ।  
संसाराब्धिं गाहते यः स एव पुरुषः स्मृतः ॥ 5.76.14 ॥  
विचार्यार्यैः सहालोक्य धिया संसारसागरम् ।  
एतस्मिंस्तदनु क्रीडा शोभते राम नान्यथा ॥ 5.76.15 ॥  
इह भव्यो भवान्साधो विचारपरया धिया ।  
त्वयाधुनैव तेनायं संसारः प्रविचार्यते ॥ 5.76.16 ॥  
भवानिव विचार्यादौ संसारमतिकान्तया ।  
मत्या यो गाहते लोको नेहासौ परिमज्दति ॥ 5.76.17 ॥  
पूर्वं धिया विचार्यैते भोगा भोगिभयप्रदाः ।  
भोक्तव्याश्चरमं राम गरुडेनेव पन्नगाः ॥ 5.76.18 ॥  
विचार्य तत्त्वमालोक्य सेव्यन्ते या विभूतयः ।  
ता उदर्कोदया जन्तोः शेषा दुः खाय केवलम् ॥ 5.76.19 ॥  
बलं बुद्धिश्च तेजश्च दृष्टतत्त्वस्य वर्धते ।  
सवसन्तस्य वृक्षस्य सौन्दर्याद्या गुणा इव ॥ 5.76.20 ॥  
घनसायनपूर्णसुशीतया  
विमलया समया सततं श्रिया ।  
शिशिररश्मिरिवातिविराजसे  
विदितवेद्य सुखं रघुनन्दन ॥ 5.76.21 ॥

इत्यार्षे श्रीवासिष्ठमहारामायणे वाo देo मोक्षोपायेषूपशमप्रकरणे संसारसागरसाम्यप्रतिपादनं नाम षट्‌सप्ततितमः सर्गः ॥ 76 ॥

  सप्तसप्ततितमः सर्गः 77

श्रीराम उवाच ।  
समासेन मुने भूयो दृष्टतत्त्वचमत्कृतेः ।  
कथयोदारवृत्तान्तं कस्ते वचसि तृप्यति ॥ 5.77.1 ॥  
श्रीवसिष्ठ उवाच ।  
जीवन्मुक्तस्य बहुधा कथितं लक्षणं मया ।  
भूयोऽपि त्वं महाबाहो कथ्यमानमिदं श्रृणु ॥ 5.77.2 ॥  
सुषुप्तवदिदं नित्यं पश्यत्यपगतैषणः ।  
असद्रूपमिवासक्तं सर्वत्राखिलमात्मवान् ॥ 5.77.3 ॥  
कैवल्यमिव संप्राप्तः परिसुप्तमना इव ।  
घूर्णमान इवानन्दी तिष्ठत्यधिगतात्मदृक् ॥ 5.77.4 ॥  
नादत्तमप्युपादत्ते गृहीतमपि पाणिना ।  
अन्तर्मुखतयोदात्तरूपया समया धिया ॥ 5.77.5 ॥  
यन्त्रपुत्रकसंचार इतीमं जनताक्रमम् ।  
अन्तःसंलीनया दृष्ट्या पश्यन्हसति शान्तधीः ॥ 5.77.6 ॥  
नापेक्षते भविष्यं च वर्तमाने न तिष्ठति ।  
न संस्मरत्यतीतं च सर्वमेव करोति च ॥ 5.77.7 ॥  
सुप्तः प्रबुद्धो भवति प्रबुद्धोऽपि च सुप्तवान् ।  
सर्वं कर्म करोत्यन्तर्न करोति च किंचन ॥ 5.77.8 ॥  
अन्तःसर्वपरित्यागी नित्यमन्तरनेषणः ।  
कुर्वन्नपि बहिः कार्यं सममेवावतिष्ठते ॥ 5.77.9 ॥  
बहिः प्रकृतसर्वेहो यथाप्राप्तक्रियोन्मुखः ।  
स्वकर्मक्रमसंप्राप्तबन्धुकार्यानुवृत्तिमान् ॥ 5.77.10 ॥  
समग्रसुखभोगात्मा सर्वाशास्विव संस्थितः ।  
करोत्यखिलकर्माणि त्यक्तकर्तृत्वविभ्रमः ॥ 5.77.11 ॥  
उदासीनवदासीनः प्रकृतः क्रमकर्मसु ।  
नाभिवाञ्छति न द्वेष्टि न शोचति न हृष्यति ॥ 5.77.12 ॥  
अनुबन्धपरे जन्तावसंसक्तेन चेतसा ।  
भक्ते भक्तसमाचारः शठे शठ इव स्थितः ॥ 5.77.13 ॥  
बालो बालेषु वृद्धेषु वृद्धो धीरेषु धैर्यवान् ।  
युवा यौवनवृत्तेषु दुःखितेष्वनु दुःखितः ॥ 5.77.14 ॥  
प्रवृत्तवाक्पुण्यकतो दैन्याद्व्यपगताशयः ।  
धीरधीरुदितानन्दः पेशलः पुण्यकीर्तनः ॥ 5.77.15 ॥  
प्राज्ञः प्रसन्नमधुरः पूर्णः स्वप्रतिभोदये ।  
निरस्तकेददौर्गत्यः सर्वस्मिन्स्निग्धबान्धवः ॥ 5.77.16 ॥  
उदारचरिताकारः समः सौम्यसुखोदधिः ।  
सुस्निग्धः शीतलस्पर्शः पूर्णचन्द्र इवोदितः ॥ 5.77.17 ॥  
न तस्य सुकृतेनार्थो न भोगैर्न च कर्मभिः ।  
न दुष्कृतैर्न भोगानां संत्यागेन न बन्धुभिः ॥ 5.77.18 ॥  
न कार्यकारणारम्भैर्न निष्कृततया तथा ।  
न बन्धेन न मोक्षेण न पातालेन नो दिवा ॥ 5.77.19 ॥  
यथावस्तु यथादृष्टं जगदेकमयात्मकम् ।  
तदा बन्धविमोक्षाणां न क्वचित्कृपणं मनः ॥ 5.77.20 ॥  
सम्यग्ज्ञानाग्निना यस्य दग्धाः संदेहजालिकाः ।  
निः शङ्कमलमुड्डीनस्तस्य चित्तविहङ्गमः ॥ 5.77.21 ॥  
यस्य भ्रान्तिविनिर्मुक्तं मनः समरसं स्थितम् ।  
नास्तमेति न चोदेति व्योमवत्सर्वदृष्टिषु ॥ 5.77.22 ॥  
मञ्जूषायां निषण्णस्य यथा बालस्य चेष्टते ।  
अङ्गावल्यनुसंधानवर्जितं यस्य वै तथा ॥ 5.77.23 ॥  
घूर्णन्क्षीब इवानन्दी मन्दीभूतपुनर्भवः ।  
अनुपादेयबुद्ध्या तु न स्मरत्यकृतं कृतम् ॥ 5.77.24 ॥  
सर्व सर्वप्रकारेण गृह्णाति च जहाति च ।  
अनुपादेयसर्वार्थो बालवच्च विचेष्टते ॥ 5.77.25 ॥  
स तिष्ठन्नपि कार्येषु देशकालक्रियाक्रमैः ।  
न कार्यसुखदुः काभ्यां मनागपि हि गृह्यते ॥ 5.77.26 ॥  
बहिः प्रकृतसर्वार्थोऽप्यन्तः पुनरनीहया ।  
न सत्तां योजयत्यर्थे न फलान्यनुधावति ॥ 5.77.27 ॥  
नोपेक्षते दुः खदशां न सुखाशामपेक्षते ।  
कार्योदये नैति मुदं कार्यनाशे न खिद्यते ॥ 5.77.28 ॥  
अपि शीतरुचावर्के सुतप्तेऽपीन्दुमण्डले ।  
अप्यधः (1) प्रसरत्यग्नौ विस्मयोऽस्य न जायते ॥ 5.77.29 ॥  
(1. प्रतपति इति पाठः.)  
चिदात्मन इमा इत्थं प्रस्फुरन्तीह शक्तयः ।  
इत्यस्याश्चर्यजालेषु नाभ्युदेति कुतूहलम् ॥ 5.77.30 ॥  
न दयादैन्यमादत्ते न क्रौर्यमनुधावति ।  
न लज्जामनुसंधत्ते नालज्जत्वं च गच्छति ॥ 5.77.31 ॥  
न कदाचन दीनात्मा नोद्धतात्मा कदाचन ।  
न प्रमत्तो न खिन्नात्मा नोद्विग्नो न च हर्षवान् ॥ 5.77.32 ॥  
नास्य चेतसि सुस्फारे शरदम्बरनिर्मले ।  
कोपादयः प्रजायन्ते नभसीव नवाङ्कुराः ॥ 5.77.33 ॥  
अनारतपतज्जातभूतायां जगतः स्थितौ ।  
क्व कथं किल कासौ स्यात्सुखिताऽसुखिताथवा ॥ 5.77.34 ॥  
फेनाजवं जवीभावे जले भूतक्रमे तथा ।  
क्व किलेदं कुतः कोऽतः प्रसङ्गः सुखदुःखयोः ॥ 5.77.35 ॥  
भावाभावैरपर्यन्तैरजस्रं जन्तुसंभवैः ।  
न विशीर्यन्ति नोद्यन्ति दृष्टिसृष्टिक्षमा नराः ॥ 5.77.36 ॥  
निमेषं प्रति यामिन्यां यथान्याः स्वप्नदृष्टयः ।  
क्षणोत्पत्तिविनाशिन्यस्तथैता लोकदृष्टयः ॥ 5.77.37 ॥  
अनारतसमुत्पत्तावनारतविनाशिनि ।  
कः क्रमो दग्धसंसारे कारुण्यानन्दयोरिह ॥ 5.77.38 ॥  
शुभाभावात्सुखाभावे स्थितिं याते विलक्षणाः ।  
कीदृश्यः कथमायाताः क्व वा ता दुःखसंविदः ॥ 5.77.39 ॥  
सुखसंवेदनान्तोत्था स्वबीजं वितनोति या ।  
शान्ता दुःखदशा सेयं कथमन्तर्हिते सुखे ॥ 5.77.40 ॥  
क्षीणाभ्यां सुखदुःखाभ्यां हेयोपादेययोः क्षये ।  
ईप्सितानीप्सिते क्व स्तो गलितेऽथ शुभाशुभे ॥ 5.77.41 ॥  
रम्यारम्यदृशोर्नाशाद्याते भोगाभिवाञ्छने ।  
नैराश्ये संततं प्रौढे हिमवद्विगलेन्मनः ॥ 5.77.42 ॥  
आमूलात्मनसि क्षीणे संकल्पस्य कथा च का ।  
तिलेष्विवातिदग्धेषु तैलस्य कलना कुतः ॥ 5.77.43 ॥  
भावेष्वभावघनभावनया महात्मा  
निर्मुक्तसंकलनमम्बरवत्स्थितेषु ।  
चित्तं प्रति स्वमुदितो विततैकरूपी  
ज्ञस्तिष्ठति स्वपिति जीवति नित्यतृप्तः ॥ 5.77.44 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे जीवन्मुक्तस्वरूपवर्णनं नाम सप्तसप्ततितमः सर्गः ॥ 77 ॥

  अष्टसप्ततितमः सर्गः 78

श्रीवसिष्ठ उवाच ।  
यथालातपरिस्पन्दादग्निचक्रं प्रदृश्यते ।  
असदेव सदाभासं चित्तस्पन्दात्तथा जगत् ॥ 5.78.1 ॥  
यथा जलपरिस्पन्दाद्व्यतिरिक्त इवाम्भसः ।  
दृश्यते वर्तुलावर्तश्चित्तस्पन्दात्तथा जगत् ॥ 5.78.2 ॥  
यथा व्योम्नीक्षणस्पन्दात्पिच्छमौक्तिकमण्डलम् ।  
दृश्यते सदिवासत्यं चित्तस्पन्दात्तथा जगत् ॥ 5.78.3 ॥  
श्रीराम उवाच ।  
येन प्रस्पन्दते चित्तं येन न स्पन्दते तथा ।  
तद्ब्रह्मन्ब्रूहि मे येन चिकित्सेयं तदेव हि ॥ 5.78.4 ॥  
श्रीवसिष्ठ उवाच ।  
यथा शौक्ल्यहिमे राम तिलतैललवौ यथा ।  
यथा कुसुमसौगन्ध्ये तथौष्ण्यदहनौ यथा ॥ 5.78.5 ॥  
तथा राघव संश्लिष्टौ चित्तस्पन्दौ तथैव हि ।  
अभिन्नौ केवलं मिथ्या भेदः कल्पित एतयोः ॥ 5.78.6 ॥  
चित्तचित्तपरिस्पन्दपक्षयोरेकसंक्षये ।  
स्वयं (1) गुणगुणी स्थित्वा नश्यतो द्वौ न संशयः ॥ 5.78.7 ॥  
(1. गुणो गुणी इती युक्तम्.)  
द्वौ क्रमौ चित्तनाशस्य योगो ज्ञानं च राघव ।  
योगस्तद्वृत्तिरोधो हि ज्ञानं सम्यगवेक्षणम् ॥ 5.78.8 ॥  
श्रीराम उवाच ।  
कदा कीदृक्कया युक्त्या प्राणापाननिबन्धया ।  
योगनाम्न्या मनः शान्तिमेत्यनन्तसुखप्रदाम् ॥ 5.78.9 ॥  
श्रीवसिष्ठ उवाच ।  
देहेऽस्मिन्देहनाडीषु वातः स्फुरति योऽभितः ।  
स्पन्देष्विव भुवो वारि स प्राण इति कीर्तितः ॥ 5.78.10 ॥  
तस्य स्पन्दवशादन्तः क्रियावैचित्र्यमीयुषः ।  
अपानादीनि नामानि कल्पितानि कृतात्मभिः ॥ 5.78.11 ॥  
आमोदस्य यथा पुष्पं शौक्ल्यस्य तुहिनं यथा ।  
तथैष रस आधारश्चित्तस्याभिन्नतां गतः ॥ 5.78.12 ॥  
अन्तःप्राणपरिस्पन्दात्संकल्पकलनोन्मुखी ।  
संवित्संजायते यैषा तच्चित्तं विद्धि राघव ॥ 5.78.13 ॥  
प्राणस्पन्दाच्चितः स्पन्दस्तत्स्पन्दादेव संविदः ।  
चक्रावर्तविधायिन्यो जलस्पन्दादिवोर्मयः ॥ 5.78.14 ॥  
चित्तं प्राणपरिस्पन्दमाहुरागमबूषणाः ।  
तस्मिन्संरोधिते नूनमुपशान्तं भवेन्मनः ॥ 5.78.15 ॥  
मनःस्पन्दोपशान्त्यायं संसारः प्रविलीयते ।  
सूर्यालोकपरिस्पन्दशान्तौ व्यवहृतिर्यथा ॥ 5.78.16 ॥  
श्रीराम उवाच ।  
अनिशं चरतां देहगेहे गगनगामिनाम् ।  
प्राणादीनां परिस्पन्दो वायूनां रोध्यते कथम् ॥ 5.78.17 ॥  
श्रीवसिष्ठ उवाच ।  
शास्त्रसज्जनसंपर्कवैराग्याभ्यासयोगतः ।  
अनास्थायां कृतास्थायां पूर्वसंसारवृत्तिषु ॥ 5.78.18 ॥  
यथाभिवाञ्छतध्यानाच्चिरमेकतयोदितात् ।  
एकतत्त्वघनाभ्यासात्प्राणस्पन्दो निरुद्ध्यते ॥ 5.78.19 ॥  
पूरकादिनिजायामाद्दृढाभ्यासादखेदजात् ।  
एकान्तध्यानसंयोगात्प्राणस्पन्दो निरुद्ध्यते ॥ 5.78.20 ॥  
ओंकारोच्चारणप्रान्तशब्दतत्त्वानुभावनात् ।  
सुषुप्ते संविदो जाते प्राणस्पन्दो निरुद्ध्यते ॥ 5.78.21 ॥  
रेचके नूनमभ्यस्ते प्राणे स्फारे खमागते ।  
न स्पृशत्यङ्गरन्ध्राणि प्राणस्पन्दो निरुद्ध्यते ॥ 5.78.22 ॥  
पूरके नूनमभ्यस्ते पूराद्गिरिघनस्थिते ।  
प्राणे प्रशान्तसंचारे प्राणस्पन्दो निरुद्ध्यते ॥ 5.78.23 ॥  
कुम्भके कुम्भवत्कालमनन्तं परितिष्ठति ।  
अभ्यासात्स्तम्भिते प्राणे प्राणस्पन्दो निरुद्ध्यते ॥ 5.78.24 ॥  
तालुमूलगतां यत्नाज्जिह्वयाक्रम्य घण्टिकाम् ।  
ऊर्ध्वरन्ध्रगते प्राणे प्राणस्पन्दो निरुद्ध्यते ॥ 5.78.25 ॥  
समस्तकलनोन्मुक्ते न किंचिन्नामसूक्ष्मखे ।  
ध्यानात्संविदि लीनायां प्राणस्पन्दो निरुद्ध्यते ॥ 5.78.26 ॥  
द्वादशाङ्गुलपर्यन्ते नासाग्रे विमलाम्बरे ।  
संविद्दृशि प्रशाम्यन्त्यां प्राणस्पन्दो निरुद्ध्यते ॥ 5.78.27 ॥  
अभ्यासादूर्ध्वरन्ध्रेण तालूर्ध्वं द्वादशान्तगे ।  
प्राणे गलितसंवृत्ते प्राणस्पन्दो निरुद्ध्यते ॥ 5.78.28 ॥  
भ्रूमध्ये तारकालोकशान्तावन्तमुपागते ।  
चेतने केतने बुद्धे प्राणस्पन्दो निरुद्ध्यते ॥ 5.78.29 ॥  
झटित्येव यदुद्भूतं ज्ञानं तस्मिन्दृढाश्रिते ।  
असंश्लिष्टविकल्पांशे प्राणस्पन्दो निरुद्ध्यते ॥ 5.78.30 ॥  
चिरं कालं हृते कान्तव्योमसंवेदनान्मुने ।  
अवासनान्मनोद्यानात्प्राणस्पन्दो निरुद्ध्यते ॥ 5.78.31 ॥  
श्रीराम उवाच ।  
ब्रह्मन् जगति भूतानां हृदयं तत्किमुच्यते ।  
इदं सर्वं महादर्शे यस्मिंस्तत्प्रतिबिम्बति ॥ 5.78.32 ॥  
श्रीवसिष्ठ उवाच ।  
साधो जगति भूतानां हृदयं द्विविधं स्मृतम् ।  
उपादेयं च हेयं च विभागोऽयं तयोः श्रृणु ॥ 5.78.33 ॥  
इयत्तया परिच्छिन्ने देहे यद्वक्षसोऽन्तरम् ।  
हेयं तद्धृदयं विद्धि तनावेकतटे स्थितम् ॥ 5.78.34 ॥  
संविन्मात्रं तु हृदयमुपादेयं स्थितं स्मृतम् ।  
तदन्तरे च बाह्ये च न च बाह्ये न चान्तरे ॥ 5.78.35 ॥  
तत्तु प्रधानं हृदयं तत्रेदं समवस्थितम् ।  
तदादर्शः पदार्थानां तत्कोशः सर्वसंपदाम् ॥ 5.78.36 ॥  
सर्वेषामेव जन्तूनां संविद्धृदयमुच्यते ।  
न देहावयवैकांशो जडजीर्णोपलोपमः ॥ 5.78.37 ॥  
तस्मात्संविन्मये शुद्धे हृदये हृतवासनः ।  
बलान्नियोजिते चित्ते प्राणस्पन्दो निरुध्यते ॥ 5.78.38 ॥  
एभिः क्रमैस्तथान्यैश्च नानासंकल्पकल्पितैः ।  
नानादेशिकवक्त्रस्थैः प्राणस्पन्दो निरुध्यते ॥ 5.78.39 ॥  
अभ्यासेन निराबाधमेतास्ता योगयुक्तयः ।  
उपायतामुपायान्ति भव्यस्य भवभेदने ॥ 5.78.40 ॥  
अभ्यासाद्दृढतां यातो वैराग्यपरिलाञ्छितः ।  
यथावासनमायामः प्राणानां सफलः स्मृतः ॥ 5.78.41 ॥  
भ्रूनासातालुसंस्थासु द्वादशाङ्गुलिकोटिषु ।  
अभ्यासाच्छाम्यति प्राणो दूरे गिरिनदी यथा ॥ 5.78.42 ॥  
भूयोबूयश्चिराभ्यासाज्जिह्वाप्रान्तेन तालुनि ।  
घण्टिका स्पृश्यते प्राणो येनोच्चैर्निवहत्यलम् ॥ 5.78.43 ॥  
विकल्पबहुलास्त्वेते स्वाभायासेन समाधयः ।  
परमोपशमायाशु संप्रयान्त्यविकल्पताम् ॥ 5.78.44 ॥  
आत्मारामो वीताशोको भवत्यन्तः सुखः पुमान् ।  
अभ्यासादेव नान्यस्मात्तस्मादभ्यासवान्भव ॥ 5.78.45 ॥  
अभ्यासेन परिस्पन्दे प्राणानां क्षयमागते ।  
मनः प्रशममायाति निर्वाणमवशिष्यते ॥ 5.78.46 ॥  
वासनावलितं जन्म मोक्षं निर्वासनं मनः ।  
प्राणं च राम गृह्णाति यथेच्छसि तथा कुरु ॥ 5.78.47 ॥  
प्राणस्पन्दो मनोरूपं तस्मात्संसृतिविभ्रमः ।  
तस्मिन्नेव शमं याते दीयते संसृतिज्वरः ॥ 5.78.48 ॥  
विकल्पांशक्षयाज्जन्तोः पदं तदवशिष्यते ।  
यतो वाचो निवर्तन्ते समस्तकलनान्विताः ॥ 5.78.49 ॥  
यत्र सर्वं यतः सर्वं यत्सर्वं सर्वतश्च यत् ।  
यत्र नेदं यतो नेदं यन्नेदं नेदृशं जगत् ॥ 5.78.50 ॥  
विनाशित्वाद्विकल्पत्वाद्गुणित्वान्निर्गुणात्मनः ।  
यस्य नो सदृशो दृष्टो दृष्टान्तः कश्चिदेव हि ॥ 5.78.51 ॥  
स्वादनी सर्वशालीनां दीपिका सर्वतेजसाम् ।  
कलना सर्वकामानामन्तश्चिच्चन्द्रिकोदिता ॥ 5.78.52 ॥  
यस्मात्कल्पतरोर्बह्व्यः संसारफलपङ्क्तयः ।  
अनारतं बहुरसा जायन्ते च पतन्ति च ॥ 5.78.53 ॥  
तत्पदं सर्वसीमान्तमवलम्ब्य महामतिः ।  
यः स्थितः स्थिरधीस्तज्ज्ञः स जीवन्मुक्त उच्यते ॥ 5.78.54 ॥  
विगतस्रवसमीहितकौतुकः  
समुपशान्तहिताहितकल्पनः ।  
सकलसंव्यवहारसमाशयो  
भवति मुक्तमनाः पुरुषोत्तमः ॥ 5.78.55 ॥

इत्यार्षे श्रीवासिष्ठमहारामायणे वाल्मीकीये देo देवदूतोक्तेमोक्षोपायेषूपशमप्रकरणे योगवर्णनं नामाष्टसप्ततितमः सर्गः ॥ 78 ॥

  एकोनाशीतितमः सर्गः 79

श्रीराम उवाच ।  
योगयुक्तस्य चित्तस्य शम एव निरूपितः ।  
सम्यग्ज्ञानमिधानीं मे कथयानुग्रहात्प्रभो ॥ 5.79.1 ॥  
श्रीवसिष्ठ उवाच ।  
अनाद्यन्तावभासात्मा परमात्मेह विद्यते ।  
इत्येको निश्चयः स्फारः सम्यग्ज्ञानं विदुर्बुधाः ॥ 5.79.2 ॥  
इमा घटपटाकाराः पदार्थशतपङ्क्तयः ।  
आत्मैव नान्यदस्तीति निश्चयः सम्यगीक्षणम् ॥ 5.79.3 ॥  
असम्यग्वेदनाज्जन्म मोक्षः सम्यगवेक्षणात् ।  
असम्यग्वेदनाद्रज्जुः सर्पो नो सम्यगीक्षणात् ॥ 5.79.4 ॥  
संकल्पांशविनिर्मुक्ता संवित्संवेद्यवर्जिता ।  
संवित्त्याभिसमाख्याता मुक्तावस्तीह नेतरत् ॥ 5.79.5 ॥  
सा शुद्धरूपा विज्ञाता परमात्मेति कथ्यते ।  
शुद्धा त्वशुद्धरूपान्तरविद्येत्युच्यते बुधैः ॥ 5.79.6 ॥  
संवित्तिरेव संवेद्यं नानयोर्द्वित्वकल्पना ।  
चिनोत्यात्मानमात्मैव रामैवं नान्यदस्ति हि ॥ 5.79.7 ॥  
यथाभूतात्मदर्शित्वमेतावद्भुवनत्रये ।  
यदात्मैव जगत्सर्वमिति निश्चित्य पूर्णता ॥ 5.79.8 ॥  
सर्वमात्मैव कौ दिष्टौ भावाभावौ क्व च स्थितौ ।  
क्व बन्धमोक्षकलने किमन्यद्राम शोच्यते ॥ 5.79.9 ॥  
न चेत्यमन्यन्नो चित्तं ब्रह्मैवेदं विजृम्भते ।  
सर्वमेकं परं व्योम को मोक्षः कस्य बन्धता ॥ 5.79.10 ॥  
ब्रह्मेदं बृंहिताकारं बृहद्बृहदवस्थितम् ।  
ज्ञानादस्तमितद्वित्वं भवात्मैव त्वमात्मना ॥ 5.79.11 ॥  
सम्यगालोकिते रूपे काष्ठपाषाणवाससाम् ।  
मनागपि न भेदोऽस्ति क्वासि संकल्पनोन्मुखः ॥ 5.79.12 ॥  
आदावन्ते च संशान्तं स्वरूपमविनाशि यत् ।  
वस्तु नामात्मनश्चैव तन्मयो भव राघव ॥ 5.79.13 ॥  
परं व्योमेदमखिलं जगत्स्थावरजङ्गमम् ।  
सुखदुः खक्रमः कुत्र विज्वरो भव राघव ॥ 5.79.14 ॥  
द्वैताद्वैतसमुद्भूतैर्जरामरणविभ्रमैः ।  
स्फुरत्यात्मभिरात्मैव चित्रैरम्ब्विव वीचिभिः ॥ 5.79.15 ॥  
शुद्धमात्मानमालिङ्ग्य नित्यमन्तस्थया धिया ।  
यः स्थितस्तं क आत्मेहं भोगा बन्धयितुं क्षमाः ॥ 5.79.16 ॥  
कृतस्फारविचारस्य मनोभोगादयोऽरयः ।  
मनागपि न भिन्दन्ति शैलं मन्दानिला इव ॥ 5.79.17 ॥  
अविचारिणमज्ञानं मूढमाशापरायणम् ।  
निगिरन्तीह दुःखानि बका मत्स्यमिवाजलम् ॥ 5.79.18 ॥  
जगदात्मैव सकलमविद्या नास्ति कुत्रचित् ।  
इति दृष्टिमवष्टभ्य सम्यग्रूपः स्थिरो भव ॥ 5.79.19 ॥  
नानात्व्मस्ति कलनासु न वस्तुतोऽन्त-  
र्नानाविधासु सरसीषु जलादि नान्यत् ।  
इत्येकनिश्चयमयः पुरुषो विमुक्त  
इत्युच्यते समवलोकितसम्यगर्थः ॥ 5.79.20 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे सम्यग्ज्ञानलक्षणनिरूपणं नामैकोनाशीतितमः सर्गः ॥ 79 ॥

  अशीतितमः सर्गः 80

श्रीवसिष्ठ उवाच ।  
इदमन्तः कलयतो भोगान्प्रति विवेकिनः ।  
पुरःस्थितानपि सदा स्पृहैवाङ्ग न जायते ॥ 5.80.1 ॥  
चक्षुरालोकनायैव जीवस्तु सुखदुः खयोः ।  
भारायैव बलीवर्दो भोक्ता द्रव्यस्य नायकः ॥ 5.80.2 ॥  
नयने रूपनिर्मग्ने क्षोभः क इव देहिनः ।  
गर्दभे पल्वले मग्ने कैव सेनापतेः क्षतिः ॥ 5.80.3 ॥  
रूपकर्दममेतन्मानयनास्वादयाधम ।  
नश्यत्येतन्निमेषेण भवन्तमपि हिंसति ॥ 5.80.4 ॥  
येनैव संख्या क्रियते येनैवाऽस्वाऽनुगम्यते ।  
तदीयैः कर्मभिः क्षिप्रं प्राज्ञः क्रूरो निबध्यते ॥ 5.80.5 ॥  
उत्पन्नध्वंसि चापातमात्रहृद्यमसन्मयम् ।  
रूपमाश्रय मा नेत्र विनाशायाविनाशिने ॥ 5.80.6 ॥  
साक्षिवत्त्वं स्थितं नेत्र रूपमात्मनि तिष्ठति ।  
आलोकं कालवशतस्त्वमेकं किं प्रतप्यसे ॥ 5.80.7 ॥  
सलिलस्पन्दवद्दृष्टिः पिच्छिकेवाम्बरोत्थिता ।  
सुजातिबन्धा स्फुरति तव चित्त किमागतम् ॥ 5.80.8 ॥  
कल्पाम्भसीव शफरी चित्ते स्फुरणधर्मिणि ।  
स्वयं स्फुरत्यहंकारस्त्वमयं प्रोत्थितः कुतः ॥ 5.80.9 ॥  
आलोकरूपयोर्नित्यं जडयोः स्फुरतोर्मिथः ।  
आधाराधेययोश्चित्तं व्यर्थमाकुलता तव ॥ 5.80.10 ॥  
रूपालोकमनस्काराः परस्परमसङ्गिनः ।  
संपन्ना इव लक्ष्यन्ते वदनादर्शबिम्बवत् ॥ 5.80.11 ॥  
अज्ञानजन्तुना ह्येते श्लिष्टा जाता निरन्तराः ।  
अज्ञाने ज्ञानगिलिते पृथक्तिष्ठन्त्यसन्मयाः ॥ 5.80.12 ॥  
मनःकल्पनया ह्येते सुसंबद्धाः परस्परम् ।  
रूपालोकमनस्कारा दारुणी जतुना यथा ॥ 5.80.13 ॥  
स्वमनोमननं तन्तुर्मनोभ्यासेन यत्नतः ।  
विचाराच्छेदमायाति च्छिन्नैवाज्ञानभावना ॥ 5.80.14 ॥  
अज्ञानसंक्षयात्क्षीणे मनसीमे पुनर्मिथः ।  
रूपालोकमनस्काराः संघट्टन्ते न केचन ॥ 5.80.15 ॥  
सर्वेषां चित्तमेवान्तरिन्द्रियाणां प्रबोधकम् ।  
तदेव तस्मादुच्छेद्यं पिशाच इव मन्दिरात् ॥ 5.80.16 ॥  
चित्त वल्गसि मिथ्यैव दृष्टोऽन्तो भवतो मया ।  
आद्यन्तयोः सुतुच्छं त्वं वर्तमाने विनश्यसि ॥ 5.80.17 ॥  
मुधा पञ्चभिराकारैः किमन्तः पिरवल्गसि ।  
यस्त्वां स्वमिति जानाति तस्यैव परिवल्गसि ॥ 5.80.18 ॥  
त्वद्वल्गनं मे कुमनो न मनागपि तुष्टये ।  
मायामनः स्पन्द इव व्यर्थं वृत्तिषु दह्यसे ॥ 5.80.19 ॥  
तिष्ठ वा गच्छ वा चित्त नासि मे न च जीवसि ।  
प्रकृत्यासि मृतं नित्यं विचारात्सुमृतं स्मृतम् ॥ 5.80.20 ॥  
निस्तत्त्वं त्वं जडं भ्रान्तं शठं नित्यमृताकृते ।  
मूढ एव त्वयाज्ञेन बाध्यो न प्रविचारवान् ॥ 5.80.21 ॥  
वयमज्ञातवन्तस्त्वां मौर्ख्येणाशु मृतं भवत् ।  
मृतमस्माकमद्यासि दीपानां तिमिरं यथा ॥ 5.80.22 ॥  
शठेन भवता दीर्घकालं देहगृहं मम ।  
उपरुद्धमभूत्सर्वं साधुसंसर्गवर्जितम् ॥ 5.80.23 ॥  
जडे प्रेतसमाकारे गते त्वयि मनः शठे ।  
सर्वसज्जनसंसेव्यमिदं देहगृहं मम ॥ 5.80.24 ॥  
पूर्वमेवासि नासीस्त्वं संप्रत्येव शठं जगत् ।  
न भविष्यसि चेदानीं वेताल किं न लज्जसे ॥ 5.80.25 ॥  
सह तृष्णापिशाचीभिः सह कोपादिगुह्यकैः ।  
निर्गच्छ चित्तवेताल शरीरसदनान्मम ॥ 5.80.26 ॥  
दिष्ट्या विवेकमात्रेण निर्गतो देहमन्दिरात् ।  
प्रमत्तश्चित्तवेतालः कुवृकः कन्दिरादिव ॥ 5.80.27 ॥  
अहो नु चित्रं समुहज्जडेन क्षणभङ्गिना ।  
मनः शठेन सर्वोऽयं नीतो विवशतां जनः ॥ 5.80.28 ॥  
कस्ते पराक्रमः किं ते बलं कस्ते समाश्रयः ।  
यदि वल्गसि मामेकं जनानां बाधसे मृतम् ॥ 5.80.29 ॥  
सर्वथैवासि न मया दीनचित्तक मार्यसे ।  
मृतमित्यवबुद्धं त्वमद्य केवलमज्ञ हे ॥ 5.80.30 ॥  
एतावन्तमहं कालं त्वां ज्ञात्वा जीवदास्थिति ।  
श्लिष्टः प्रभूतसङ्गासु चिरं संसृतिरात्रिषु ॥ 5.80.31 ॥  
चित्तं मृतं हि नास्तीदमित्यद्याधिगतं मया ।  
तेन त्वदाशां संत्यज्य तिष्ठाम्यात्मनि केवलम् ॥ 5.80.32 ॥  
दिष्ट्या चित्तं मृतमिति ज्ञातमद्य मया स्वयम् ।  
न शठेन समं नेयं समग्रं जीवितं निजम् ॥ 5.80.33 ॥  
उत्सार्य देहसदनान्मनः शठमहं क्षणात् ।  
अहं स्वस्थः स्थितोऽस्म्यन्तर्वेतालपरिवर्जितः ॥ 5.80.34 ॥  
चित्तवेताललब्धेन चिरं कालं मयात्मना ।  
कृता विकारा विविधाः स्वयं स्मृत्वा हसाम्यहम् ॥ 5.80.35 ॥  
चिरान्निपातितो दिष्ट्या विचारासिपरार्दितः ।  
हृद्गेहाच्चित्तवेतालस्तालोत्तालसमुन्नतिः ॥ 5.80.36 ॥  
प्रशान्ते चित्तवेताले पवित्रां पदवीं गते ।  
दिष्ट्या शरीरनगरे सुखं तिष्ठामि केवलम् ॥ 5.80.37 ॥  
मृतं मनो मृता चिन्ता मृतोऽहंकारराक्षसः ।  
विचारमन्त्रेण समः स्वस्थस्तिष्ठामि केवलम् ॥ 5.80.38 ॥  
किं मनो मे ममाशा का को मेऽहंकारको भवेत् ।  
दिष्ट्या व्यर्थं कलत्रं मे नष्टमेतदशेषतः ॥ 5.80.39 ॥  
एकस्मै कृतकृत्याय नित्याय विमलात्मने ।  
निर्विकल्पचिदाख्याय मह्यमेव नमो नमः ॥ 5.80.40 ॥  
न शोकोऽस्ति न मोहोऽस्ति न चैवाहमहं स्वयम् ।  
नच नाहं नचान्योऽहं मह्यमेव नमो नमः ॥ 5.80.41 ॥  
न ममाशा न कर्माणि न संसारो न कर्तृता ।  
न भोक्तृता न देहो मे मह्यमेव नमो नमः ॥ 5.80.42 ॥  
नाहमात्मा न वा कोऽन्यो नाहमस्ति न चेतरः ।  
सर्वमेवाहमेतस्मै मह्यमेव नमो नमः ॥ 5.80.43 ॥  
अहमादिरहं धाता चिददं भुवनान्यहम् ।  
मम नास्ति व्यवच्छेदो मह्यमेव नमो नमः ॥ 5.80.44 ॥  
निर्विकाराय नित्याय निरंशाय महात्मने ।  
सर्वस्मै सर्वकालाय मह्यमेव नमो नमः ॥ 5.80.45 ॥  
नीरूपाय निराख्याय प्रकाशाय महात्मने ।  
स्वयमात्मैकसंस्थाय मह्यमेव नमो नमः ॥ 5.80.46 ॥  
समां सर्वगतां सूक्ष्मां जगदेकप्रकाशिनीम् ।  
सत्तामुपगतोऽस्म्यन्तर्मह्यमेव नमो नमः ॥ 5.80.47 ॥  
साद्र्यब्ध्युर्वी नदी सेयं नाहमेवाहमेव वा ।  
जगत्सर्वं पदार्थाढ्यं मह्यमेव नमो नमः ॥ 5.80.48 ॥  
व्यपगतमननं समाभिरामं  
प्रकटितविश्वमविश्वमप्यनन्तम् (1) ।  
(1. अरूपं इति पाठः.)  
स्वयमजमजरं गुणादतीतं  
वपुरहमच्युतमीश्वरं नमामि ॥ 5.80.49 ॥

इत्यार्षे श्रीवासिष्ठमहारामायणे वाल्मीकीये देवo मोक्षोपायेषूपशमप्रकरणे दृश्यदर्शनसंबन्धो नामाशीतिमः सर्गः ॥ 80 ॥

  एकाशीतितमः सर्गः 81

श्रीवसिष्ठ उवाच ।  
एवं विचार्य बुद्ध्वान्तः पुनरित्थं विचार्यते ।  
तत्त्वविद्भिर्महाबाहो ज्ञेय आत्मा महात्मभिः ॥ 5.81.1 ॥  
आत्मैवेदं जगदिति सत्यं चित्तेन मार्जितम् ।  
उत्थितं स्यात्कुतश्चित्तमहो चित्तमवस्तु यत् ॥ 5.81.2 ॥  
अविद्यत्वादचित्तत्वान्मायात्वाच्चासदेव हि ।  
ध्रुवं नास्त्येव वा चित्तं भ्रमादन्यत्खवृक्षवत् ॥ 5.81.3 ॥  
सिद्धः स्थाणुपरिस्पन्दो नौगतस्य यथा शिशोः ।  
अबुद्धस्य न बुद्धस्य तथा चित्तमसन्मयम् ॥ 5.81.4 ॥  
मौर्ख्यमोहभ्रमे शान्ते चित्तं नोपलभामहे ।  
चक्रारोहभ्रमस्यान्ते पर्वतस्पन्दनं यथा ॥ 5.81.5 ॥  
एवं हि चित्तं नास्त्येव ब्रह्मैवास्ति तथात्मकम् ।  
पदार्थभावनाश्चित्तात्तेनासत्या मयोज्झिताः ॥ 5.81.6 ॥  
जातोऽस्मि शान्तसंदेहः स्थितोऽस्मि विगतज्वरः ।  
तथा तिष्ठामि तिष्ठामि तथैव विगतैषणम् ॥ 5.81.7 ॥  
चित्ताभावे परिक्षीणा बाल्यतृष्णादयो गुणाः ।  
आलोकोपरमे चित्रा वर्णाख्या इव संविदः ॥ 5.81.8 ॥  
मृतं चित्तं गता तृष्णा प्रक्षीणो मोहपञ्जरः ।  
निरहंकारता जाता जाग्रत्यस्मिन्प्रबुद्धवान् ॥ 5.81.9 ॥  
एकमेव जगच्छान्तं नानात्वं न सदित्यपि ।  
किमन्यद्विमृशाम्यन्तः कथयैवालमेतया ॥ 5.81.10 ॥  
निराभासमनाद्यन्तं पदं पावनमागतः ।  
सौम्यः सर्वगतः सूक्ष्मः स्थित आत्मास्मि शाश्वतः ॥ 5.81.11 ॥  
यदस्तु यच्च नास्तीह चित्ताद्यात्माद्यवस्तु च ।  
तत्खादच्छतरं शान्तमनन्ताग्राह्यमाततम् ॥ 5.81.12 ॥  
चित्तं भवतु मा वान्तर्म्रियतां स्थितेमेतु वा ।  
को विचारणयार्थो मे चिरं साम्योदितात्मनः ॥ 5.81.13 ॥  
विचाराकारको मौर्ख्यादहमासं मितस्थितिः ।  
विचारेणामिताकारः क्व नामाहं विचारकः ॥ 5.81.14 ॥  
मृतेऽपि मनसीयं मे विकल्पश्रीर्निरर्थिका ।  
मनोवेतालवृत्त्यर्थं किमर्थमुपजायते ॥ 5.81.15 ॥  
तामिमां प्रजहाम्यन्तः संकल्पकलनामिति ।  
निर्णीयोमिति शान्तात्मा तिष्ठाम्यात्मनि मौनवत् ॥ 5.81.16 ॥  
अश्रन्गच्छन्स्वपंस्तिष्ठन्निति राघव चेतसा ।  
सर्वत्र प्रज्ञया तज्ज्ञः प्रत्यहं प्रविचारयेत् ॥ 5.81.17 ॥  
प्रविचार्य स्वसंस्थेन स्वस्थेन स्वेन चेतसा ।  
तिष्ठन्ति विगतोद्वेगं सन्तः प्रकृतकर्मसु ॥ 5.81.18 ॥  
विगतमानमदा मुदिताशयाः  
शरदुपोढशशाङ्कसमत्विषः ।  
प्रकृतसंव्यवहारविहारिण-  
स्त्विह सुखं विहरन्ति महाधियः ॥ 5.81.19 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे चित्तासत्ताप्रतिपादनं नामैकाशीतितमः सर्गः ॥ 81 ॥

  द्व्यशीतितमः सर्गः 82

श्रीवसिष्ठ उवाच ।  
विचार एवं विदुषां संवर्तेन कृतः पुरा ।  
कथितो मम विन्ध्याद्रौ तेनैव विदितात्मना ॥ 5.82.1 ॥  
एतां दृष्टिमवष्टभ्य विचारपरया धिया ।  
संसारसागरादस्मात्तारतम्येन संतर ॥ 5.82.2 ॥  
अथेमामपरां राम श्रृणु दृष्टिं पदप्रदाम् ।  
मुनिना वीतहव्येन ययाऽऽस्थितमशङ्कितम् ॥ 5.82.3 ॥  
वीतहव्यो महातेजा विबभ्राम वने पुरा ।  
विन्ध्यशैलदरीर्दीर्घी रविर्मेरुदरीरिव ॥ 5.82.4 ॥  
अस्मात्क्रियाक्रमाद्धोरात्संसारभ्रमदायिनः ।  
आधिव्याधिमयाकारात्कालेनोद्वेगमाययौ ॥ 5.82.5 ॥  
निर्विकल्पसमाध्यंशलभ्योदारपरेच्छया ।  
स जहार जगज्जीर्णां स्वव्यापारपरम्पराम् ॥ 5.82.6 ॥  
विवेश रम्भारचितं निजं पर्णोटजान्तरम् ।  
कृतगौरं सुसौगन्ध्यमलिनीलमिवोत्पलम् ॥ 5.82.7 ॥  
तत्रासने समे शुद्धे स्वास्तीर्णहरिणाजिने ।  
विशश्रामाचले शान्ते वीतवर्ष इवाम्बुदः ॥ 5.82.8 ॥  
बद्धपद्मासनस्तस्थौ पार्ष्ण्योरधिकराङ्गुलिः ।  
श्रृङ्गवच्छान्तचलनमतिष्ठत्स्पष्टकन्धरम् ॥ 5.82.9 ॥  
स जहारालमालोकाद्दिग्विकीर्णं मनः शनैः ।  
विशन्मेरुदरीं सायं भानुर्भास इवोत्करम् ॥ 5.82.10 ॥  
बाह्यानाभ्यन्तरांश्चैव स्पर्शान्परिजहत्क्रमात् ।  
इदमाकलयामास मनसा विगतैनसा ॥ 5.82.11 ॥  
अहो नु चञ्चलमिदं प्रत्याहृतमपि क्षणात् ।  
न मनः स्थैर्यमायाति तरङ्गप्रौढपर्णवत् ॥ 5.82.12 ॥  
चक्षुरादिभिरुद्दामै रूपैराहितसंभ्रमैः ।  
अजस्रमुत्पतत्येव वीटेव तलताडिता ॥ 5.82.13 ॥  
त्यजदेवानुगृह्णाति वृत्तीरिन्द्रियवर्धिताः ।  
यस्मान्निवार्यते तस्मिन्प्रोन्मत्त इव धावति ॥ 5.82.14 ॥  
घटात्पटमुपायाति पटाच्छकटमुत्कटम् ।  
चित्तमर्थेषु चरति पादपेष्विव मर्कटः ॥ 5.82.15 ॥  
पञ्चद्वाराणि मनसश्चक्षुरादीन्यमून्यलम् ।  
दग्धेन्द्रियाभिधानानि तावदालोकयाम्यहम् ॥ 5.82.16 ॥  
हे हे हतेन्द्रियगणाः किं मे बोधाय नेह वः ।  
वेला विलुलिताम्बूनामब्धीनामिव चञ्चलाः ॥ 5.82.17 ॥  
मा कुरुध्वमनर्थाय चापलं चपलाशयाः ।  
स्मरतातीतवृत्तीनि दुःखजालानि भूरिशः ॥ 5.82.18 ॥  
रूपाणि मनसो यूयं जडा एव किलाधमाः ।  
जडे तूत्सिक्तता व्यर्थं मृगतृष्णेव वल्गति ॥ 5.82.19 ॥  
असारात्मस्वरूपाणामनालोकवती सदा ।  
अन्धानामुद्धतिर्येयं सा दृश्यायैव जायते ॥ 5.82.20 ॥  
चिदात्मा भगवान्सर्वं साक्षित्वेन करोम्यहम् ।  
हतेन्द्रियगणा यूयं किं निर्थकमाकुलाः ॥ 5.82.21 ॥  
मिथ्यैव मे विवल्गन्ति नीरूपा नयनादयः ।  
अलातचक्रप्रतिमाः सर्परज्जुभ्रमोपमाः ॥ 5.82.22 ॥  
तेनात्मना बहुज्ञेन निर्ज्ञाताश्चक्षुरादयः ।  
मनागपि न संबन्धो द्युपातालतलाद्रिवत् ॥ 5.82.23 ॥  
भीतः पान्थ इवाहिभ्यः पुक्कसेभ्य इव द्विजः ।  
दूरे तिष्ठति चिन्मात्रमिन्द्रियेभ्यस्त्वनामयम् ॥ 5.82.24 ॥  
चित्सत्तामात्रकेणालं संक्षोभो भवतां मिथः ।  
तिष्ठति स्वैरमादित्ये दिनकार्यवतामिव ॥ 5.82.25 ॥  
चित्त चारण चार्वाक चतुर्दिक्कुक्षिभिक्षुक ।  
श्वेव व्यर्थमनर्थाय मैवं विहर हे जगत् ॥ 5.82.26 ॥  
अहं चिद्वदिति व्यर्थमसत्या तव वासना ।  
अत्यन्तभिन्नयोरैक्यं नास्ति चिन्मनसोः शठ ॥ 5.82.27 ॥  
जीवाम्येवाहमित्येषा तवाहंकारदुर्मतिः ।  
मिथ्यैव जाता दुःखाय न सत्या सत्यवर्जिता ॥ 5.82.28 ॥  
अहंकारोदये सोऽस्मीत्येतां संरब्धतां त्यज ।  
न किंचिदपि मूर्ख त्वं किं व्यर्थं तरलायसे ॥ 5.82.29 ॥  
संविच्चित्त्वमनाद्यन्तं संविदोऽन्यन्न विद्यते ।  
देहेस्मिंस्तन्महामूर्ख किं त्वं स्याश्चित्तनामकम् ॥ 5.82.30 ॥  
विषपर्यवसानेयं रसायनवदुत्थिता ।  
भोक्तृताकर्तृताशङ्का बत चित्त मुधैव हि ॥ 5.82.31 ॥  
मोपहासपदं गच्छ मूर्खेन्द्रियगणाश्रयम् ।  
न कर्ता त्वं न भोक्ता त्वं जडोऽस्यन्येन बोध्यसे ॥ 5.82.32 ॥  
कस्त्वं भवसि भोगानां के वा भोगा भवन्ति ते ।  
जडस्यात्मैव तेन नास्ति बन्धुमित्रादि तत्कुतः ॥ 5.82.33 ॥  
यज्जडं तद्धि नास्त्येव सदेवासत्तयान्वितम् ।  
ज्ञत्वकर्तृत्वभोक्तृत्वमन्यत्वानामसंभवात् ॥ 5.82.34 ॥  
प्रत्यक्चेतनरूपश्चेत्त्वं तदात्मैव ते वपुः ।  
भावाभावमयी चित्तसत्ता ते केव दुः खदा ॥ 5.82.35 ॥  
यथा कर्तृत्वबोक्तृत्वे मिथ्यैवाधिगते त्वया ।  
मया ते हि प्रमार्ज्येति श्रृणु युक्त्या कथं शनैः ॥ 5.82.36 ॥  
स्वयं तावद्भवानेष जडो नास्त्यत्र संशयः ।  
जडस्य कीदृक्कर्तृत्वं नृत्यन्तीह कथं शिलाः ॥ 5.82.37 ॥  
उपजीव चिरं तस्माच्छुद्धं तद्भागमैश्वरम् ।  
जीवसीच्छसि हंसि त्वं वृथा यासि विवल्गसि ॥ 5.82.38 ॥  
क्रियते यत्तु यच्छक्त्या तत्तेनैव कृतं भवेत् ।  
लुनाति दात्रं पुंशक्त्या लावकः प्रोच्यते पुमान् ॥ 5.82.39 ॥  
हन्यते यस्तु यच्छक्त्या स तेनैव हतो भवेत् ।  
निहन्ति खङ्गः पुंशक्त्या हन्तैव प्रोच्यते पुमान् ॥ 5.82.40 ॥  
पीयते यस्तु यच्छक्त्या पीतं तेनैव तद्भवेत् ।  
पात्रेण पीयते पानं पाता यस्तूच्यते नरः ॥ 5.82.41 ॥  
प्रकृत्येवासि सुजडः समस्तज्ञेन बोध्यसे ।  
तेनात्मैवात्मनात्मानं चिनोतीदं हि नो भवत् ॥ 5.82.42 ॥  
अनारतं बोधयति त्वामात्मा परमेश्वरः ।  
बोधनीया बुधैर्मूढाः किलावृत्तिशतैरपि ॥ 5.82.43 ॥  
आत्मसत्तैव बोधैकरूपिणी स्फुरतीह हि ।  
तयैव चित्तशब्दार्थावङ्गीकृत्य त्वया स्थितम् ॥ 5.82.44 ॥  
एवं चित्त त्वमज्ञानादात्मशक्तेरुपागतम् ।  
ज्ञाने त्वया विगलितं तीव्रे हिममिवातपे ॥ 5.82.45 ॥  
तस्मान्मृतं त्वं मूढं त्वं नासि त्वं परमार्थतः ।  
तदेवाहमिति व्यर्थमतो मास्त्वसुखाय ते ॥ 5.82.46 ॥  
असत्या चित्तकलना इन्द्रजाललता इव ।  
विज्ञानमात्रमेवेह ब्राह्ममङ्गं विजृम्भितम् ॥ 5.82.47 ॥  
नरामरजगद्रूपैर्ब्राह्मी शक्तिरुदेत्यलम् ।  
सामुद्रकणकल्लोलजालैर्वेलेव वल्गती ॥ 5.82.48 ॥  
चिन्मयश्चेद्भवेर्मूढ तत्तस्मात्परमात्पदात् ।  
नित्यमव्यतिरिक्तं (1) त्वं किमन्यत्परिशोचसि ॥ 5.82.49 ॥  
(1. व्यतिरिक्तस्त्वमित्येव पाठो युक्ताः.)  
सर्वगं सर्वभावस्थं सर्वरूपं हि तत्पदम् ।  
तत्प्राप्तौ सर्वमेवाज्ञ प्राप्तं भवति सर्वदा ॥ 5.82.50 ॥  
न त्वमस्ति न देहोस्ति ब्रह्मास्तीह महत्स्फुरत् ।  
अहंत्वमिति निःस्पन्दे स्फुरत्यार्तिर्हि कस्य का ॥ 5.82.51 ॥  
आत्मा चेत्त्वं तदात्मैव सर्वगोऽस्तीह नेतरः ।  
आत्मनोऽन्यज्जडत्वं चेत्तत्त्वं नास्त्यस्ति तद्वपुः ॥ 5.82.52 ॥  
आत्मैव सर्वं त्रिजगत्तदन्यत्तु न किंचन ।  
तत्त्वं किंचित्त्वमात्मान्यद्यदि तत्त्वं न किंचन ॥ 5.82.53 ॥  
अहं त्विदमहं तन्म इति व्यर्थं किमीहसे ।  
असद्वपुः किं स्फुरति शशश्रृङ्गेण को हतः ॥ 5.82.54 ॥  
तृतीया कलना नास्ति चिज्जडांशेतरा शठ ।  
छायातपनयोर्मध्ये तृतीयेवानुरञ्जना ॥ 5.82.55 ॥  
सत्यावलोकनाज्जाते चित्ताजाड्यदृशोः क्षये ।  
संपद्यते यत्तु तज्जं स्वसंवेदनमात्रकम् ॥ 5.82.56 ॥  
तेन मूढ न कर्तृत्वं न भोक्तृत्वं तवापि हि ।  
तदेवासि परं ब्रह्म त्यज मौर्ख्यं भवात्मवान् ॥ 5.82.57 ॥  
केवलं ज्ञत्वविषयमुपदेशार्थसिद्धये ।  
त्वया करणभूतेन करोत्यात्मेति कथ्यते ॥ 5.82.58 ॥  
असत्स्वरूपं करणं जडं निरवलम्बनम् ।  
निःस्पन्दनं स्पन्देत कर्तृसंबोधनं विना ॥ 5.82.59 ॥  
अकर्तुः करणस्यास्य शक्तिः काचिन्न विद्यते ।  
दात्रस्य लावकाभावे कर्तुं किमिव शक्तता ॥ 5.82.60 ॥  
खङ्गप्रहारविच्छेदक्रियायां पुंसि शक्तता ।  
न खङ्गे सुजडे चित्त सर्वाङ्गेष्वपि शक्तता ॥ 5.82.61 ॥  
तस्मान्नासि सखे कर्तृ मा व्यर्थं दुः खभाग्भव ।  
परार्थं क्लेशिता मूर्ख प्राकृतेषु न शोभते ॥ 5.82.62 ॥  
ईश्वरो नेदृशः शोच्यो यस्त्वया सदृशो भवेत् ।  
नच तस्य कृतेनार्थो नाकृतेनेह कश्चन ॥ 5.82.63 ॥  
गर्वात्तूपकरोम्येनमिति केवलमल्पधीः ।  
क्लिश्यते वसतां त्वर्थो न किंचिदुपयुज्यते ॥ 5.82.64 ॥  
कर्तुर्भोगेश्वरस्यैवमर्थे चेदनुवर्तसे ।  
तदस्य काचिन्नेच्छेद तृप्तत्वात्सर्वदैव हि ॥ 5.82.65 ॥  
अकृत्रिमावभासेन सर्वगेन चिदात्मना ।  
एकेनैवेदमापूर्णं कल्पनैवास्ति नेतरा ॥ 5.82.66 ॥  
एकानेकावभासेन समस्तेन तदात्मना ।  
आत्मन्येवान्तरात्मान्तः क्रियते किं किमिष्यते ॥ 5.82.67 ॥  
त्वादृशस्य तु दृष्ट्यैव क्षुब्धता जायते मुधा ।  
आलोक्य राजमहिषीं यूनो मदमयीं तथा ॥ 5.82.68 ॥  
आत्मना सह संबद्धं चेतः कर्त्रसि सुन्दर ।  
किंतु नास्यासि संबन्धि कुसुमस्य यथा फलम् ॥ 5.82.69 ॥  
द्वितीयेन समं यैषा तत्तावद्भवनैकता ।  
सा संबन्धगतिः प्रोक्ता प्राग्द्वित्वादधुनैकता ॥ 5.82.70 ॥  
नानाप्रकाररचना नानारूपक्रियोन्मुखी ।  
सुखदुःखदशाऽहेतुर्भवान्नैकविधास्मृता ॥ 5.82.71 ॥  
संबन्धः समयोर्दृष्टस्तथाऽर्धसमयोरपि ।  
न विलक्षणयोश्चान्यस्तस्मिन्सति जगत्त्रये ॥ 5.82.72 ॥  
द्रव्यान्तरगुणा द्रव्याण्याश्रयन्ति बहून्यलम् ।  
संविदश्च्यवनं दुःखं संविदो मा च्युतो भव ॥ 5.82.73 ॥  
एतावतैकध्यानेन नित्यध्यानोऽथवात्मदृक् ।  
अभावे दुः खदस्यान्तर्दृशा दृश्यस्य वस्तुनः ॥ 5.82.74 ॥  
संकल्पोन्मुखतां विद्धि दुः खदां संविदश्च्युतिम् ।  
जडेषूपलभूतेषु मनोदेहेन्द्रियादिषु ॥ 5.82.75 ॥  
कीदृशी कर्तृता चित्त पुष्पं व्योम्नि कथं भवेत् ।  
निरस्तकलना पङ्के मननध्वंससरूपिणि ॥ 5.82.76 ॥  
नचैवात्मनि कर्तृत्वं संभवत्यम्बराङ्गवत् ।  
अयं केवलमात्मैव नानानानातयात्मनि ॥ 5.82.77 ॥  
स्फुरत्यब्धिरिवाम्भोभिः फेनबुद्बुदवीचिभिः ।  
आभासमात्रे सर्वस्मिन्स्फुरत्यस्मिंश्चिदात्मनि ॥ 5.82.78 ॥  
द्वितीया नास्ति कलना तप्ताङ्गार इवाम्बुधौ ।  
कलनारहिते देवे देहे मनसि वा जडे ॥ 5.82.79 ॥  
संवित्संवेद्यनिर्मुक्ता सारं सुन्दर नेतरत् ।  
इदमन्यदिदं नान्यच्छुभं वाऽशुभमेव च ॥ 5.82.80 ॥  
इत्यसत्कल्पना नास्ति यथा नभसि काननम् ।  
संवेद्यरहितं संविन्मात्रमेवेदमाततम् ।  
तत्रायमहमन्योऽयमित्यसत्कलना कथम् ॥ 5.82.81 ॥  
अनादिमति नीरूपे सर्वगे विततात्मनि ।  
आरोपयेत्कः कलनामृग्वेदं व्योम्नि को लिखेत् ॥ 5.82.82 ॥  
नित्योदिते सकलवस्तुपदार्थसारे  
संवित्स्थिते भरितनिर्भरभूरिदिक्कम् ।  
आत्मन्यसत्यमिव साधु गतेऽमलत्वात्  
क्षीणौ सुखासुखलवौ मम वै स मोहः ॥ 5.82.83 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे इन्द्रियानुशासनयोगोपदेशो नाम द्व्यशीतितमः सर्गः ॥ 82 ॥

  त्र्यशीतितमः सर्गः 83

श्रीवसिष्ठ उवाच ।  
भूयो मुनिवरो धीरो धिया धवलमेधया ।  
स्वमिन्द्रियगणं गुप्तो बोधयामास साध्विदम् ॥ 5.83.1 ॥  
तच्चेन्द्रियगणस्यार्थे श्रृणु वक्ष्यामि ते स्फुटम् ।  
श्रुत्वा तद्भावनामेत्य परां निर्दुःखतां व्रज ॥ 5.83.2 ॥  
भवतामात्मसत्तैषा दुःखायैवान्तदायिनी ।  
असत्यामात्मनः सत्तां तद्भवन्तस्त्यजन्त्विति ॥ 5.83.3 ॥  
मदीयेनोपदेशेन सत्तैषा भवतां क्षयम् ।  
गतैवेति स्फुटं मन्ये यूयं ह्यज्ञानसंभवाः ॥ 5.83.4 ॥  
स्वसत्ता स्फुटतां याति दुःखाय तव चित्तक ।  
तप्तकाञ्चनरुल्लासो दाहायैव स्वपार्श्वयोः ॥ 5.83.5 ॥  
पश्य त्वयि सति भ्रान्तजलकल्लोलसंकुलाः ।  
विशन्ति कालजलधिं संसारसरितां गणाः ॥ 5.83.6 ॥  
पतन्त्यहमहमिकाविहितान्योन्यचिन्तिताः ।  
कुतोऽपि दुःखावलयो धारा आसारगा इव ॥ 5.83.7 ॥  
परिस्फुरत्यपर्यन्ता हृदयोन्मूलनोद्यता ।  
आक्रन्दकारिणी क्रूरा भावाभावविषूचिका ॥ 5.83.8 ॥  
कासश्वासरणद्भृङ्गा कलेवरजरद्द्रुमे ।  
विकसत्यमलोद्योता जरामरणमञ्जरी ॥ 5.83.9 ॥  
कल्लोलव्यालवलिते शरीरश्वभ्रकोटरे ।  
घननीहारखे स्वान्तश्चिन्ताचपलमर्कटी ॥ 5.83.10 ॥  
लोभनाट्यारटत्पक्षी तीक्ष्णया द्वन्द्वतुण्डया ।  
कायजीर्णद्रुमादस्माद्गुणखण्डं निकृन्तति ॥ 5.83.11 ॥  
हृदयावकरं कीर्णमितश्चेतश्च कर्कशः ।  
अपवित्रो दुराचारः कुरुते कामकुक्कुटः ॥ 5.83.12 ॥  
महत्यां मोहयामिन्यामुल्बणोऽज्ञानकौशिकः ।  
श्मशान इव वेतालः परिवल्गति हृद्द्रुमे ॥ 5.83.13 ॥  
एताश्चान्याश्च बह्व्योऽपि त्वयीन्द्रियगणे सति ।  
पिशाच्य इव शर्वर्यां प्रवल्गन्त्यशुभश्रियः ॥ 5.83.14 ॥  
त्वयि त्वसति हे साधो सर्वा एव शुभश्रियः ।  
प्रभात इव पद्मिन्यः सालोकं विलसन्त्यलम् ॥ 5.83.15 ॥  
प्रशान्तमोहमिहिकं राजते हृदयाम्बरम् ।  
निर्मलालोकवलितं नीरजस्कतरान्तरम् ॥ 5.83.16 ॥  
अशङ्कितनभः कोशपतिताकुलपूरवत् ।  
नापतन्ति विकल्पौघाश्चिरं वैकल्यकारिणः ॥ 5.83.17 ॥  
सर्वस्याह्लादनी शान्ता मैत्री परमपावनी ।  
अभ्युदेति हृदो हृद्या सुतरोरिव मञ्जरी ॥ 5.83.18 ॥  
अन्तश्चिद्रवती जाड्ययुक्तायुक्तगुणा स्वयम् ।  
चिन्ता शोषमुपायाति हिमदग्धेव पद्मिनी ॥ 5.83.19 ॥  
आलोकः स्फुटतामन्तरायात्यज्ञानसंक्षये ।  
प्रशाम्यत्यम्बुदेव्योम्नि शरदीवार्कमण्डलम् ॥ 5.83.20 ॥  
प्रसन्नं स्फारगाम्भीर्यमक्षुब्धमपराहतम् ।  
हृदयं समतामेति शान्तवात इवार्णवः ॥ 5.83.21 ॥  
अमृतापूरपूर्णेन नित्यानन्दमयेन च ।  
स्थीयते पुरुषेणान्तः शीतेन शशिना यथा ॥ 5.83.22 ॥  
संविदः स्फुटतामन्तरायान्त्यज्ञानसंक्षये ।  
संविदंशैकविश्रान्तं समग्रं सचराचरम् ॥ 5.83.23 ॥  
भाव्यते भरिताकारं वपुरानन्दमन्थरम् ।  
न भवत्यसुसङ्गानामाशापाशविधायिनाम् ॥ 5.83.24 ॥  
दग्धानामिव पर्णानां रसानां पुनरागतिः ।  
पुंसां क्षपितसंसारजराजन्महाध्वनाम् ॥ 5.83.25 ॥  
अपुनर्भ्रमणायात्मद्रुमे विश्रम्यते चिरम् ।  
एवंप्रायास्तथान्याश्च भवन्ति गुमसंपदः ॥ 5.83.26 ॥  
असति त्वयि सर्वाशिन्सर्वाशाक्षयसंक्षये ।  
पक्षयोरेतयोश्चित्तसत्तासत्तास्वरूपयोः ॥ 5.83.27 ॥  
येनैव पश्यसि श्रेयस्तमेवाङ्गीकुरु क्षणम् ।  
स्वात्मभावस्तव सुखं मन्ये मानवतां वर ॥ 5.83.28 ॥  
तमेव भावयाभावं सुखत्यागो हि मूढता ।  
यदि त्वस्ति भवेत्सत्यमन्तर्भावितचेतनम् ॥ 5.83.29 ॥  
जीवतस्तत्तवात्यन्तमभावं क इवेच्छति ।  
किंतु नास्त्यसि सत्येन वदामि तव सुन्दर ॥ 5.83.30 ॥  
तेन मिथ्यैव जीवामीत्याशया मा सुखी भव ।  
पूर्वमेवासि नास्त्येव यावद्भ्रान्त्या त्वदस्तिता ॥ 5.83.31 ॥  
सैवेदानीं विचारेण भृशं क्षयमुपागता ।  
एतावदेव ते रूपं साधो यदविचारणम् ॥ 5.83.32 ॥  
विचारे विहिते सम्यक्समरूपं समं स्थितम् ।  
अविचारात्प्रजातं त्वमनालोकात्तमो यथा ॥ 5.83.33 ॥  
विचारेणोपशान्तं त्वमालोकेन तमो यथा ।  
एतावन्तं सखे कालं बभूवात्पविवेकिता ॥ 5.83.34 ॥  
तवानेनाभिपीनत्वमभूद्दुःखैककारणम् ।  
मोहसंकल्पमात्रेण बालवेतालवद्भवेत् ॥ 5.83.35 ॥  
द्वन्द्वं चाद्यन्तसंकल्पक्षीणं क्षयि भव स्थितम् ।  
इदानीमुदितं नित्यं स्वप्राग्रूपे क्षयं गते ॥ 5.83.36 ॥  
विवेकस्य प्रसादेन विवेकाय नमो नमः ।  
बहुधापि प्रबुद्धस्त्वं चित्तकाप्यनुबोधितः ॥ 5.83.37 ॥  
चित्ततायां प्रनष्टायां स्थितस्त्वं परमेश्वरः ।  
प्राक्स्वरूपविलासस्ते श्रेयसे स्थितिमागतः ॥ 5.83.38 ॥  
समस्तवासनोन्मुक्तः संप्रत्यसि महेश्वरः ।  
यस्याविवेकादुत्पत्तिः स विवेकाद्विनश्यति ॥ 5.83.39 ॥  
प्रकाशेन प्रयात्यन्तमनालोकोऽभवत्तमः ।  
अनिच्छतोऽपि ते साधो विचारे स्थितमागते ॥ 5.83.40 ॥  
सर्वतोऽयमुपायातो विनाशः सुखसिद्धये ।  
तस्मान्नास्त्यसि निर्णीतमिति सिद्धान्तयुक्तिभिः ॥ 5.83.41 ॥  
चित्तेन्द्रियेश्वर स्वस्ति भवेत् त्वन्तमागतः ।  
नित्यं पूर्वमभूताय नास्तिरूपाय संप्रति ॥ 5.83.42 ॥  
भविष्यते च नोदर्कं स्वमनः स्वस्ति तेऽस्त्विति ।  
परिनिर्वामिशान्तोऽस्मि दिष्ट्यास्मि विगतज्वरः ॥ 5.83.43 ॥  
स्वात्मन्येवावतिष्ठेऽहं तुर्यरूपपदे स्थितः ।  
अतो नास्त्येव नास्त्येव संसारे चित्तमस्थिति ॥ 5.83.44 ॥  
आत्मा त्वस्त्वेव चास्त्वेव यसमादन्यत्र विद्यते ।  
अयमात्माहमेवासौ नास्त्यन्यन्मदृते क्वचित् ॥ 5.83.45 ॥  
स्फुरच्चिदेव बोधात्मा सर्वत्राहं स्थितः सदा ।  
अयमात्मेति कलना मन्ये नो निर्मलान्तरे ॥ 5.83.46 ॥  
प्रतियोगिव्यवच्छेदकलनैकस्य वै कुतः ।  
अहं तेनायमात्मेति कलनामनुदाहरन् ।  
मौनी स्वात्मनि तिष्ठामि तरङ्ग इव वारिणि ॥ 5.83.47 ॥  
संशान्तवासनमनाश्रितचेतनांश-  
मप्राणसंचरणमस्तमितांशदोषम् ।  
संवेद्यवर्जितमुपेत्य सुसंविदंशं  
शाम्यामि मौनमहमेव निरीहमन्तः ॥ 5.83.48 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे चित्तासत्ताविचारयोगोपदेशो नाम त्र्यशीतितमः सर्गः ॥ 83 ॥

  चतुरशीतितमः सर्गः 84

श्रीवसिष्ठ उवाच ।  
इति निर्णीय स मुनिर्वीतहव्यो विवासनः ।  
आसीत्समाधावचलो विन्ध्यकन्दरकोटरे ॥ 5.84.1 ॥  
अपरिस्पन्दिताशेषसंविदानन्दसुन्दरः ।  
बभावस्तंगतमनाः स्तिमिताम्भोधिशोभनः ॥ 5.84.2 ॥  
अन्तरेव शशामास्य क्रमेण प्राणसंततिः ।  
ज्वालाजालपरिस्पन्दो दग्धेन्धन (1) इवानलः ॥ 5.84.3 ॥  
(1. अनले इति पाठः.)  
अनन्तर्निष्ठतां याते बाह्यार्थे चाप्यसंस्थिते ।  
शेषेऽन्तर्लब्धसंस्थाने तस्यास्फुरितपक्ष्मणी ॥ 5.84.4 ॥  
घ्राणप्रान्तगताल्पाल्पसमालोके इवेक्षणे ।  
अर्धकुङ्भलितैः पद्मैः श्रियमाययतुः समाम् ॥ 5.84.5 ॥  
समकायशिरोग्रीवस्थानकः स महामतिः ।  
आसीच्छैलादिवोत्कीर्णश्चित्रार्पित इवाथवा ॥ 5.84.6 ॥  
(2) तथाभितिष्ठतस्तस्य संवत्सरशतत्रयम् ।  
(2. तथापि तिष्ठतिः इति पाठः.)  
कोटरे विन्ध्यकच्छस्य ययावर्धमुहूर्तवत् ॥ 5.84.7 ॥  
एतावन्तमसौ कालं नाबुद्ध्यत किलात्मवान् ।  
जीवन्मुक्ततया ध्यानी न च तत्याज तां तनुम् ॥ 5.84.8 ॥  
तावत्कालं स सुभगो न प्राबुध्यत योगवित् ।  
उदारैरम्बुदारावैरासारभरघर्घरैः ॥ 5.84.9 ॥  
पर्यन्तमण्डलाधीशमृगयानतबृंहितैः (3) ।  
(3. आगत इत्युभयत्र पाठः.)  
पक्षिवानरनिर्ह्रादैर्मातङ्गास्फोटनिः स्वनैः ॥ 5.84.10 ॥  
सिंहसंरम्भरटितैर्निर्झरारावसीत्कृतैः ।  
विषमाशनिसंपातैर्जनकोलाहलैर्घनैः ॥ 5.84.11 ॥  
प्रमत्तशरभास्फोटैर्भूकम्पतटघट्टनैः ।  
वनदाहधमध्वानैर्जलौगाहतिवल्गनैः ॥ 5.84.12 ॥  
महोपलतटाघातैर्धरणीतलमृज्जलैः ।  
जलौघान्दोलनायातैस्तापैरनलकर्कशैः ॥ 5.84.13 ॥  
केवलं वहति स्वैरं काले गलितकारणम् ।  
परियान्तीषु वर्षासु लहरीष्विव वारिणि ॥ 5.84.14 ॥  
स्वल्पेनैव हि कालेन तस्मिन्पर्वतकन्दरे ।  
प्रावृडोघविनुन्नेन पङ्केनोर्वीतले कृतः ॥ 5.84.15 ॥  
तत्रासाववसद्भूमौ कोटरे संकटोदरे ।  
पङ्कसंपीडितस्कन्धः पर्वतेषु शिला यथा ॥ 5.84.16 ॥  
शतत्रये स वर्षाणामथ याते स्वयंप्रभुः ।  
व्यबुध्यतात्मरूपात्मा धराकोटरपीडितः ॥ 5.84.17 ॥  
संविदेवास्य तं देहं जग्राहोर्वीनिपीडितम् ।  
तनुः प्राणमयस्पन्दः प्राणसंसरणं विना ॥ 5.84.18 ॥  
उत्पत्तिप्रौढिमासाद्य कलना हृदयान्तरे ।  
स्वमनोरूपिणी तस्य हृद्येवानुबभूव सा ॥ 5.84.19 ॥  
कैलासकानने कान्ते कदम्बस्य तरोस्तले ।  
मुनित्वं शतमब्दानां जीवन्मुक्तात्मनिर्मलम् ॥ 5.84.20 ॥  
विद्याधरत्वं वर्षाणां शतमाधिविवर्जितम् ।  
युगपञ्चकमिन्द्रत्वं प्रणतं सुरचारणैः ॥ 5.84.21 ॥  
श्रीराम उवाच ।  
शक्रत्वादिषु तेष्वस्य प्रतिभासेषु भो मुने ।  
नियमोऽनियमश्चैव दिक्कालनियतेः कथम् ॥ 5.84.22 ॥  
श्रीवसिष्ठ उवाच ।  
सर्वात्मिकैषा चिच्छक्तिर्यत्रोदेति यथा यथा ।  
तथा तत्राशु भवति तथात्मैकस्वभावतः ॥ 5.84.23 ॥  
यथा यत्र यदा बुद्धौ नियमः स तदा स्थितः ।  
देशकालादिनियमक्रमाणां तन्मयात्मता ॥ 5.84.24 ॥  
तेन नानाविधान्येष जगन्ति परिदृष्टवान् ।  
हृदि संवेदनाकाशे वीतहव्यो विवासनः ॥ 5.84.25 ॥  
सम्यग्बोधवतामेषा वासनैव न वासना ।  
ज्ञानाग्निदग्धाऽदग्धस्य कैव बीजस्य बीजता ॥ 5.84.26 ॥  
कल्पमेकं गणत्वं स चन्द्रमौलेश्चकार ह ।  
समस्तविद्यानिपुणं त्रिकालामलदर्शनम् ॥ 5.84.27 ॥  
यो यादृग्दृढसंस्कारः स तं पश्यति तादृशम् ।  
जीवन्मुक्ततयैवैतद्वीतहव्योऽनुभूतवान् ॥ 5.84.28 ॥  
श्रीराम उवाच ।  
एवं स्थिते मुनिश्रेष्ठ जीवन्मुक्तमतेरपि ।  
बन्धमोक्षदृशः सन्ति वीतहव्यात्मनो यथा ॥ 5.84.29 ॥  
श्रीवसिष्ठ उवाच ।  
यतास्थितमिदं विश्वं शान्तमाकाशनिर्मलम् ।  
ब्रह्मैव जीवनमुक्तानां बन्धमोक्षदृशः कुतः ॥ 5.84.30 ॥  
एतत्संविन्नभो भाति यत्र यत्र यथा यथा ।  
तत्र तत्र तथा तावत्तावत्तद्विन्दते ततम् ॥ 5.84.31 ॥  
तेनानुभूतानि बहून्यनुभूयन्त एव च ।  
जगन्ति सर्वात्मतया ब्रह्मरूपेण राघव ॥ 5.84.32 ॥  
धराकोटरनिर्मग्नवीतहव्यचिदात्मसु ।  
जगत्सु तेष्वसंख्येषु नीरूपेषु महात्मसु ॥ 5.84.33 ॥  
यः शक्रोऽनवबुद्धात्मा सोऽद्य दीनेषु पार्थिवः ।  
कर्तुं प्रवृत्तो मृगयां क्षणेऽस्मिन्नपि कानने ॥ 5.84.34 ॥  
यो हंसोऽनवबुद्धात्मा पाद्मे पैतामहेऽभवत् ।  
स्थितः स एव दाशेन्द्रः कैलासवनकुञ्जके ॥ 5.84.35 ॥  
मो राजानवबुद्धात्मा भूमेः सौराष्ट्रमण्डले ।  
स एषोऽद्य स्थितोऽन्ध्राणां ग्रामे बहुलपादपे ॥ 5.84.36 ॥  
श्रीराम उवाच ।  
मानसः किल सर्गोऽसौ वीतहव्यस्त तत्र ये ।  
देहिनो (1) भ्रान्तिपात्रं चेत्तद्देहाकारिणः कथम् ॥ 5.84.37 ॥  
(1. भ्रान्तिमात्रं इति पाठः.)  
श्रीवसिष्ठ उवाच ।  
यदि भ्रान्त्येकमात्रात्म वीतहव्यस्य तज्जगत् ।  
तदिदं नाम ते राम किं भूयः परिभासते ॥ 5.84.38 ॥  
इदमप्यङ्ग चिन्मात्रं मनोमात्रभ्रमोपमम् ।  
तदपि व्योम चिन्मात्रं मनोमात्रं भ्रमोपमम् ॥ 5.84.39 ॥  
वस्तुतस्तु न तद्राम जगन्नैवं न चेतरत् ।  
तवापि न जगत्सत्ता ब्रह्मेदं भाति केवलम् ॥ 5.84.40 ॥  
भावि भूतं भविष्यच्च यथेदं च तथेतरत् ।  
जगत्सर्वमिदं दृश्यं संविन्मात्रमनोमयम् ॥ 5.84.41 ॥  
एवंरूपमिदं यावन्न परिज्ञातमीदृशम् ।  
वज्रसारदृढं तावज्ज्ञातं सत्परमाम्बरम् ॥ 5.84.42 ॥  
अज्ञानान्मन एवेदमित्थं संप्रविजृम्भते ।  
प्रत्युल्लासविलासाभ्यां जलमम्बुनिधाविव ॥ 5.84.43 ॥  
यथास्थितेनैव चिदम्बरेण  
स्वचित्तमेवैति मनोभिधानम् ।  
स्फारं कृतं तेन जगच्च दृश्य-  
मेवं ततं नैव ततं च किंचित् ॥ 5.84.44 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे वीतहव्यमनोजगद्वर्णनं नाम चतुरशीतितमः सर्गः ॥ 84 ॥

  पञ्चाशीतितमः सर्गः 85

श्रीराम उवाच ।  
अथ किं वीतहव्यः स्वं स्थितं तस्मिन्धरोदरे ।  
कथमुद्धृतवान्देहं स संपन्नश्च किं कथम् ॥ 5.85.1 ॥  
श्रीवसिष्ठ उवाच ।  
अनन्तरमनन्तात्म वीतहव्याभिधं मनः ।  
स्वमेवात्मचमत्कारमात्रं समवबुद्धवान् ॥ 5.85.2 ॥  
शार्वस्यास्य गणस्याभूत्प्राग्ज्योतिः स्मरणे स्वयम् ।  
इच्छा कदाचित्सकलप्राग्जन्मालोकनोन्मुखी ॥ 5.85.3 ॥  
अशेषान्स ददर्शाथ नष्टानष्टान्स्वदेहकान् ।  
अनष्टानां ततो मध्यात्तत्तत्कोटरसंस्थितम् ॥ 5.85.4 ॥  
यदृच्छयैव प्रोद्धर्तुं देहं तस्याभवन्मतिः ।  
अपश्यत्तत्तथा तत्र पङ्के कीटमिव स्थितम् ॥ 5.85.5 ॥  
शरीरं वीतहव्याख्यं धराकोटरपीडितम् ।  
प्रावृडोघोपनीतं तत्पृष्ठस्थपङ्कमण्डलम् ॥ 5.85.6 ॥  
तृणजालावकीर्णत्वग्देहपृष्ठमृदं तथा ।  
एतद्दृष्ट्वा महातेजा धराविवरयन्त्रितम् ॥ 5.85.7 ॥  
भूयोऽपि चिन्तयामास धिया परमबोधया ।  
सर्वसंपीडिताङ्गत्वात्कायो मे प्राणवायुभिः ॥ 5.85.8 ॥  
मुक्तश्चलितुमाकर्तुं शक्नोति न मनागपि ।  
तज्ज्ञात्वा प्रविशाम्याशु देहमेवं विवस्वतः ॥ 5.85.9 ॥  
तदीयः पिङ्गलो देहमुद्धरिष्यति मे ततः ।  
अथवा किं ममैतेन शाम्याम्यहमविघ्नतः ॥ 5.85.10 ॥  
निर्वामि स्वं पदं यामि कोऽर्थो मे देहलीलया ।  
इति संचिन्त्य मनसा वीतहव्यो महामते ॥ 5.85.11 ॥  
तूष्णीं स्थित्वा क्षणं भूयश्चिन्तयामास भूतले ।  
उपादेयो हि देहस्य न मे त्यागो न संश्रयः ॥ 5.85.12 ॥  
यादृशो देहसंत्यागस्तादृशो देहसंश्रयः ।  
तद्यावदस्ति देहोऽयं न यावदणुतां गतः ॥ 5.85.13 ॥  
तावदेनमुपारुह्य किंचित्प्रविहराम्यहम् ।  
पिङ्गलेन शरीरं स्वमुद्धर्तुं तापनं वपुः ॥ 5.85.14 ॥  
प्रविशामि नभः संस्थं मुकुरं प्रतिबिम्बवत् ।  
इत्यसौ मुनिरादित्यं विवेशानिलरूपधृक् ॥ 5.85.15 ॥  
पुर्यष्टकवपुर्भूत्वा भस्त्राखमिव चानलः ।  
भगवान्मुनिरप्येनं हृद्गतं मुनिनायकम् ॥ 5.85.16 ॥  
दृष्ट्वासौ चिन्तयन्कार्यं पौर्वापर्यमुदारधीः ।  
विन्ध्यभूधरभूकोशमन्तर्मुनिकलेवरम् ॥ 5.85.17 ॥  
तृणोपलपरिच्छन्नं ददर्श गतसंविदम् ।  
ऋषेश्चिकीर्षितं ज्ञ्त्वा भानुर्गगनमध्यगः ॥ 5.85.18 ॥  
धरातो मुनिमुद्धर्तुमादिदेशाग्रगं गणम् ।  
वीतहव्यमुनेः संवित्सा पुर्यष्टकरूपिणी ॥ 5.85.19 ॥  
रविं वातमयी पूज्यं प्रणनामाशु चेतसा ।  
भानुनाप्यभ्यनुज्ञातो मानपूर्वकमग्रगम् ॥ 5.85.20 ॥  
विवेश पिङ्गलाकारं विन्ध्यकन्दरगामिनम् ।  
पिङ्गलोऽसौ नभस्त्यक्त्वा कुञ्जकुञ्जरसुन्दरम् ॥ 5.85.21 ॥  
प्राप विन्ध्यवनं प्रावृण्मत्ताभ्राम्बरभासुरम् ।  
उद्दधार धराकोशान्नखनिष्कृष्टभूतलः ॥ 5.85.22 ॥  
कलेवरं मुनेः पङ्कान्मृणालमिव सारसः ।  
मौनं पुर्यष्टकमथ स्वं विवेश कलेवरम् ॥ 5.85.23 ॥  
नभस्तलपरिभ्रान्तो विहङ्गम इवालयम् ।  
प्रणेमतुर्मिथो मूर्तवीतहव्यनभश्चरौ ॥ 5.85.24 ॥  
बभूवतुः स्वकार्यैकतत्परौ तेजसां निधी ।  
जगाम पिङ्गलो व्योम मुनिश्च विमलं सरः ॥ 5.85.25 ॥  
तारकाकारकुमुदं सूर्यांशुकवदाकृति ।  
वीतहव्योममज्जाशु सरस्युद्भिन्नपङ्कजे ॥ 5.85.26 ॥  
पङ्कपल्वललीलान्ते वने कलभको यथा ।  
तत्र स्नात्वा जपं कृत्वा पूजयित्वा दिवाकरम् ।  
मनोभूषितया तन्वा पूर्ववत्पुनराबभौ ॥ 5.85.27 ॥  
मैत्र्या तया समतया परया च शान्त्या  
सत्प्रज्ञया मुदितया कृपया श्रिया च ।  
युक्तो मुनिः सकलसङ्गविमुक्तचेता  
विन्ध्ये सरित्तटगतो दिनमेव रेमे ॥ 5.85.28 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे वीतहव्यसमाधियोगोपदेशो नाम पञ्चाशीतितमः सर्गः ॥ 85 ॥




  षडशीतितमः सर्गः 86

श्रीवसिष्ठ उवाच ।  
दिनान्ते स समाधातुं पुनरेव मनो मुनिः ।  
विवेश कांचिद्विततां विज्ञातां विन्ध्यकन्दराम् ॥ 5.86.1 ॥  
तदेवात्मानुसंधानमत्यजन्सममिन्द्रियैः ।  
चेतसा कलयामास दृष्टलोकपरावरः ॥ 5.86.2 ॥  
पूर्वमेवेन्द्रियगणो मया परिहृतः स्फुटम् ।  
इदानीं चिन्तिया नार्थः पुनर्विततया मम ॥ 5.86.3 ॥  
अस्तिनास्तीतिकलनां भङ्‌क्त्वा मृद्वीं लतामिव ।  
शेषं तु बद्धसंस्थानस्तिष्ठाम्यचलश्रृङ्गवत् ॥ 5.86.4 ॥  
उदितोऽस्तं गत इव स्वस्तं गत इवोदितः ।  
समः समरसाभासस्तिष्ठामि स्वच्छतां गतः ॥ 5.86.5 ॥  
प्रबुद्धोऽपि सुषुप्तस्थः सुषुप्तस्थः प्रबुद्धवत् ।  
तुर्यमालम्ब्य कायान्तस्तिष्ठामि स्तम्भितस्थितिः ॥ 5.86.6 ॥  
स्थितः स्थाणुरिवैकान्ते स्वान्तान्ते सर्वतः स्थिते ।  
सत्त्वसामान्यसाम्ये हि तिष्ठाम्यपगतामयः ॥ 5.86.7 ॥  
इति संचिन्त्य स ध्याने पुनस्तस्थौ दिनानि षट् ।  
ततः प्रबोधमापन्नः क्षणसुप्त इवाध्वगः ॥ 5.86.8 ॥  
ततः सिद्धः स भगवान्वीतहव्यो महातपाः ।  
विजहार चिरं कालं जीवन्मुक्ततया तदा ॥ 5.86.9 ॥  
वस्तु नाभिननन्दासौ निनिन्द न कदाचन ।  
न जगाम तथोद्वेगं न च हर्षमवाप सः ॥ 5.86.10 ॥  
गच्छतस्तिष्ठतश्चैव तस्यैवमभवद्धृदि ।  
विनोदाय विचित्तस्य कथा स्वमनसा सह ॥ 5.86.11 ॥  
अव्ययेन्द्रियवर्गेश मनः शमवता त्वया ।  
पश्यानन्दसुखं कीदृग्विधमासादितं ततम् ॥ 5.86.12 ॥  
एषैवाविरतं तस्मान्नीरागैव दशा त्वया ।  
अवलम्ब्या परित्याज्यं चापलं चलतां वर ॥ 5.86.13 ॥  
भो भो इन्द्रियचौरा हे हताशा हतनामकाः ।  
युष्माकं नायमात्मास्ति न भवन्तस्तथात्मनः ॥ 5.86.14 ॥  
व्रजतां वो विनाशांशमाशा वो विफलीकृताः ।  
न समर्थाः समाक्रान्तौ भवन्तो भङ्गुराश्रयाः ॥ 5.86.15 ॥  
वयमात्मेति यैषा वो बभूव किल वासना ।  
तत्त्वविस्मृतिजाता हि दृष्टरज्जुभुजङ्गवत् ॥ 5.86.16 ॥  
अनात्मन्यात्मता सैषा सैषा वस्तुन्यवस्तुता ।  
अविचारेण वै जाता विचारेण क्षयं गता ॥ 5.86.17 ॥  
भवन्तोऽन्ये वयं चान्ये ब्रह्मान्यत्कर्तृता परा ।  
अन्यो भोक्तान्य आदत्ते को दोषः कस्य कीदृशः ॥ 5.86.18 ॥  
वनेभ्यो दारु संजातं रज्जवो वेणुचर्मणः ।  
वासी चायः फलान्येव तक्षा ग्रासार्थमुद्यतः ॥ 5.86.19 ॥  
इत्थं यथेह सामग्र्या स्वशक्तिस्थपदार्थया ।  
संपन्ना काकतालीया दृढा वरगृहाकृतिः ॥ 5.86.20 ॥  
संपन्नाः काकतालीयात्स्वशक्तिनियतेन्द्रियाः ।  
तथैब कलिका लोलं केव कस्यात्र खण्डना ॥ 5.86.21 ॥  
विस्मृतिर्विस्मृता दूरं स्मृतिः स्फुटमनुस्मृता ।  
सत्सज्जातमसच्चासत्क्षतं क्षीणं स्थितं स्थितम् ॥ 5.86.22 ॥  
एवंविधेन भगवान्विचारेण महातपाः ।  
सोऽतिष्ठन्मुनिशार्दूलो बहून्वर्षगणानिह ॥ 5.86.23 ॥  
अपुनर्भवानायैव यत्र चिन्तान्तमागता ।  
मूढता च सुदूरस्था तत्रासाववसत्सदा ॥ 5.86.24 ॥  
यथाभूतपदार्थौघदर्शनोत्थमनर्थकम् ।  
ध्यानाश्वासनमालम्ब्य सोऽवसत्सुखगः सदा ॥ 5.86.25 ॥  
हेयादेयसमासङ्गत्यागादानदृशोः क्षये ।  
वीतहव्यमुनेरासीदिच्छानिच्छातिगं मनः ॥ 5.86.26 ॥  
विदेहकेवलीभावे सीमन्ते जन्मकर्मणाम् ।  
संसारसङ्गसंत्यागरसासवनवेच्छया ॥ 5.86.27 ॥  
विवेश स तयैवान्ते सह्याद्रौ देहकन्दरम् ।  
अपुनः सङ्गमायाशु जगज्जालमवेक्ष्य सः ॥ 5.86.28 ॥  
बद्धपद्मासनः स्थित्वा तत्रोवाचात्मनात्मनि ।  
राग नीरागतां गच्छ द्वेष निर्द्वेषतां व्रज ॥ 5.86.29 ॥  
भवद्भ्यां सुचिरं कालमिह प्रकीडितं मया ।  
भोगा नमोस्तु युष्मभ्यं जन्म कोटिशतान्यहम् ॥ 5.86.30 ॥  
भवद्भिर्लालितो लोके लालकैरिव बालकः ।  
इमामपि परां पुण्यां निर्वाणपदवीमहम् ॥ 5.86.31 ॥  
येन विस्मारितस्तस्मै सुखायास्तु नमो नमः ।  
त्वदुत्तप्तेन हे दुः ख मयात्मान्विष्ट आदरात् ॥ 5.86.32 ॥  
तस्मात्त्वदुपदिष्टोऽयं मार्गो मम नमोऽस्तु ते ।  
त्वत्प्रसादेन लब्धेयं शीतला पदवी मया ॥ 5.86.33 ॥  
दुःखनाम्ने दुःखतत्त्वा सुखदात्मन्नमोस्तु ते ।  
कल्याणमस्तु ते मित्र संसारासारजीवित ॥ 5.86.34 ॥  
देह स्तितिरियं यामो वयमात्मीयमास्पदम् ।  
प्रयोजनानां जन्तूनामहो नु विषमा गतिः ॥ 5.86.35 ॥  
देहेनापि वियुज्येऽहं भूत्वा जन्मशतान्यपि ।  
मित्रकाय मया यत्त्वं त्यज्यसे चिरबान्धवः ॥ 5.86.36 ॥  
त्वयैवात्मन्युपानीता सात्मज्ञानवशात्क्षतिः ।  
अधिगम्यात्मविज्ञानमात्मनाशः कृतस्त्वया ॥ 5.86.37 ॥  
देह नान्येन भग्नोऽसि त्वयैवैतदुपासितम् ।  
एकाकिन्यापि शुष्यन्त्या प्रशान्ते मयि दीनया ॥ 5.86.38 ॥  
त्विया दुःखं न कर्तव्यं मातस्तृष्णे व्रजाम्यहम् ।  
क्षन्तव्याः काम भगवन्विपरीतापराधजाः ॥ 5.86.39 ॥  
दोषा उपशमैकान्तं व्रजाम्यादिश मङ्गलम् ।  
चिराच्चिराय चेदानीमम्ब तृष्णे किलावयोः ॥ 5.86.40 ॥  
वियोगो योगदोषेण प्रणामोऽयं स पश्चिमः ।  
नमः सुकृतदेवाय भवतेऽस्तु त्वया पुरा ॥ 5.86.41 ॥  
नरकेभ्यः समुत्तार्य स्वर्गेऽहमभियोजितः ।  
कुकार्यक्षेत्ररूढाय नरकस्कन्धवाहिने ॥ 5.86.42 ॥  
शासनापुष्पभाराय नमो दुष्कृतशाखिने ।  
येन सार्धं चिरं बह्व्यो भुक्ताः प्राकृतयोनयः ॥ 5.86.43 ॥  
अद्यप्रभृत्यदृश्याय तस्मै मोहात्मने नमः ।  
प्रध्वनद्वंशमधुरवचसे पत्रवाससे ॥ 5.86.44 ॥  
नमो गुहातपस्विन्यै वयस्यायै समाधिषु ।  
संसाराध्वनि खिन्नस्य त्वं ममाश्वासकारणम् ॥ 5.86.45 ॥  
आसीर्वयस्या सुस्निग्धा सर्वलोभापहारिणी ।  
सर्वसंकटखिन्नेन दोषेभ्यो द्रवता मया ॥ 5.86.46 ॥  
त्वमेका सोकनाशार्थमाश्रिता परमा सखी ।  
संकटावटकुञ्जेषु हस्तालम्बनदायिने ॥ 5.86.47 ॥  
वार्धकैकान्तसुहृदे दण्डकाष्ठाय ते नमः ।  
अस्थिपञ्जरमात्मीयं तथा रक्तान्त्रतन्तुकम् ॥ 5.86.48 ॥  
एतावन्मात्रसारैकं गृहीत्वा गच्छ देहक ।  
पयः क्षोभप्रकारेभ्यः स्नानेभ्योऽपि नमोस्तु ते ॥ 5.86.49 ॥  
नमोस्तु व्यवहारेभ्यः संसृतिभ्यो नमोस्तु ते ।  
एते भवन्तः सहजाः प्रक्तानाः सुहृदो मया ॥ 5.86.50 ॥  
क्रमेणाद्योत्कृताः प्राणाः स्वस्ति वोऽस्तु व्रजाम्यहम् ।  
भवद्भिः सह चित्रासु मया बह्वीषु योनिषु ॥ 5.86.51 ॥  
विश्रान्तं गिरिकुञ्जेषु श्रान्तं लोकान्तरेषु च ।  
क्रीडितं पुरपीठान्तरुषितं पर्वतेषु च ॥ 5.86.52 ॥  
स्थितं कार्यविलासेषु प्रस्थितं विविधाध्वसु ।  
न तदस्ति जगत्कोशे भवद्भिः सह यन्मया ॥ 5.86.53 ॥  
न कृतं न हृतं यातं न दत्तं नावलम्बितम् ।  
इदानीं स्वां दिशं यान्तु भवन्तो याम्यहं प्रियाः ॥ 5.86.54 ॥  
सर्वे क्षयान्ता निचयाः पतनान्ताः समुच्छ्रयाः ।  
संयोगा विप्रयोगान्ताः सर्वे संसारवर्त्मनि ॥ 5.86.55 ॥  
अयं चाक्षुष आलोको विशत्वादित्यमण्डलम् ।  
विशन्तु वनपुष्पाणि सौगन्ध्यानन्दसंविदः ॥ 5.86.56 ॥  
प्राणानिलस्तथा स्पन्दं विशत्वद्य प्रभञ्जनम् ।  
विशन्त्वाकाशकुहरं शब्दश्रवणशक्तयः ॥ 5.86.57 ॥  
इन्दुमण्डलमायान्तु रसनारशक्तयः ।  
निर्मन्दर इवाम्भोधिर्गतार्क इव वासरः ॥ 5.86.58 ॥  
शरदीव घनः स्बैरं प्राप्तः कल्पान्तसर्गवत् ।  
ओंकारान्ते स्वमननं प्रशाम्याम्यात्मनात्मनि ।  
दग्धेन्धन इवार्चिष्मान्निः स्नेह इव दीपकः ॥ 5.86.59 ॥  
व्यपगताखिलकार्यपरम्परः  
सकलदृश्यदशातिगतस्थितिः ।  
प्रणवशान्त्यनुसंसृतिशान्तधी-  
र्विगतमोहमलोऽयमहं स्थितः ॥ 5.86.60 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे इन्द्रियवर्गनिराकरणोपदेशो नाम षडशीतितमः सर्गः ॥ 86 ॥

  सप्ताशीतितमः सर्गः 87

श्रीवसिष्ठ उवाच ।  
एवं कलितवानन्तः प्रशान्तमननैषणः ।  
शनैरुच्चारयंस्तारं प्रणवं प्राप्तभूमिकः ॥ 5.87.1 ॥  
मात्रादिपादभेदेन प्रणवं संस्मरन्यतिः ।  
अध्यारोपापवादेन स्वरूपं शुद्धमव्ययम् ॥ 5.87.2 ॥  
सबाह्याभ्यन्तरान्भागान्स्थूलान्सूक्ष्मतरानपि ।  
त्रैलोक्यसंभवांस्त्यक्त्वा संकल्पाकल्पकल्पितान् ॥ 5.87.13 ॥  
तिष्ठन्नक्षुभिताकारश्चिन्तामणिरिवात्मनि ।  
संपूर्ण इव शीतांशुर्विश्रान्त इव मन्दरः ॥ 5.87.4 ॥  
सुम्भिकारगृहे चक्रं संरोधित इव भ्रमात् ।  
अम्भोधिरिव संपूर्णस्तिमितस्फारनिर्मलः ॥ 5.87.5 ॥  
शान्ततेजस्तमः पुञ्जं विगतार्केन्दुतारकम् ।  
अधूमाभ्ररजः स्वच्छमनन्तं शरदीव खम् ॥ 5.87.6 ॥  
सहप्रणवपर्यन्तदीर्घनिः स्वनतन्तुना ।  
जहाविन्द्रियतन्मात्रजालं गन्धमिवानिलः ॥ 5.87.7 ॥  
ततो जहौ तमोमात्रं प्रतिभातमिवाम्बरे ।  
उत्तिष्ठत्प्रस्फुरद्रूपं प्राज्ञः कोपलवं यथा ॥ 5.87.8 ॥  
प्रतिभातं ततस्तेजो निमेषार्धं विचार्य सः ।  
जहौ बभूव च तदा न तमो न प्रकाशकम् ॥ 5.87.9 ॥  
तामवस्थामथासाद्य मनसा तन्मनस्तृणम् ।  
मनागपि प्रस्फुरितं निमिषार्धादशातयत् ॥ 5.87.10 ॥  
ततोऽङ्ग संविदं स्वस्थां प्रतिभासमुपागताम् ।  
सद्यो जातशिशुज्ञानसमानकलनामलम् ॥ 5.87.11 ॥  
निमेषार्धार्धभागेन कालेन कलनां प्रभुः ।  
जहौ चितश्चेत्यदशां स्पन्दशक्तिमिवानिलः ॥ 5.87.12 ॥  
पश्यन्तीपदमासाद्य सत्तामात्रात्मकं ततः ।  
प्रसुप्तपदमालम्ब्य तस्थौ गिरिरिवाचलः ॥ 5.87.13 ॥  
ततः सुषुप्तसंस्थानं स्थित्वा स्थित्वा विभुर्मनाक् ।  
सुषुप्ते स्थैर्यमासाद्य तुर्यरूपमुपाययौ ॥ 5.87.14 ॥  
निरान्दोऽपि सानन्दः सच्चासच्चापि तत्र सः ।  
आसीन्न किंचित्किंचित्तत्प्रकाशस्तिमिरं यथा ॥ 5.87.15 ॥  
अचिन्मयं चिन्मयं च नेति नेति यदुच्यते ।  
ततस्तत्संबभूवासौ यद्गिरामप्यगोचरः ॥ 5.87.16 ॥  
तदसौ सुरमं स्फारं पदं परमपावनम् ।  
सर्वभावान्तरगतमभूत्सर्वविवर्जितम् ॥ 5.87.17 ॥  
यच्छून्यवादिनां शून्यं ब्रह्म ब्रह्मविदां वरम् ।  
विज्ञानमात्रं विज्ञानविदां यदमलं पदम् ॥ 5.87.18 ॥  
पुरुषः सांख्यदृष्टीनामीश्वरो योगवादिनाम् ।  
शिवः शशिकलाङ्कानां कालः कालैकवादिनाम् ॥ 5.87.19 ॥  
आत्मात्मनस्तद्विदुषां नैरात्म्यं तादृशात्मनाम् ।  
मध्यं माध्यमिकानां च सर्वं सुसमचेतसाम् ॥ 5.87.20 ॥  
यत्सर्वशास्त्रसिद्धान्तो यत्सर्वहृदयानुगम् ।  
यत्सर्वं सर्वगं सार्वं यत्तत्तत्सदसौ स्थितः ॥ 5.87.21 ॥  
यदनुत्तमनिः स्पन्दं दीप्यते तेजसामपि ।  
स्वानुभूत्यैकमात्रं यद्यत्तत्तत्सदसौ स्थितः ॥ 5.87.22 ॥  
यदेकं चाप्यनेकं च साञ्जनं च निरञ्जनम् ।  
यत्सर्वं चाप्यसर्वं च यत्तत्तत्सदसौ स्थितः ॥ 5.87.23 ॥  
अजमजरमनाद्यनेकमेकं  
पदममलं सकलं च निष्कलं च ।  
स्थित इति स तदा नभः स्वरूपा-  
दपि विमलस्थितिरीश्वरः क्षणेन ॥ 5.87.24 ॥

इत्यार्षे श्रीवासिष्ठमहारामायणे वाo देo मोक्षोपायेषूपशमप्रकरणे वीतहव्यनिर्वाणो नाम सप्ताशीतितमः सर्गः ॥ 87 ॥

  अष्टाशीतितमः सर्गः 88

श्रीवसिष्ठ उवाच ।  
प्राप्य संसृतिसीमान्तं दुःखाब्धेः पारमागतः ।  
वीतहव्यः शशामैवमपुनर्मनने मुनिः ॥ 5.88.1 ॥  
तस्मिस्तथोपशान्ते हि परां निर्वृतिमागते ।  
पयःकण इवाम्भोधौ स्वे पदे परिणामिनि ॥ 5.88.2 ॥  
तथैव तिष्ठन्निः स्पन्दः स कायो म्लानिमाययौ ।  
अन्तर्विरसतां प्राप्य मार्गशीर्षान्तपद्मवत् ॥ 5.88.3 ॥  
तस्य देहद्रुमान्तःस्थं त्यक्त्वा हृन्नीडमाययुः ।  
प्रोड्डीय विहगायन्तो यन्त्रोन्मुक्ता इवासवः ॥ 5.88.4 ॥  
भूतेष्वेव प्रतिष्ठानि भूतानि सकलान्यलम् ।  
मांसास्थियन्त्रदेहस्तु वनावनितलेऽवसत् ॥ 5.88.5 ॥  
चिदर्णवप्रतिष्ठा चिद्धातवो धातुषु स्थिताः ।  
स्वे स्वरूपे स्थितं सर्वं मुनावुपशमं गते ॥ 5.88.6 ॥  
एषा ते कथिता राम विचारशतशालिनी ।  
विश्रान्तिर्वीतहव्यस्य प्रज्ञयैनां विवेचय ॥ 5.88.7 ॥  
एवंप्रकारया चार्व्या स्वविचारणयेद्धया ।  
तत्त्वमालोक्य तत्सारमातिष्ठोत्तिष्ठ राघव ॥ 5.88.8 ॥  
यदेतदखिलं राम भवते वर्णितं मया ।  
यदिदं वर्णयाम्यद्य वर्णयिष्यामि यच्च वा ॥ 5.88.9 ॥  
त्रिकालदर्शिना नित्यं चिरं च किल जीवता ।  
विचारितं च दृष्टं च मया तदखिलं स्वयम् ॥ 5.88.10 ॥  
तदेताममलां दृष्टिमवलम्ब्य महामते ।  
ज्ञानमासादय परं ज्ञानान्मुक्तिर्हि लभ्यते ॥ 5.88.11 ॥  
ज्ञानान्निर्दुः खतामेति ज्ञानादज्ञानसंक्षयः ।  
ज्ञानादेव परा सिद्धिर्नान्यस्माद्राम वस्तुतः ॥ 5.88.12 ॥  
ज्ञानेन सकलामाशां विनिकृत्य समन्ततः ।  
शातिताशेषचित्ताद्रिर्वीतहव्यो मुनीश्वरः ॥ 5.88.13 ॥  
वीतहव्यात्मिका संवित्संकल्पजगतीति सा ।  
अनुभूतवती दृश्यमिदमेव च तज्जगत् ॥ 5.88.14 ॥  
वीतहव्यो मनोमात्रं मनोहंत्वमिवैन्द्रियः ।  
मनो जगदिदं कृत्स्नमन्यतानन्यते तु के ॥ 5.88.15 ॥  
अधिगतपरमार्थः क्षीणरागादिदोषः  
सकलमलविकारोपाधिसङ्गाद्यपेतः ।  
चिरमनुसृतमन्तः स्वं स्वभावं विवेकी  
पदममलभनन्तं प्राप्तवान्शान्तशोकः ॥ 5.88.16 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे वीतहव्यविश्रान्तिर्नामाष्टाशीतितमः सर्गः ॥ 88 ॥

  एकोननवतितमः सर्गः 89

श्रीवसिष्ठ उवाच ।  
वीतहव्यवदात्मानं नीत्वा विदितवेद्यताम् ।  
वीतरागभयोद्वेगस्तिष्ठ राघव सर्वदा ॥ 5.89.1 ॥  
त्रिंशद्वर्षसहस्राणि विजहार यथासुखम् ।  
वीतहव्यो वीतशोकस्तथा विहर राघव ॥ 5.89.2 ॥  
अन्ये च राजन्मुनयो ज्ञातज्ञेया महाधियः ।  
यथावसन्स्वराष्ट्रे त्वं तथैवास्व महामते ॥ 5.89.3 ॥  
सुखदुः खक्रमैरात्मा न कदाचन गृह्यते ।  
सर्वगोऽपि महाबाहो किं मुधा परिशोचसि ॥ 5.89.4 ॥  
बहवो विदितात्मानो विहरन्तीह भूतले ।  
न केचन वशं यान्ति दुः खस्याङ्ग भवानिव ॥ 5.89.5 ॥  
स्वस्थो भव भवोदारः समो भव सुखी भव ।  
सर्वगस्त्वं त्वमात्मैव तव नास्ति पुनर्भवः ॥ 5.89.6 ॥  
हर्षामर्षविकाराणां जीवन्मुक्ता भवादृशाः ।  
न केचन वशं यान्ति मृगेन्द्राः शिखिनामिव ॥ 5.89.7 ॥  
श्रीराम उवाच ।  
अनेनैव प्रसङ्गेण संशयोऽयं ममोदितः ।  
शरत्काल इवाम्भोदं तं मे त्वं तनुतां नय ॥ 5.89.8 ॥  
जीवन्मुक्तशरीराणां कथमात्मविदां वर ।  
शक्तयो नेह दृश्यन्ते आकाशगमनादिकाः ॥ 5.89.9 ॥  
श्रीवसिष्ठ उवाच ।  
आकाशगमनादीनि यान्येतानि रघूद्वह ।  
प्रमाणिताः पदार्थानां सहजाः खलु शक्तयः ॥ 5.89.10 ॥  
यद्विचित्रं क्रियाजालं दृश्यते गम्यते पुनः ।  
राम वस्तुस्वभावोऽसौ न तदात्मविदां मतम् ॥ 5.89.11 ॥  
अनात्मविदमुक्तोऽपि नभोविहरणादिकम् ।  
(2) द्रव्यकर्मक्रियाकालशक्त्या प्राप्नोति राघव ॥ 5.89.12 ॥  
(2. व्याख्यानुसारेण मन्त्रक्रियेति पाठो युक्त इत्यवगम्यते.)  
नात्मज्ञस्यैष विषय आत्मज्ञो ह्यात्मवान्स्वयम् ।  
आत्मनात्मनि संतृप्तो नाविद्यामनुधावति ॥ 5.89.13 ॥  
ये केचन जगद्भावास्तानविद्यामयान्विदुः ।  
कथं तेषु किलात्मज्ञस्त्यक्ताविद्यो निमज्जति ॥ 5.89.14 ॥  
अविद्यामपि ये युक्त्या साधयन्ति सुखात्मिकाम् ।  
ते ह्यविद्यामया एव नत्वात्मज्ञास्तथाक्रमाः ॥ 5.89.15 ॥  
तत्त्वज्ञोऽवाप्यतत्त्वज्ञो यः कालद्रव्यकर्मभिः ।  
यथाक्रमं प्रयतते तस्योर्ध्वत्वादि सिद्ध्यति ॥ 5.89.16 ॥  
आत्मवानिह सर्वस्मादतीतो विगतैषणः ।  
आत्मन्येव हि संतुष्टो न करोति न चेहते ॥ 5.89.17 ॥  
न तस्यार्थो नभोगत्या न सिद्ध्या न च भोगकैः ।  
न प्रभावेण नो मानैर्नाशामरणजीवितैः ॥ 5.89.18 ॥  
नित्यतृप्तः प्रशान्तात्मा वीतरागो विवासनः ।  
आकाशसदृशाकारस्तज्ज्ञ आत्मनि तिष्ठति ॥ 5.89.19 ॥  
अशङ्कितोपयातेन दुःखेन च सुखेन च ।  
तृप्यत्यपगतासङ्गो जीवेन मरणेन च ॥ 5.89.20 ॥  
समुद्रः सरितेवान्तः क्रमसंप्राप्तवस्तुना ।  
समेन विषमेणापि तिष्ठत्यात्मानमर्चयन् ॥ 5.89.21 ॥  
नैव तस्य कृतेनार्थो नाकृतेनेह कश्चन ।  
न चास्य सर्वबूतेषु कश्चिदर्थव्यपाश्रयः ॥ 5.89.22 ॥  
यस्तु वाऽभावितात्मापि सिद्धिजालानि वाञ्छति ।  
स सिद्धिसाधकैर्द्रव्यैस्तानि साधयति क्रमात् ॥ 5.89.23 ॥  
सिद्ध्यतीत्थमिदं युक्त्यैवेत्ययं नियतेः क्रमः ।  
त्र्यक्षादिभिः सुरवरैर्व्यर्थीकर्तुं न शक्यते ॥ 5.89.24 ॥  
स्वभाव एष वस्तूनां स्वतः सिद्धिर्हि नान्यतः ।  
नियतिं न जहात्येव शशाङ्क इव शीतताम् ॥ 5.89.25 ॥  
सर्वज्ञोऽपि बहुज्ञोऽपि माधवोऽपि हरोऽपि च ।  
अन्यथा नियतिं कर्तुं न शक्तः कश्चिदेव हि ॥ 5.89.26 ॥  
द्रव्यकालक्रियामन्त्रप्रयोगाणां स्वभावजाः ।  
एतास्ताः शक्तयो राम यद्व्योमगमनादिकम् ॥ 5.89.27 ॥  
यथा विषाणि नघ्नन्ति मदयन्ति मधूनि च ।  
वमयन्ति च शुक्तानि मदनानि फलानि च ॥ 5.89.28 ॥  
तथा स्वबाववशतो द्रव्यकालक्रियाक्रमाः ।  
नियतं साधयन्त्याशु प्रयोगं (1) युक्तियोजिताः ॥ 5.89.29 ॥  
(1. युक्तयोजिताः इति टीकानुगुणः पाठः.)  
एतस्मात्समतीतस्य त्यक्ताविद्यस्य राघव ।  
आत्मज्ञानस्य नास्त्यत्र कर्तृताकर्तृतानघ ॥ 5.89.30 ॥  
द्रव्यदेशक्रियाकालयुक्तयः साधुसंविदः ।  
परमात्मपदप्राप्तौ नोपकुर्वन्ति काश्चन ॥ 5.89.31 ॥  
यस्येच्छा विद्यते काचित्स सिद्धं साधयत्यलम् ।  
आत्मज्ञस्य तु पूर्णस्य नेच्छा संभवति क्वचित् ॥ 5.89.32 ॥  
सर्वेच्छाजालसंशान्तावात्मलाभोदयो हि यः ।  
तद्विरुद्धा कथं कस्मादिच्छा संजायतेऽनघ ॥ 5.89.33 ॥  
यथोदेति च यस्येच्छा स तया यतते तथा ।  
यथाकालं तदाप्नोति ज्ञो वाप्यज्ञतरोऽपि वा ॥ 5.89.34 ॥  
वीतहव्येन यतितं नो ज्ञानेच्छेन किंचन ।  
ज्ञानेच्छेनाशु यतितं प्रोत्थितोऽसौ यथा वने ॥ 5.89.35 ॥  
एवं कालक्रियाकर्मद्रव्ययुक्तिस्वभावजाः ।  
यथेच्छमेव सिद्ध्यन्ति सिद्धयः स्वाः क्रमार्जिताः ॥ 5.89.36 ॥  
याः फलावलयो येन संप्राप्ताः सिद्धिनामिकाः ।  
तास्तेनाधिगता राम निजात्प्रयतनद्रुमात् ॥ 5.89.37 ॥  
महतां नित्यतृप्तानां तज्ज्ञानां भावितात्मनाम् ।  
ईहितं संप्रयातानां नोपकुर्वन्ति सिद्धयः ॥ 5.89.38 ॥  
श्रीराम उवाच ।  
अयं मे संशयो ब्रह्मन्वीतहव्यस्य सा तनुः ।  
क्रव्यादैर्न कथं भुक्ता कथं क्लिन्ना न भूतले ॥ 5.89.39 ॥  
तदैव वीतहव्योऽसौ कथं वनगतः प्रभो ।  
विदेहमुक्ततां शीघ्रं यथावदिति मे वद ॥ 5.89.40 ॥  
श्रीवसिष्ठ उवाच ।  
या संविद्वलिता साधो वासनामलतन्तुना ।  
सुखदुः खदशादाहभागिनी भवतीह सा ॥ 5.89.41 ॥  
निर्मुक्तवासना शुद्धसंविन्मात्रमयी तु सा ।  
तनुस्थिष्टति तच्छेदे शक्ता नेह हि केचन ॥ 5.89.42 ॥  
श्रृणु युक्त्या कया योगी तनुच्छेदादिविभ्रमैः ।  
नाक्रम्यते महाबाहो बहुवर्षशतैरपि ॥ 5.89.43 ॥  
चेतः पदार्थे पतति यस्मिन्यस्मिन्यदा यदा ।  
तन्मयं तद्भवत्याशु तस्मिंस्तस्मिंस्तदा तदा ॥ 5.89.44 ॥  
तथा दृष्टारि हि मनो विकारमुपगच्छति ।  
दृष्टमित्रं सुहृद्यत्वं स्वयमित्यनुभूयते ॥ 5.89.45 ॥  
रागद्वेषविहीने तु पथिके पादपे गिरौ ।  
भवत्यारगद्वेषं च स्वयमित्यनुभूयते ॥ 5.89.46 ॥  
मृष्टे लौल्यमुपादत्ते दुर्भोज्य याति निः स्पृहम् ।  
वैरस्यं याति कटुनि स्वयमित्यनुभूयते ॥ 5.89.47 ॥  
समसंविद्विलासाढ्ये यद्यदा यतिदेहके ।  
हिंस्रचेतः पतत्याशु समतामेति तत्तदा ॥ 5.89.48 ॥  
समसङ्गविमुक्तत्वाच्छेदादौ न प्रवर्तते ।  
पान्थो व्यर्थं पथि ग्रामे यथा ग्रामीणकर्मणि ॥ 5.89.49 ॥  
योगिदेहसमीपात्तु गत्वा प्राप्नोति हिंस्रताम् ।  
यद्यद्भवति तत्राशु तथारूपं न संशयः ॥ 5.89.50 ॥  
इति हिंस्रैर्मृगव्याघ्रसिंहकीटसरीसृपैः ।  
न च्छिन्ना वीतहव्यस्य तनुर्भूतलशालिनी ॥ 5.89.51 ॥  
सर्वत्र विद्यते संवित्काष्ठलोष्टोपलादिके ।  
सत्तासामान्यरूपेण संस्थिता मूकबालवत् ॥ 5.89.52 ॥  
पोप्लूयमाना तरला केवलं परिदृश्यते ।  
तन्वी पुर्यष्टकेष्वेव प्रतिबिम्बजलेष्विव ॥ 5.89.53 ॥  
तेन भूजलवाय्वग्निसंवित्त्या समरूपया ।  
निर्विकारं तनुर्नीता वीतहव्यस्य राघव ॥ 5.89.54 ॥  
अन्यच्च श्रृणु मे राम स्पन्दो नाशस्य कारणम् ।  
विकारः स च चित्तोत्थो वातजो वा जगत्स्थितौ ॥ 5.89.55 ॥  
प्राणानां प्राणनं स्पन्दस्तच्छान्तौ ते दृषत्समाः ।  
यतः स्थिता धारणया तेनानष्टास्य सा तनुः ॥ 5.89.56 ॥  
सबाह्याभ्यन्तरं स्पन्दश्चित्तजो वातजोऽथवा ।  
न यस्य विद्यते तस्य तूरस्थौ प्रकृतिक्षयौ ॥ 5.89.57 ॥  
सबाह्याभ्यन्तरे शान्ते स्पन्दे तत्त्वविदां वर ।  
धातवः संस्थितिं देहे न त्यजन्ति कदाचन ॥ 5.89.58 ॥  
संशान्ते देहप्रस्पन्दे चित्तवातमये तथा ।  
धातवो मैरवं स्थैर्यं यान्ति संस्तम्भितात्मकाः ॥ 5.89.59 ॥  
तथा च दृश्यते लोके स्पन्दशान्तौ दृढा स्थितिः ।  
दारूणामिव धीराणां शवाङ्गानामचोपता ॥ 5.89.60 ॥  
इति वर्षसहस्राणि देहा जगति योगिनाम् ।  
न क्लिद्यन्ते न भिद्यन्ते मग्नवज्जलदा इव ॥ 5.89.61 ॥  
तदैव वीतहव्योऽसौ श्रृणु किं नोपशान्तवान् ।  
देहमुत्सृज्य तत्त्वज्ञो ज्ञातज्ञेयवतां वरः ॥ 5.89.62 ॥  
ये हि विज्ञातविज्ञेया वीतरागा महाधियः ।  
विच्छिन्नग्रन्थयः सर्वे ते स्वतन्त्रास्तनौ स्थिताः ॥ 5.89.63 ॥  
दैवं वापि च कर्माणि प्राक्तनान्यैहिकानि च ।  
वासना वा न तेषां तच्चेतो नियमयन्त्यलम् ॥ 5.89.64 ॥  
तेन तत्त्वविदां तात काकतीलीयवन्मनः ।  
यद्यद्भावयति क्षिप्रं तत्तदाशु करोत्यलम् ॥ 5.89.65 ॥  
काकतालीययोगेन वीतहव्यस्य संविदा ।  
सांप्रतं जीवितं बुद्धं तदेवाशु स्थिरीकृतम् ॥ 5.89.66 ॥  
यदा तु तस्य प्रतिभा विदेहोन्मुक्ततां गता ।  
तदा विदेहमुक्तोऽभुदसौ स्वातन्त्र्यसंस्थितिः ॥ 5.89.67 ॥  
विगतवासनमाशु विपाशता-  
मुपगतं मन आत्मतयोदितम् ।  
यदभिवाञ्छति तद्भवति क्षणा-  
त्सकलशक्तिमयो हि महेश्वरः ॥ 5.89.68 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषुपशमप्रकरणे सद्विलासविचारयोगोपदेशो नामैकोननवतितमः सर्गः ॥ 89 ॥

  नवतितमः सर्गः 90

श्रीवसिष्ठ उवाच ।  
यदा ह्यस्तंगतप्रायं जातं चित्तं विचारतः ।  
तदा हि वीतहव्यस्य जाता मैत्र्यादयो गुणाः ॥ 5.90.1 ॥  
श्रीराम उवाच ।  
विचाराब्युदयाच्चित्तस्वरूपेऽन्तर्हिते मुने ।  
मैत्र्यादयो गुणा जाता इत्युक्तं किं त्वया प्रभो ॥ 5.90.2 ॥  
ब्रह्मण्यस्तं गते चित्ते कस्य मैत्र्यादयो गुणाः ।  
क्व वा परिस्फुरन्तीति वद मे वदतां वर ॥ 5.90.3 ॥  
श्रीवसिष्ठ उवाच ।  
द्विविधश्चित्तनाशोऽस्ति सरूपोऽरूप एव च ।  
जीवन्मुक्तः सरूपः स्यादरूपो देहमुक्तिजः ॥ 5.90.4 ॥  
चित्तसत्तेह दुःखाय चित्तनाशः सुखाय तु ।  
चित्तसत्तां क्षयं नीत्वा चित्तं नाशमुपानयेत् ॥ 5.90.5 ॥  
तामसैर्वासनाजालैर्व्याप्तं यज्जन्मकारणम् ।  
विद्यमानं मनो विद्धि तद्दुः खायैव केवलम् ॥ 5.90.6 ॥  
प्राक्तनं गुणसंभारं ममेति बहु मन्यते ।  
यत्तु चित्तमतत्त्वज्ञं दुःखितं जीव उच्यते ॥ 5.90.7 ॥  
विद्यमानं मनो यावत्तावद्दुःखक्षयः कुतः ।  
मनस्यस्तं गते जन्तोः संसारोऽस्तमुपागतः ॥ 5.90.8 ॥  
दुःखमूलमवष्टब्धमस्मिन्नेव विनिश्चलम् ।  
विद्यमानं मनो विद्धि दुःखवृक्षवनाङ्कुरम् ॥ 5.90.9 ॥  
श्रीराम उवाच ।  
नष्टं कस्यम नो ब्रह्मन्नष्टं वा कीदृसं भवेत् ।  
कीदृशश्चास्य नाशः स्यात्सत्ता नाशस्य कीदृशी ॥ 5.90.10 ॥  
श्रीवसिष्ठ उवाच ।  
चेतसः कथिता सत्ता मया रघुकुलोद्बह ।  
अस्य नाशमिदानीं त्वं श्रृणु प्रश्रविदां वर ॥ 5.90.11 ॥  
सुखदुः खदशा धीरं साम्यान्न प्रोद्धरन्ति यम् ।  
निःश्वासा इव शैलेन्द्रं चित्तं तस्य मृतं विदुः ॥ 5.90.12 ॥  
अयं सोहमयं नाहमिति चिन्ता नरोत्तमम् ।  
खर्वीकरोति यं नान्तर्नष्टं तस्य मनो विदुः ॥ 5.90.13 ॥  
आपत्कार्पण्यमुत्साहो मदो मान्द्यं महोत्सवः ।  
यं नयन्ति न वैरूप्यं तस्य नष्टं विदुर्मनः ॥ 5.90.14 ॥  
एष साधो मनोनाशो नष्टं चेह मनो भवेत् ।  
चित्तनाशदशा चैषा जीवन्मुक्तस्य विद्यते ॥ 5.90.15 ॥  
मनस्तां मूढतां विद्धि यदा नश्यति सानघ ।  
चित्तनाशाभिधानं हि तदा सत्त्वमुदेत्यलम् ॥ 5.90.16 ॥  
तस्य सत्त्वविलासस्य चित्तनाशस्य राघव ।  
जीवन्मुक्तस्वभावस्य कैश्चिच्चित्ताभिधा कृता ॥ 5.90.17 ॥  
मैत्र्यादिभिर्गुणैर्युक्तं भवत्युत्तमवासनम् ।  
भूयो जन्मविनिर्मुक्तं जीवन्मुक्तमनोऽनघ ॥ 5.90.18 ॥  
व्याप्तं वासनया यत्स्याद्भूया जननमुक्तया ।  
जीवन्मुक्तमनः सत्ता राम तत्सत्त्वमुच्यते ॥ 5.90.19 ॥  
संप्रत्येवानुभूतत्वात्सत्त्वाप्त्या तन्वसंयुतः ।  
सरूपोऽसौ मनोनाशो जीवन्मुक्तस्य विद्यते ॥ 5.90.20 ॥  
मैत्र्यादयोऽथ मुदिताः शशाङ्क इव दीप्तयः ।  
जीवन्मुक्तमनोनाशे सर्वदा सर्वथा स्थिताः ॥ 5.90.21 ॥  
जीवन्मुक्तमनोनाशे सत्त्वनाम्नि हिमालये ।  
वसन्त इव मञ्जर्यः स्फुरन्ति गुणसंपदः ॥ 5.90.22 ॥  
अरूपस्तु मनोनाशो यो मयोक्तो रघुद्वह ।  
विदेहमुक्त एवासौ विद्यते निष्कलात्मकः ॥ 5.90.23 ॥  
समग्राग्र्यगुणाधारमपि सत्त्वं प्रलीयते ।  
विदेहमुक्ते विमले पदे परमपावने ॥ 5.90.24 ॥  
विदेहमुक्तविषये तस्मिन्सत्त्वक्षयात्मके ।  
चित्तनाशे विरूपाख्ये न किंचिदपि विद्यते ॥ 5.90.25 ॥  
न गुणा नागुणास्तत्र न श्रीर्नाश्रीर्न लोलता ।  
न चोदयो नास्तमयो न हर्षामर्षसंविदः ॥ 5.90.26 ॥  
न तेजो न तमः किंचिन्न संध्या दिनरात्रयः ।  
न दिसो न च वाकाशो नाधो नानर्थरूपता ॥ 5.90.27 ॥  
न वासना न रचना नेहानीहे न रञ्जना ।  
न सत्ता नापि वाऽसत्ता नच साध्यं हि तत्पदम् ॥ 5.90.28 ॥  
अतमस्तेजसा व्योम्ना वितारेन्द्वर्कवायुना ।  
तत्समं शरदच्छेन निः संध्येनारजस्त्विषा ॥ 5.90.29 ॥  
ये हि पारं गता बुद्धेः संसाराचरणस्य च (1) ।  
(1. संसारडम्बरस्य च इति पाठः.)  
तेषां तदास्पदं स्फारं पवनानामिवाम्बरम् ॥ 5.90.30 ॥  
संशान्तदुःखमजडात्मकमेव सुप्त-  
मानन्दमन्थरमपेतरजस्तमो यत् ।  
आकाशकोशतनवोऽतनवो महान्त-  
स्तस्मिन्पदे गलितचित्तलवा वसन्ति ॥ 5.90.31 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे चित्तोपदेशविचारयोगोपदेशो नाम नवतितमः सर्गः ॥ 90 ॥

  एकनवतितमः सर्गः 91

श्रीराम उवाच ।  
परमाकाशकोसाद्रिरूढलोकान्तरद्रुमम् ।  
तारकापुष्पशबलं देवासुरविहंगमम् ॥ 5.91.1 ॥  
विद्युन्मञ्जरितोपान्तनीलनीरदपल्लवम् ।  
सर्वर्तुरम्यचन्द्रार्कगणरम्यकदन्तुरम् ॥ 5.91.2 ॥  
सप्ताब्धिवापीवलितं सरिच्छतमनोहरम् ।  
चतुर्दशविधानन्तभूतजातोपजीवितम् ॥ 5.91.3 ॥  
जगत्काननमाक्रम्य स्थितायाः कृतजालकम् ।  
ब्रह्मन्संसृतिमृद्वीकालताया वितताकृतेः ॥ 5.91.4 ॥  
जरामरणपर्वायाः सुखदुःखफलावलेः ।  
(1) आरूढमूलमालाया मोहसेकजलाञ्जलेः ॥ 5.91.5 ॥  
(1. प्ररूढेति पाठः.)  
किं बीजमथ बीजस्य तस्य किं बीजमुच्यते ।  
अथ तस्यापि किं बीजं बीजं तस्यापि किं भवेत् ॥ 5.91.6 ॥  
सर्वमेतत्समासेन पुनर्बोधविवृद्धये ।  
सिद्धये ज्ञानसारस्य वद मे वदतांवर ॥ 5.91.7 ॥  
श्रीवसिष्ठ उवाच ।  
अन्तर्लीनघनारम्भशुभाशुभमहाङ्कुरम् ।  
संसृतिव्रततेर्बीजं शरीरं विद्धि राघव ॥ 5.91.8 ॥  
शाखाप्रतानगहना फलपल्लवशालिनी ।  
तेनेयं भवति स्फीता शरदीव वसुन्धरा ॥ 5.91.9 ॥  
भावाभावदशाकोशं दुःखरत्नसमुद्गकम् ।  
बीजमस्य शरीरस्य चित्तमाशावशानुगम् ॥ 5.91.10 ॥  
चित्तादिदमुदेत्युच्चैः सदसच्चाङ्गजालकम् ।  
तथा चैतत्स्वयं स्वप्नसंभ्रमेष्वनुभूयते ॥ 5.91.11 ॥  
यथा गन्धर्वसंकल्पात्पुरमेवं हि चेतसः ।  
सवातायनमाकारभासुरं जायते वपुः ॥ 5.91.12 ॥  
यदिदं किंचिदाभोगि जागतं दृश्यतां गतम् ।  
रूपं तच्चेतसः स्फारं घटादित्वं मृदो यथा ॥ 5.91.13 ॥  
द्वे बीजे चित्तवृक्षस्य वृत्तिव्रततिधारिणः ।  
एकं प्राणपरिस्पन्दो द्वितीयं दृढभावना ॥ 5.91.14 ॥  
यदा प्रस्पन्दते प्राणो नाडीसंस्पर्शनोद्यतः ।  
तदा संवेदनमयं चित्तमाशु प्रजायते ॥ 5.91.15 ॥  
यदा न स्पन्दते प्राणः शिरासरणिकोटरे ।  
असंवित्तिवशात्तेन चित्तमन्तर्न जायते ॥ 5.91.16 ॥  
प्राणस्पन्दनमेवेदं चित्तद्वारेण दृश्यते ।  
जगन्नामागतं व्योम्नि नीलत्वादिवदीदृशम् ॥ 5.91.17 ॥  
प्राणस्पन्दनसुप्ता च तच्छान्तिः शान्तिरुच्यते ।  
प्राणसंस्पन्दनात्संविद्याति वीटेव चोदिता ॥ 5.91.18 ॥  
संवित्स्फुरति देहेषु प्राणस्पन्दप्रबोधिता ।  
चक्रावर्तैरङ्गणेषु करताडिता ॥ 5.91.19 ॥  
सती सर्वगता संवित्प्राणस्पन्देन बोध्यते ।  
सूक्ष्मात्सूक्ष्मतराकारा गन्धलेखेव वायुना ॥ 5.91.20 ॥  
संवित्संरोधने श्रेयः परमं विद्धि राघव ।  
कारणाक्रमणं यत्र क्षोभस्तत्र न विद्यते ॥ 5.91.21 ॥  
संवित्समुदितैवाशु याति संवेद्यमादरात् ।  
संवेदनादनन्तानि ततो दुःखानि चेतसः ॥ 5.91.22 ॥  
संसुप्तान्तरबोधाय संवित्संतिष्ठते यदा ।  
लब्धं भवति लब्धव्यं तदा तदमलं पदम् ॥ 5.91.23 ॥  
तस्मात्प्राणपरिस्पन्दैर्वासनाचोदनैस्तथा ।  
नो चेत्संविदमुच्छूनां करोषि तजजो भवान् ॥ 5.91.24 ॥  
संविदुच्छूनतां चित्तं विद्धि तेनेदमाततम् ।  
अनर्थजालमालूनविशीर्णजनजीवकम् ॥ 5.91.25 ॥  
योगिनश्चित्तशान्त्यर्थं कुर्वन्ति प्राणरोधनम् ।  
प्राणायामैस्तथा ध्यानैः प्रयोगैर्युक्तिकल्पितैः ॥ 5.91.26 ॥  
चित्तोपशान्तिफलदं परमं साम्यकारणम् ।  
सुभगं संविदः स्वास्थ्यं प्राणसंरोधनं विदुः ॥ 5.91.27 ॥  
ज्ञानवद्भिः प्रकटितामनुभूतां च राघव ।  
चित्तस्योत्पत्तिमपरां वासनाजीवितां श्रृणु ॥ 5.91.28 ॥  
दृढभावनया त्यक्तपूर्वापरविचारणम् ।  
यदादानं पदार्थस्य वासना सा प्रकीर्तिता ॥ 5.91.29 ॥  
भावितस्तीव्रसंवेगादात्मना यत्तदेव सः ।  
भवत्यशु महाबाहो विगतेतरसंस्मृतिः ॥ 5.91.30 ॥  
तादृग्रूपः स पुरुषो वासनाविवशीकृतः ।  
यत्पश्यति तदेतत्तत्सद्वस्त्विति विमुह्यति ॥ 5.91.31 ॥  
वासनावेगवैवश्यात्स्वरूपं प्रजहाति तत् ।  
भ्रान्तं पश्यति दुर्दृष्टिः सर्वं मदवशादिव ॥ 5.91.32 ॥  
असम्यग्ज्ञानवानेव भवत्याधिपरिप्लतः ।  
अन्तस्थया वासनया विषेणेव वशीकृतः ॥ 5.91.33 ॥  
असम्यग्दर्शनं यस्मादनात्मन्यात्मभावनम् ।  
यदवस्तुनि वस्तुत्वं तच्चित्तं विद्धि राघव ॥ 5.91.34 ॥  
दृढाभ्यासपदार्थैकवासनादतिचञ्चलम् ।  
चित्तं संजायते जन्मजरामरणकारणम् ॥ 5.91.35 ॥  
यदा न वास्यते किंचिद्धेयोपादेयरूपि यत् ।  
स्थीयते सकलं त्यक्त्वा तदा चित्तं न जायते ॥ 5.91.36 ॥  
अवासनत्वात्सततं यदा न मनुते मनः ।  
अमनस्ता तदोदेति परमोपशमप्रदा ॥ 5.91.37 ॥  
यदा किंचिन्न संवित्तौ स्फुरत्यभ्रमिवाम्बरे ।  
तदा पद्म इवाकाशे चित्तमन्तर्न जायते ॥ 5.91.38 ॥  
यदा न भाव्यते भावः क्वचिज्जगति वस्तुनि ।  
तदा हृदम्बरे शून्ये कथं चित्तं प्रजायते ॥ 5.91.39 ॥  
एतावन्मात्रकं मन्ये रूपं चित्तस्य राघव ।  
यद्भावनं वस्तुनोऽन्तर्वस्तत्वेन रसेन च ॥ 5.91.40 ॥  
न किंचित्कल्पनायोग्यं दृश्यं भावयतस्ततः ।  
आकाशकोशस्वच्छस्य कुतश्चित्तोदयो भवेत् ॥ 5.91.41 ॥  
यदभावनामास्थाय यदभावस्य भावनम् ।  
यद्यथावस्तुदर्शित्वं तदचित्तत्वमुच्यते ॥ 5.91.42 ॥  
सर्वमन्तः परित्यज्य शीतलाशयवर्ति यत् ।  
वृत्तिस्थमपि तच्चित्तमसद्रूपमुदाहृतम् ॥ 5.91.43 ॥  
वासनाया रसाध्यानाद्रागो यस्य न विद्यते ।  
तस्य चित्तमचित्तत्वं गतं सत्त्वं तदुच्यते ॥ 5.91.44 ॥  
घना न वासना यस्य पुनर्जननकारिणी ।  
जीवन्मुक्तः स सत्त्वस्थश्चक्रभ्रमवदास्थितः ॥ 5.91.45 ॥  
भृष्टबीजोपमा येषां पुनर्जननवर्जिता ।  
वासनारसनिर्हीना जीवन्मुक्ता हि ते स्थिताः ॥ 5.91.46 ॥  
सत्त्वरूपपरिप्राप्तचित्तास्ते ज्ञानपारगाः ।  
अचित्ता इति कथ्यन्ते देहान्ते व्योमरूपिणः ॥ 5.91.47 ॥  
द्वे बीजे राम चित्तस्य प्राणस्पन्दनवासने ।  
एकस्मिंश्च तयोः क्षीणे क्षिप्रं द्वे अपि नश्यतः ॥ 5.91.48 ॥  
मिथः कारणमेते हि बीजे जन्मनि चेतसः ।  
जलाङ्गीकरणे राम जलाशयघटाविव ॥ 5.91.49 ॥  
घना न वासना यस्य पुनर्जननकारिणी ।  
बीजाङ्कुरवदेते हि संस्थिते तिलतैलवत् ॥ 5.91.50 ॥  
अविनाभाविनी नित्यं कालाकाङ्क्षिक्रमे तथा ।  
सर्वमुत्पादयत्येतच्चित्तकः संविदात्मकः ॥ 5.91.51 ॥  
यथाप्राणेन्द्रियानन्दमानन्दपवनावुभौ ।  
चित्तस्योत्पादिके सार्धं यदैते वासने तदा ॥ 5.91.52 ॥  
आमोदपुष्पवत्तैलतिलवच्च व्यवस्थिते ।  
वासनावशतः प्राणस्पन्दस्तेन च वासना ॥ 5.91.53 ॥  
जायते चित्तबीजस्य तेन बीजाङ्कुरक्रमः ।  
वासनोत्प्लवमानत्वात्संवित्प्रक्षोभकर्मणा ॥ 5.91.54 ॥  
प्राणस्पन्दं बोधयति तेन चित्तं प्रजायते ।  
प्राणः स्पन्दनधर्मित्वात्सपन्दते स्पृष्टद्गुणः ॥ 5.91.55 ॥  
संविदं बोधयंस्तेन चित्तबालः प्रजायते ।  
एवं हि वासनाप्राणस्पन्दौ द्वौ तस्य कारणम् ॥ 5.91.56 ॥  
तयोरेकक्षये नाशो द्वोयश्चित्तस्य राघव ।  
सुखदुःखमनः स्पन्दं शारीरकबृहत्फलम् ॥ 5.91.57 ॥  
कार्यपल्लविताकारं कृतिव्रततिवेष्टितम् ।  
तृष्णाकृष्णाहिवलितं रागरोगबकालयम् ॥ 5.91.58 ॥  
अज्ञानमूलं सुदृढं लीनेन्द्रियविहंगमम् ।  
वासना क्षयमानीता चित्तवृक्षं क्षणेन हि ॥ 5.91.59 ॥  
प्रपातयति वातौघः कालपक्वफलं यथा ।  
पाण्डुरीकृतसर्वाशं स्थगिताखिलदर्शनम् ॥ 5.91.60 ॥  
विलोलजलदाकारमज्ञानावकरोत्थितम् ।  
तृष्णातृणलवव्याप्तं स्तम्भाकृति शरीरकम् ॥ 5.91.61 ॥  
स्फुरत्तनु तनुक्षुब्धं सुखमुत्प्लवनं प्रति ।  
अन्तः स्थितमहालोकमपश्यत्प्रविलीयते ॥ 5.91.62 ॥  
पवनस्पन्दरोधाच्च राम चित्तरजः क्षणात् ।  
वासनाप्राणपवनस्पन्दयोरनयोर्द्वयोः ॥ 5.91.63 ॥  
संवेद्यं बीजमित्युक्तं स्फुरतस्तौ यतस्ततः ।  
हृदि संवेद्यमाप्यैव प्राणस्पन्दोऽथ वासना ॥ 5.91.64 ॥  
उदेति तस्मात्संवेद्यं कथितं बीजमेतयोः ।  
संवेद्यसंपरित्यागात्प्राणस्पन्दनवासने ॥ 5.91.65 ॥  
समूलं नश्यतः क्षिप्रं मूलच्छेदादिव द्रुमः ।  
संविदं विद्धि संवेद्यं बीजं धीरतया विना ॥ 5.91.66 ॥  
न संभवति संवेद्यं तैलहीनस्तिलो यथा ।  
न बहिर्नान्तरे किंचित्संवेद्यं विद्यते पृथक् ॥ 5.91.67 ॥  
संवित्स्फुरन्ती संकल्पात्सवेद्यं पश्यति स्वतः ।  
स्वप्ने यथात्ममरणं तथा देशान्तरस्थितिः ॥ 5.91.68 ॥  
स्वचमत्कारयोगेन संवेद्यं संविदस्तथा ।  
स्ववेदनं स्वसंकल्पात्संविदो यत्र वर्तते ॥ 5.91.69 ॥  
जगज्जालमतो भाति तदिदं रघुनन्दन ।  
यथा बालस्य वेतालः (1) स्वसंकल्पोद्भवाद्भवेत् ॥ 5.91.70 ॥  
(1. ससङ्कल्पोद्भवात् इति पाठः.)  
पुरुषत्वं यथा स्थाणोः संवेद्यं संविदस्तथा ।  
यथा चन्द्रार्करश्मीनां दण्डता रेणुता तथा ॥ 5.91.71 ॥  
यथा नौस्थाचलस्पन्दः संवेद्यं संविदस्तथा ।  
एतन्मिथ्या हि दुर्ज्ञानं सम्यग्ज्ञानाद्विलीयते ॥ 5.91.72 ॥  
रज्ज्वामिव भुजङ्गत्वं द्वीन्दुत्वं स्वीक्षितादिव ।  
शुद्धैव संवित्त्रिजगत्संवेद्यं नान्यदस्त्यलम् ॥ 5.91.73 ॥  
इत्यन्तर्निश्चयो रूढः सम्यग्ज्ञानं विदुर्बुधाः ।  
पूर्वं दृष्टमष्टष्टं वा यदस्याः प्रतिभासते ॥ 5.91.74 ॥  
संविदस्तत्प्रयत्नेन मार्जनीयं विजानता ।  
तदमार्जममात्रं हि महासंसारसंगतम् ॥ 5.91.75 ॥  
तत्प्रमार्जनमात्रं तु मोक्ष इत्यनुभूयते ।  
संवेदनमनन्ताय दुःखाय जननात्मने ॥ 5.91.76 ॥  
असंवित्तिरजाड्यस्था सुखायाजननात्मने ।  
अजडो गलितानन्दस्त्यक्तसंवेदेनो भव ।  
असंवेद्यप्रबुद्धात्मा यस्तु स त्वं रघूद्वह ॥ 5.91.77 ॥  
श्रीराम उवाच ।  
अजडश्चाप्यसंवित्तिः कीदृशो भवति प्रभो ।  
असंवित्तौ च जाड्यं तत्कथं वा विनिवर्तते ॥ 5.91.78 ॥  
श्रीवसिष्ठ उवाच ।  
यः सर्वत्रानवस्थास्थो विश्रान्तास्थो न कुत्रचित् ।  
जीवो न विन्दते किंचिदसंविदजडो हि सः ॥ 5.91.79 ॥  
संविद्वस्तुदृशालम्बः स यस्येह न विद्यते ।  
सोऽसंविदजडः प्रोक्तः कुर्वन्कार्यशतान्यपि ॥ 5.91.80 ॥  
संवेद्येन हृदाकाशो मनागपि न लिप्यते ।  
यस्यासावजडा संविज्जीवन्मुक्तश्च कथ्यते ॥ 5.91.81 ॥  
यदा न भाव्यते किंचिन्निर्वासनतयात्मनि ।  
बालमूकादिविज्ञानमिव च स्थीयते स्थिरम् ॥ 5.91.82 ॥  
तदा जाड्यविनिर्मुक्तमच्छवेदनमाततम् ।  
आश्रितं भवति प्राज्ञो यस्माद्भूयो न लिप्यते ॥ 5.91.83 ॥  
समस्तवासनात्यागी निर्विकल्पसमाधितः ।  
नीलत्वमिव खात्स्फार आनन्दः संप्रवर्तते ॥ 5.91.84 ॥  
योगिनस्तत्र तिष्ठन्ति संवेदनमसंविदः ।  
तन्मयत्वादनाद्यन्तं तदप्यन्तर्विलीयते ॥ 5.91.85 ॥  
गच्छंस्तिष्ठन्स्पृशञ्जिघ्रन्नपि तेन स उच्यते ।  
अजडो गलितानन्दस्त्यक्तसंवेदनः सुखी ॥ 5.91.86 ॥  
एतां दृष्टिमवष्टभ्य कष्टया यत्नचेष्टया ।  
तर दुः खाम्बुधेः पारमपारगुणसागर ॥ 5.91.87 ॥  
यथा बीजाद्बृहद्वृक्षो व्योम व्याप्नोति कालतः ।  
तथैवेदं स्वसंकल्पात्संवेद्यमसदुत्थितम् ॥ 5.91.88 ॥  
यदा संकल्प्य संकल्प्य संवित्स्वं विन्दते वपुः ।  
तदास्य जन्मजालस्य सैव गच्छति बीजताम् ॥ 5.91.89 ॥  
जनयित्वात्मनात्मानं मोहयित्वा पुनः पुनः ।  
स्वयं मोक्षं नयत्यन्तः संवित्स्वं विद्धि राघव ॥ 5.91.90 ॥  
यदेव भावयत्येषा तदेव भवति क्षणात् ।  
न भवद्भूमिकामुक्ता समायाति चिरद्वाषु ॥ 5.91.91 ॥  
देवो नासौ सुरो रक्षो यक्षः किं किन्नरो जनः ।  
आत्मैवाद्यविलासिन्या जगन्नाट्यं प्रनृत्यति ॥ 5.91.92 ॥  
बद्ध्वात्मानं रुदित्वा च कोशकारकृमिर्यथा ।  
चिरात्केवलतामेति स्वयं संवित्स्वभावतः ॥ 5.91.93 ॥  
जगज्जलधिजालानां संविज्जलमलं गता ।  
एषैवापूर्वदिक्वक्रं स्फुरत्यद्र्यादितां गता ॥ 5.91.94 ॥  
द्यौः क्षमा वायुराकाशं पर्वताः सरितो दिशः ।  
इत्यस्या वीचयः प्रोक्ताः संवित्सलिलसंतते ॥ 5.91.95 ॥  
संविन्मात्रं जगत्सर्वं द्वितीया नास्ति कल्पना ।  
इत्येव सम्यग्ज्ञानेन संविद्गच्छति नान्यताम् ॥ 5.91.96 ॥  
यदा न विन्दते किंचित्स्पन्दते न न वेपते ।  
स्वात्मन्येव स्थितिं याति संविन्नो लिप्यते तदा ॥ 5.91.97 ॥  
अथास्याः संविदो राम सन्मात्रं बीजमुच्यते ।  
संविन्मात्रादुदेत्येषा प्राकाश्यमिव तेजसः ॥ 5.91.98 ॥  
द्वे रूपे तत्र सत्ताया एकं नानाकृति स्थितम् ।  
द्वितीयमेकरूपं तु विभागोऽयं तयोः श्रृणु ॥ 5.91.99 ॥  
घटता पटता चैव त्वत्ता मत्तेति कथ्यते ।  
सत्तारूपविभागेन यत्तन्नानाकृति स्थितम् ॥ 5.91.100 ॥  
विभागं तु परित्यज्य सत्तैकात्मतया ततम् ।  
सामान्येनैव सत्ताया रूपमेकमुदाहृतम् ॥ 5.91.101 ॥  
विशेषं संपरित्यज्य सन्मात्रं यदलेपकम् ।  
एकरूपं महारूपं सत्तायास्तत्पदं विदुः ॥ 5.91.102 ॥  
रूपं नानाकृतित्वेन सत्ताया न कदाचन ।  
असंवद्यं संभवति तस्मादेतदवस्तुकम् ॥ 5.91.103 ॥  
एकरूपं तु यद्रूपं सत्ताया विमलात्मकम् ।  
न कदाचन तद्याति नाशं नापि च विस्मृतिम् ॥ 5.91.104 ॥  
कालसत्ता कलासत्ता वस्तुसत्तेयमित्यपि ।  
विभागकलनां त्यक्त्वा सन्मात्रैकपरो भव ॥ 5.91.105 ॥  
कालसत्ता स्वसत्ता च प्रोन्मुक्तकलना सती ।  
यद्यप्युत्तमसद्रूपा तथाप्येषा न वास्तवी ॥ 5.91.106 ॥  
विभागकलना यत्र विभिन्नपददायिनी ।  
नानाताकारणं दृष्टा तत्कथं पावनं भवेत् ॥ 5.91.107 ॥  
सत्तासामान्यमेवैकं भावयत्सकलं वपुः ।  
परिपूर्णपरानन्दी तिष्ठाभरितदिग्भरः ॥ 5.91.108 ॥  
सत्ता सामान्यमात्रस्य या कोटिः कोविदेश्वर ।  
सैवास्य बीजतां याता तत एव प्रवर्तते ॥ 5.91.109 ॥  
सत्तासामान्यपर्यन्ते यत्तत्कलनयोज्झितम् ।  
पदमाद्यमनाद्यन्तं तस्य बीजं न विद्यते ॥ 5.91.110 ॥  
सत्ता लयं याति यत्र निर्विकारं च तिष्ठति ।  
भूयो नावर्तते दुःखे तत्र लब्धपदः पुमान् ॥ 5.91.111 ॥  
तद्धेतुः सर्वहेतूनां तस्य हेतुर्न विद्यते ।  
संसारः सर्वसाराणां तस्मात्सारं न विद्यते ॥ 5.91.112 ॥  
तस्मिंश्चिद्दर्पणे स्फारे समस्ता वस्तुदृष्टयः ।  
इमास्ताः प्रतिबिम्बन्ति सरसीव तटद्रुमाः ॥ 5.91.113 ॥  
सर्वे भावा इमे तत्र स्वदन्ते (1) साधुवारिधेः ।  
(1. अत्र स्वादुवारिधेः इति टीकाकृदभिमतः पाठः स एव समीचीनः.)  
षड्रसा इव जिह्वायाः प्रकटत्वं प्रयान्ति च ॥ 5.91.114 ॥  
तस्मादच्छतरस्यापि चिदाकाशस्य वै पदम् ।  
सर्वेषां स्वादुजातीनामलमास्वादनं च तत् ॥ 5.91.115 ॥  
जायते वर्तते चैव वर्धते स्पृश्यतेऽथ वा ।  
तिष्ठन्ति च गलन्तीह तत्राङ्ग जगतां गणाः ॥ 5.91.116 ॥  
तत्तद्गुरु गरिष्ठानां तत्तल्लघु लघीयसाम् ।  
तत्तत्स्थूलं स्थविष्ठानामणीयस्तदणीयसाम् ॥ 5.91.117 ॥  
दवीयसां दविष्ठं तदन्तिकानां तदन्तिकम् ।  
कनीयसां कनीयस्तत्तज्ज्येष्ठं ज्यायसामपि ॥ 5.91.118 ॥  
तेजसामपि तत्तेजस्तमसामपि तत्तमः ।  
वस्तूनामपि तद्वस्तु दिशामप्यङ्ग दिक्परा ॥ 5.91.119 ॥  
तन्न किंचिच्च किंचिच्च तत्तदस्तीव नास्ति च ।  
तत्तद्दृश्यमदृश्यं च तत्तदस्मि न चास्मि च ॥ 5.91.120 ॥  
राम सर्वप्रयत्नेन तस्मिन्परमपावने ।  
पदे स्थितिमुपायासि यथा कुरु तथानघ ॥ 5.91.121 ॥  
तदमलमजरं तदात्मतत्त्वं  
तदवगतावुपशान्तिमेति चेतः ।  
अवगतविततैकतत्स्वरूपो  
भवभयमुक्तपदोऽसि तच्चिराय ॥ 5.91.122 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे संसृतिबीजविचारयोगोपदेशो नैमैकनवतितमः सर्गः ॥ 91 ॥

  द्विनवतितमः सर्गः 92

श्रीराम उवाच ।  
एतानि तानि प्रोक्तानि त्वया बीजानि मानद ।  
कतमस्य प्रयोगेण शीघ्रं तत्प्राप्यते पदम् ॥ 5.92.1 ॥  
श्रीवसिष्ठ उवाच ।  
एतेषां दुः खबीजानां प्रोक्तं यद्यन्मयोत्तरम् ।  
तस्य तस्य प्रयोगेण शीघ्रमासाद्यते पदम् ॥ 5.92.2 ॥  
सत्तासामान्यकोटिस्थे द्रागित्येव पदे यदि ।  
पौरुषेण प्रयत्नेन बलात्संत्यज्य वासनाम् ॥ 5.92.3 ॥  
स्थितिं बध्नासि तत्त्वज्ञ क्षणमप्यक्षयात्मिकाम् ।  
क्षणेऽस्मिन्नेव तत्साधु पदमासादयस्यलम् ॥ 5.92.4 ॥  
सत्तासामान्यरूपे वा करोषि स्थितिमङ्गचेत् ।  
तत्किंचिदधिकेनेह यत्नेनाप्नोषि तत्पदम् ॥ 5.92.5 ॥  
संवित्तत्त्वे कृतध्यानो यदि तिष्ठसि चानघ ।  
तद्यत्नेनाधिकेनोच्चैरासादयति तत्पदम् ॥ 5.92.6 ॥  
संवेद्ये केवले ध्यानं न संभवति राघव ।  
सर्वत्र संभवादस्याः संवित्तेरेव सर्वदा ॥ 5.92.7 ॥  
यच्चिन्तयसि यद्यासि यत्तिष्ठसि करोषि च ।  
तत्र तत्र स्थिता संवित्संविदेव तदेव सा ॥ 5.92.8 ॥  
वासनासंपरित्यागे यदि यत्नं करोषि च ।  
तत्ते शिथिलतां यान्ति सर्वाधिव्याधयः क्षणात् ॥ 5.92.9 ॥  
(1)पूर्वेभ्यस्तु प्रयत्नेभ्यो विषमोऽयं हि संस्मृतः ।  
(1. पूर्वोक्तेभ्यः प्रयत्नेभ्यो इति टीकाकृत्संमतः पाठः.)  
दुः साध्यो वासनात्यागः सुमेरून्मूलनादपि ॥ 5.92.10 ॥  
यावद्विलीनं न मनो न तावद्वासनाक्षयः ।  
न क्षीणा वासना यावच्चित्तं तावन्न शाम्यति ॥ 5.92.11 ॥  
यावन्न तत्त्वविज्ञानं तावच्चित्तशमः कुतः ।  
यावन्न चित्तोपशमो न तावत्तत्त्ववेदनम् ॥ 5.92.12 ॥  
यावन्न वासनानाशस्तावत्तत्त्वागमः कुतः ।  
यावन्न तत्त्वसंप्राप्तिर्न तावद्वासनाक्षयः ॥ 5.92.13 ॥  
तत्त्वज्ञानं मनोनासो वासनाक्षय एव च ।  
मिथः कारणतां गत्वा दुःसाध्यानि स्थितान्यतः ॥ 5.92.14 ॥  
तस्माद्राघव यत्नेन पौरुषेण विवेकिना ।  
बोगेच्छां दूरतस्त्यक्त्वा त्रयमेतत्समाश्रयेत् ॥ 5.92.15 ॥  
(2) सर्वथा ते समं यावन्न स्वभ्यस्ता मुहुर्मुहुः ।  
(2. सर्व एते इति पाठः.)  
तावन्न पदसंप्राप्तिर्भवत्यपि समाशतैः ॥ 5.92.16 ॥  
वासनाक्षयविज्ञानमनोनाशा महामते ।  
समकालं चिराभ्यस्ता भवन्ति फलदा मुने ॥ 5.92.17 ॥  
एकैकशो निषेव्यन्ते यद्येते चिरमप्यलम् ।  
तन्न सिद्धिं प्रयच्छन्ति मन्त्राः संकीलिता इव ॥ 5.92.18 ॥  
चिरकालोपरचिता अप्येते सुधियापि च ।  
एकशः परमभ्येतुं न शक्ताः सैनिका इव ॥ 5.92.19 ॥  
सममुद्योगमानीताः सन्त एते हि धीमता ।  
संसाराब्धिं निकृन्तन्ति जलान्यद्रितटानिव ॥ 5.92.20 ॥  
वासनाक्षयविज्ञानमनोनाशाः प्रयत्नतः ।  
समं सेव्यास्तव चिरं तेन तात न लिप्यसे ॥ 5.92.21 ॥  
त्रिभिरेतैश्चिराभ्यस्तैर्हृदयग्रन्थयो दृढाः ।  
निः शेषमेव त्रुट्यन्ति बिसच्छेदाद्गुणा इव ॥ 5.92.22 ॥  
जन्मान्तरशताभ्यस्ता राम संसारसंस्थितिः ।  
सा चिराभ्यासयोगेन विना न क्षीयते क्वचित् ॥ 5.92.23 ॥  
गच्छन्श्रृण्वन्स्पृशञ्जिघ्रंस्तिष्ठञ्जाग्रत्स्वपंस्तथा ।  
श्रेयसे परमायास्य त्रयस्याभ्यासवान्भव ॥ 5.92.24 ॥  
वासनासंपरित्यागसमं प्राणनिरोधनम् ।  
विदुस्तत्त्वविदस्तस्मात्तदाप्येवं समाहरेत् ॥ 5.92.25 ॥  
वासनासंपरित्यागाच्चित्तं गच्छत्यचित्तताम् ।  
प्राणस्पन्दनिरोधाच्च यथेच्छसि तथा कुरु ॥ 5.92.26 ॥  
प्राणायामचिराभ्यासैर्युक्त्या च गुरुदत्तया ।  
आसनाशनयोगेन प्राणस्पन्दो निरुद्ध्यते ॥ 5.92.27 ॥  
यथाभूतार्थदर्शित्वाद्वासना न प्रवर्तते ।  
आदावन्ते च वस्तूनामविसंवादि यत्स्थितम् ॥ 5.92.28 ॥  
रूपं तद्दर्शनं ज्ञानं क्षीयते तेन वासना ।  
निः सङ्गव्यवहारित्वाद्भवभावनवर्जनात् ॥ 5.92.29 ॥  
शरीरनाशदर्शित्वाद्वासना न प्रवर्तते ।  
वासनाविभवे नष्टे न चित्तं संप्रवर्तते ॥ 5.92.30 ॥  
संशान्ते पवनस्पन्दे यथा पांसुर्नभस्तले ।  
यः प्राणपवनस्पन्दश्चित्तस्पन्दः स एव हि ॥ 5.92.31 ॥  
तस्माज्जगति जायन्ते पांसवोऽवकरादिव ।  
प्राणस्पन्दजये यत्नः कर्तव्यो धीमतोच्चकैः ॥ 5.92.32 ॥  
उपविश्योपविश्यैकचित्तकेन मुहुर्मुहुः ।  
अथवैनं क्रमं त्यक्त्वा चित्ताक्रमणमेव चेत् ॥ 5.92.33 ॥  
रोचते तत्तदाप्नोषि कालेन बहुना पदम् ।  
न शक्यते मनो जेतुं विना युक्तिमनिन्दिताम् ॥ 5.92.34 ॥  
अङ्कुशेन विना मत्तं यथा दुष्टं मतङ्गजम् ।  
अध्यात्मविद्याधिगमः साधुसङ्गम एव च ॥ 5.92.35 ॥  
वासनासंपरित्यागः प्राणस्पन्दनिरोधनम् ।  
एतास्ता युक्तयः पुष्टाः सन्ति चित्तजये किल ॥ 5.92.36 ॥  
याभिस्तज्जीयते क्षिप्रं धाराभिरिव भूरजः ।  
सतीषु युक्तिष्वेतासु हठान्नियमयन्ति ये ॥ 5.92.37 ॥  
चेतस्ते दीपमुत्सृज्य विनिघ्नन्ति तमोऽञ्जनैः ।  
विमूढाः कर्तुमुद्युक्ता ये हठाच्चेतसो जयम् ॥ 5.92.38 ॥  
ते निबध्नन्ति नागेन्द्रमुन्मत्तं बिसतन्‌तुभिः ।  
चित्तं चित्तस्यच वाऽदूरं संस्थितं स्वशरीरकम् ॥ 5.92.39 ॥  
साधयन्ति समुत्सृज्य युक्तिं ये तान्हठान्विदुः ।  
भयाद्भयमुपायान्ति क्लेशात्केशं व्रजन्ति ते ॥ 5.92.40 ॥  
निर्धृतिं नाधिगच्छन्ति दुर्भगा इव जन्तवः ।  
भ्रमन्ति गिरिकूटेषु फलपल्लवभोजनाः ॥ 5.92.41 ॥  
मुग्धमुग्धधियो भूता वराका हरिणा इव ।  
मतिरालूनशीर्णाङ्गी तदीया पेलवाङ्गिका ॥ 5.92.42 ॥  
न क्वचिद्याति विश्वासं मृगी ग्रामगता यथा ।  
कल्लोलकलितं चेतस्तेषां जल इवाऽहिते ॥ 5.92.43 ॥  
प्रोह्यते प्रपतद्दूरं तृणं गिरिनदीष्विव ।  
कालं यज्ञतपोदानतीर्थदेवार्चनभ्रमैः ॥ 5.92.44 ॥  
चिरमाधिशतो पेताः क्षपयन्ति मृगा इव ।  
आत्मतत्त्वं विधिवशात्कदाचित्केचिदेव ते ॥ 5.92.45 ॥  
दुः खदोषशतागदग्धा विदन्ति न विदन्ति वा ।  
आगमापायिनोऽनित्या नरकस्वर्गमानुषैः ॥ 5.92.46 ॥  
पातोत्पातकराकाराः क्षीयन्ते कन्दुका इव ।  
इतो गच्छन्ति नरकं ततः स्वर्गमिहैव च ॥ 5.92.47 ॥  
आवृत्तिभिर्निवर्तन्ते सरसीव तरङ्गकाः ।  
तस्माच्चैतां परित्यज्य दुर्दृष्टिं रघुनन्दन ॥ 5.92.48 ॥  
शुद्धां संविदमाश्रित्य वीतरागः स्थिरो भव ।  
ज्ञानवानेव सुखवान्ज्ञानवानेव जीवति ।  
ज्ञानवानेव बलवांस्तस्माज्ज्ञानमयो भव ॥ 5.92.49 ॥  
संवेद्यवर्जितमनुत्तममाद्यमेकं  
संवित्पदं विकलनं कलयन्महात्मन् ।  
हृद्येव तिष्ठ कलनारहितः क्रियां तु  
कुर्वन्नकर्तृपदमेत्य शमोदितश्रीः ॥ 5.92.50 ॥

इत्यार्षे श्रीवासिष्ठमहारामायणे वाल्मीकीये देo मोक्षोपायेषूपशमप्रकरणे संसृतिनिराकरणक्रमयोगोपदेशो नाम द्विनवतितमः सर्गः ॥ 92 ॥

  त्रिनवतितमः सर्गः 93

श्रीवसिष्ठ उवाच ।  
मनागपि विचारेण चेतसः स्वस्य निग्रहः ।  
मनागपि कृतो येन तेनाप्तं जन्मनः फलम् ॥ 5.93.1 ॥  
विचारकणिका यैषा हृदि स्फुरति पेलवा ।  
एषैवाभ्यासयोगेन प्रायाति शतशाखताम् ॥ 5.93.2 ॥  
किंचित्प्रोढविचारं तु नरं वैराग्यपूर्वकम् ।  
संश्रयन्ति गुणाः शुद्धाः सरः पूर्णमिवाण्डजः ॥ 5.93.3 ॥  
सम्यग्विचारिणं प्राज्ञं यथाभूतावलोकिनम् ।  
आसादयन्त्यपि स्फारा नाविद्याविभवा भृशम् ॥ 5.93.4 ॥  
किं कुर्वन्तीह विषया मानस्यो वृत्तयस्तथा ।  
आधयो व्याधयो वापि सम्यग्दर्शनसन्मतेः ॥ 5.93.5 ॥  
(1) क्व भ्रमत्पवनापूरास्तडित्पटलपाटलाः ।  
(1. क्वोन्नमत् इति पाठः.)  
पुष्करावर्तजलदा गृहीता बालमुष्टिभिः ॥ 5.93.6 ॥  
क्व नभोमध्यसंस्थेन्दुर्मुग्धैर्मणिसमुद्गकैः (2) ।  
(2. सुन्दरैः.)  
मुग्धयाऽङ्गनया बद्धो मुग्धेन्दीवरशङ्कया ॥ 5.93.7 ॥  
क्व कटप्रोच्चलद्भृङ्गमण्डलोत्पलसेखराः ।  
मुग्धस्त्रीश्वासमधुरैर्मशकैर्मथिता गजाः ॥ 5.93.8 ॥  
क्वेभमुक्ताफलोल्लासलसत्सन्नखपञ्जराः ।  
सिंहाः समरसंरब्धा हरिणैः प्रविमर्दिताः ॥ 5.93.9 ॥  
क्व विषोल्लासनिर्यासदग्धोन्नतवनुद्रुमाः ।  
क्षुधिताजगराः क्षुब्धैर्निगीर्णा बालदर्दुरैः ॥ 5.93.10 ॥  
क्व प्राप्तभूतिको धीरो ज्ञातज्ञेयो विवेकवान् ।  
आक्रान्तः किल विक्रान्तो विषयेन्द्रियदस्युभिः ॥ 5.93.11 ॥  
विचारधियमप्रौढां हरन्ति विषयारयः ।  
प्रचण्डपवनामृद्वीं कृत्तवृन्तां लतामिव ॥ 5.93.12 ॥  
न विवेकलवं प्रौढं भङ्क्तुं शक्ता दुराशयाः ।  
कल्पक्षोभमहाधीरं शैलं मन्दानिला इव ॥ 5.93.13 ॥  
अगृहीतमहापपीठं (1) विचारकुसुमद्रुमम् ।  
(1. महीपीठं इति पाठश्चिन्त्यः.)  
चिन्तावात्याविधुन्वन्ति नास्थिरस्थितिसुस्थितम् ॥ 5.93.14 ॥  
गच्छतस्तिष्ठतो वापि जाग्रतः स्वपतोऽपि वा ।  
न विचारमयं चेतो यस्यासौ मृत उच्यते ॥ 5.93.15 ॥  
किमिदं स्याज्जगत्किं स्याद्देहमित्यनिशं शनैः ।  
विचारयाध्यात्मदृशा स्वयं वा सज्जनैः सह ॥ 5.93.16 ॥  
अन्धकारहरेणासु विचारेण परं पदम् ।  
दृश्यते विमलं वस्तु प्रदीपेनेव भास्वता ॥ 5.93.17 ॥  
ज्ञानेन सर्वदुः खानां विनाश उपजायते ।  
कृतालोकविलासेन तमसामिव भानुना ॥ 5.93.18 ॥  
ज्ञाने प्रकटतां याते ज्ञेयं व्ययमुदेत्यलम् ।  
रवावभ्युदिते भूमावालोक इव निर्मलः ॥ 5.93.19 ॥  
येन शास्त्रविचारेण ब्रह्मतत्त्वं प्रबुद्ध्यते ।  
तद्भानमुच्यते ज्ञेयादभिन्नमिव संस्थितम् ॥ 5.93.20 ॥  
विचारोत्थात्मविज्ञानं ज्ञानमङ्ग विदुर्बुधाः ।  
ज्ञेयं तस्यान्तरेवास्ति माधुर्यं पयसो यथा ॥ 5.93.21 ॥  
सम्यग्ज्ञानसमालोकः पुमान्ज्ञेयमयः स्वयम् ।  
भवत्यापीतमैरेयः सदा मदमयो यथा ॥ 5.93.22 ॥  
समं स्वरूपममलं ज्ञेयं ब्रह्म परं विदुः ।  
ज्ञानाभिगममात्रेण तत्स्वयं संप्रसीदति ॥ 5.93.23 ॥  
ज्ञानवानुदितानन्दो न क्वचित्परिमज्जति ।  
जीवन्मुक्तो गतासङ्गः सम्राडात्मेव तिष्ठति ॥ 5.93.24 ॥  
ज्ञानवान्हृद्यशब्देषु वीणावंशरवादिषु ।  
कामिन्याः कान्तगीतेषु संभोगमलिनेषु च ॥ 5.93.25 ॥  
वसन्तमदमत्तानां षट्‌पदानां स्वेनेषु च ।  
प्रावृट्‌प्रसरपुष्पेषु जलदस्तनितेषु च ॥ 5.93.26 ॥  
उत्ताण्डवशिखण्डेषु केकाकलरवेषु च ।  
रणिताम्भोदखण्डेषु सारसक्वणितेषु च ॥ 5.93.27 ॥  
कर्तर्यादिकरान्तेषु गम्भीरमुरजेषु च ।  
ततावनद्धसुषिरचित्रवाद्यस्वनेषु च ॥ 5.93.28 ॥  
केषुचिन्न निबन्धाति रूक्षेषु मधुरेषु च ।  
रणितेषु रतिं राम पद्मेष्विव निशाकरः ॥ 5.93.29 ॥  
ज्ञानवान्बालकदलीस्तम्भपल्लवपालिषु (2) ।  
(2. राजिषु इति पाठः.)  
सुरगन्धर्वकन्याङ्गलतानन्दनकेलुषु ॥ 5.93.30 ॥  
केषु क्वचिन्न बध्नाति स्वायत्तेष्वप्यसक्तिधीः ।  
राम स्पर्शरतिं धीरो हंसो मरुमहीष्विव ॥ 5.93.31 ॥  
ज्ञानवान्पिण्डखर्जूरकदम्बपनसादिषु ।  
मृद्वीकौर्वारुकाक्षोटबिम्बजम्बीरजातिषु ॥ 5.93.32 ॥  
मदिरामधुमैरेयमाध्वीकासवभूमिषु ।  
दधिक्षीरघृतामिक्षानवनीतौदनादिषु ॥ 5.93.33 ॥  
षड्रसेषु विचित्रेषु लेह्यपेयविलासिषु ।  
फलेष्वन्येषु मूलेषु शाकेष्वप्यामिषेषु च ॥ 5.93.34 ॥  
केषुचिन्नानुबध्नाति तृप्तमूर्तिरक्तधीः ।  
आस्वादनरतिर्विप्रः स्वशरीरलवेष्विव ॥ 5.93.35 ॥  
ज्ञानवान्यमचन्द्रेन्द्ररुद्रार्कानिलसद्मसु ।  
मेरुमन्तरकैलाससह्यदर्दुरसानुषु ॥ 5.93.36 ॥  
कौशेयदलजालेषु चन्द्रबिम्बकलादिषु ।  
कल्पपादपकुञ्जेषु देहसोभाविलासिषु ॥ 5.93.37 ॥  
रत्नकाञ्चनकुड्येषु मुक्तामणिमयेषु च ।  
तिलोत्तमोर्वशीरम्भामेनकाङ्गलतासु च ॥ 5.93.38 ॥  
केषुचिद्दर्शनं श्रीमान्नाभिवाञ्छत्यसक्तधीः ।  
परिपूर्णमना मानी मौनी शत्रुषु चाचलः ॥ 5.93.39 ॥  
ज्ञानवान्कुन्दमन्दारकह्लारकमलादिषु ।  
कुमुदोत्पपुन्नागकेतक्यगुरुजातिषु ॥ 5.93.40 ॥  
कदम्बचूतजम्ब्वाम्रकिंशुकाशोकशाखिषु ।  
जपातिमुक्तसौवीरबिम्बपाटलजातिषु ॥ 5.93.41 ॥  
चन्दनागुरुकर्पूरलाक्षामृगमदेषु च ।  
काश्मीरजलवङ्गैलाकङ्कोलतगरादिषु ॥ 5.93.42 ॥  
केषुचिन्न निबध्नाति सौगन्ध्यरतिमेकधीः ।  
समबुद्धिरविक्षोभो मद्यामोदेष्विव द्विजः ॥ 5.93.43 ॥  
अब्धौ गुडगुडारावे प्रतिश्रुत्खस्वने गिरौ ।  
निनादे च मृगेन्द्राणां न क्षुभ्यति मनागपि ॥ 5.93.44 ॥  
द्विषद्भेरीनिनादेन पटहारणितेन च ।  
कटुकोदण्डघोषेण न बिभेति मनागपि ॥ 5.93.45 ॥  
मत्तवारणबृंहासु वेतालकलनासु च ।  
पिशाचरक्षः क्ष्वेडासु मनागपि न कम्पते ॥ 5.93.46 ॥  
अशनिस्वनघोषेण नगस्फोटरवेण च ।  
ऐरावणनिनादेन सम्यग्ध्यानी न कम्पते ॥ 5.93.47 ॥  
वहत्क्रकचकाषेण सितासिदलनेन च ।  
शराशनिनिपातेन कम्पते न स्वरूपतः ॥ 5.93.48 ॥  
नानन्दमेत्युपवने न खेदमुपगच्छति ।  
न खेदमेति मरुषु नानन्दमुपगच्छति ॥ 5.93.49 ॥  
पूताङ्गारसमाकल्पसैकतेष्वपि धन्वसु ।  
पुष्पप्रकरसंछन्नमृदुशाद्वलभूमिषु ॥ 5.93.50 ॥  
क्षुरधारासु तीक्ष्णासु शय्यासु च नवोत्पलैः ।  
उन्नताचलदेशेषु कूपकोशतलेषु च ॥ 5.93.51 ॥  
शिलास्वर्कांशुरूक्षासु मृद्वीषु ललनासु च ।  
संपत्स्वापत्सु चोग्रासु रमणेषूत्सवेषु च ॥ 5.93.52 ॥  
विहरन्नपि नोद्वेगी नानन्दमुपगच्छति ।  
अन्तर्मुक्तमना नित्यं कर्मकर्तेव तिष्ठति ॥ 5.93.53 ॥  
अयः संकुचिताङ्गासु नरकाण्यभूमिषु ।  
परस्परेरितानन्तकुन्ततोमरवृष्टिषु ॥ 5.93.54 ॥  
न बिभेति न वादत्ते वैवश्यं न च दीनताम् ।  
समः स्वस्थमना मौनी धीरस्तिष्ठति शैलवत् ॥ 5.93.55 ॥  
अपवित्रमपथ्यं च विषसिक्तं मलाद्यपि ।  
भुक्त्वा जरयति क्षिप्रं क्लिन्नं नष्टं च मृष्टवत् ॥ 5.93.56 ॥  
बिम्बप्रतिविषाकल्कक्षीरेक्षुसलिलान्धसाम् ।  
असक्तबुद्धिस्तत्त्वज्ञो भवत्यास्वादने समः ॥ 5.93.57 ॥  
मैरेयमदिराक्षीररक्तमेदोरसासवैः ।  
रूक्षास्तितृणकेशान्तैर्न हृष्यति न कुप्यति ॥ 5.93.58 ॥  
जीवितस्यापि हर्तारं दातारं चैकरूपया ।  
दृशा प्रसादमाधुर्यसालिन्या परिपश्यति ॥ 5.93.59 ॥  
स्थिरास्थिरशरीरेषु रम्यारम्येषु वस्तुषु ।  
न हृष्यति ग्लायति वा सदा समतयेद्धया ॥ 5.93.60 ॥  
मुक्तास्थत्वादनास्थेयरूपत्वाज्जगतः स्थितौ ।  
नूनं विदितवेद्यत्वान्नीरागत्वात्स्वचेतसः ॥ 5.93.61 ॥  
न कस्यचिन्नो कदाचिदक्षस्य विषयस्थितौ ।  
ददाति प्रसरं साधुराधिप्रोज्झितया धिया ॥ 5.93.62 ॥  
अतत्त्वज्ञमविश्रान्तमलब्धात्मानमस्थितम् (1) ।  
(1. अस्थितिं इति पाठः.)  
निगिरन्तीन्द्रियाण्याशु हरिणा इव पल्लवम् ॥ 5.93.63 ॥  
उह्यमानं भवाम्भोधौ वासनावीचिवेल्लितम् ।  
निगिरन्तीन्द्रियग्राहा महाक्रन्दपरायणम् ॥ 5.93.64 ॥  
विचारिणं भव्यपदं विश्रान्तधियमात्मनि ।  
न हरन्ति विकल्पौघा जलौघा इव पर्वतम् ॥ 5.93.65 ॥  
सर्वसंकल्पसीमान्ते विश्रान्ता ये परे पदे ।  
तेषां लब्धस्वरूपाणां मेरुरेव तृणायते ॥ 5.93.66 ॥  
जगज्जरत्तृणलवो विषं चामृतमेव च ।  
क्षणः कल्पसहस्रं च सममाततचेतसाम् ॥ 5.93.67 ॥  
संविन्मात्रं जगदिति मत्वा मुदितबुद्धयः ।  
संविन्मयत्वादन्तस्थजगत्का विहरन्त्यमी ॥ 5.93.68 ॥  
संविन्मात्रपरिस्पन्दे जागते वस्तुपञ्जरे ।  
किं हेयं किमुपादेयमिह तत्त्वविदां मतम् ॥ 5.93.69 ॥  
संविदेवेदमखिलं भ्रान्तिमन्यां त्यजानघ ।  
संविन्मयवपुः स्फारं किं जहाति किमीहते ॥ 5.93.70 ॥  
यदेतज्जायते (2) भूमेर्भविष्यत्पल्लवाङ्कुरम् ।  
(2. जीयते इति पाठश्चिन्त्यः.)  
तत्संविदेव प्रथते तथा तत्त्वाङ्कुरस्थितम् ॥ 5.93.71 ॥  
आदावन्ते च यन्नास्ति वर्तमानेऽपि तस्य च ।  
कंचित्काललवं दृष्टा सत्तासौ संविदो भ्रमः ॥ 5.93.72 ॥  
इति मत्वा धियं त्यक्त्वा भावाभावानुपातिनीम् ।  
निः सङ्गसंविद्भारूपो भव भावान्तमागतः ॥ 5.93.73 ॥  
कायेन मनसा बुद्ध्या केवलैरिन्द्रियैरपि ।  
कर्म कुर्वन्नकुर्वन्वा निः सङ्गः सन्न लिप्यते ॥ 5.93.74 ॥  
गतसङ्गेन मनसा कुर्वन्नपि न लिप्यते ।  
सुखदुः खैर्महाबाहो मनोरथदशास्विव ॥ 5.93.75 ॥  
गतसङ्गां मतिं कुर्वन्तुर्वन्नप्यङ्गयष्टिभिः ।  
न लिप्यते सुखैर्दुःखैर्मनोरथदशास्विव ॥ 5.93.76 ॥  
गतसङ्गमना दृष्ट्या पश्यन्नपि न पश्यति ।  
एतदन्यस्थचित्तत्वाद्बालेनाप्यनुभूयते ॥ 5.93.77 ॥  
गतसङ्गमना जन्तुः पश्यन्नेव न पश्यति ।  
न श्रृणोत्यपि श्रृण्वंश्च न स्पृशत्यपि च स्पृशन् ॥ 5.93.78 ॥  
न जिघ्रत्यपि संजिघ्रन्नुन्मिषन्निमिषन्नपि ।  
पदार्थे च पतत्येव बलात्पतति नाप्ययम् ॥ 5.93.79 ॥  
देशान्तरस्थचेतोभिरेतदात्मगृहस्थितैः ।  
अप्रौढमतिभिः साधु मूर्खैरप्यनुभूयते ॥ 5.93.80 ॥  
सङ्गः कारणमर्थानां सङ्गः संसारकारणम् ।  
सङ्गः कारणमाशानां सङ्गः कारणमापदाम् ॥ 5.93.81 ॥  
सङ्गत्यागं विदुर्मोक्षं सङ्गत्यागादजन्मता ।  
सङ्गं त्यज त्वं भावानां जीवन्‌मुक्तो भवानघ ॥ 5.93.82 ॥  
श्रीराम उवाच ।  
सर्वसंशयनीहारशरन्मारुत हे मुने ।  
सङ्गः किमुच्यते ब्रूहि समासेन मम प्रभो ॥ 5.93.83 ॥  
श्रीवसिष्ठ उवाच ।  
भावाभावे पदार्थानां हर्षामर्षविकारदा ।  
मलिना वासना यैषा सा सङ्ग इति कथ्यते ॥ 5.93.84 ॥  
जीवन्मुक्तशरीराणामपुनर्जन्मकारिणी ।  
मुक्ता हर्षविषादाभ्यां सुद्धा भवति वासना ॥ 5.93.85 ॥  
तामसङ्गाभिधां विद्धि यावद्देहं च भाविनी ।  
तया यत्क्रियते कर्म न तद्बन्धाय वै पुनः ॥ 5.93.86 ॥  
अजीवन्मुक्तरूपाणां दीनानां मूढचेतसाम् ।  
(1) युक्ता हर्षविषादाभ्यां बन्धनी वासना भवेत् ॥ 5.93.87 ॥  
(1. युक्तामर्षविषादाभ्यां इति पाठः.)  
सैवोक्ता सङ्गशब्देन पुनर्जननकारिणी ।  
तया यत्क्रियते कर्म तद्बन्धायैव केवलम् ॥ 5.93.88 ॥  
एवं रूपं परित्यज्य सङ्गं स्वात्मविकारदम् ।  
यदि तिष्ठसि निर्व्यग्रः कुर्वन्नपि न लिप्यसे ॥ 5.93.89 ॥  
हर्षामर्षविषादाभ्यां यदि गच्छसि नान्यताम् ।  
वीतरागभयक्रोधस्तदसङ्गोऽसि राघव ॥ 5.93.90 ॥  
दुः खैर्न ग्लानिमायासि यदि हृष्यसि नो सुखैः ।  
आशावेवश्यमुत्सृज्य तदसङ्गोऽसि राघव ॥ 5.93.91 ॥  
विहरन्व्यवहारेषु सुखदुःखदशासु च ।  
न विमुञ्चसि सत्साम्यं तदसङ्गोऽसि राघव ॥ 5.93.92 ॥  
संवेद्यो यदि चैवात्मा वेदिते लक्ष्यते समः ।  
यथाप्राप्तानुवर्ती च तदसङ्गोऽसि राघव ॥ 5.93.93 ॥  
असङ्गतामनायासाज्जीवन्मुक्तस्थितिं स्थिराम् ।  
अवलम्ब्य समः स्वस्थो वीतरागो भवानघ ॥ 5.93.94 ॥  
जीवन्मुक्तमतिर्मौनी निगृहीतेन्द्रियग्रहः ।  
अमानमदमात्सर्यमार्यस्तिष्ठति विज्वरम् ॥ 5.93.95 ॥  
सदा समग्रेऽपि हि वस्तुजाले  
समाशयोऽप्यन्तरदीनसत्त्वः ।  
व्यापारमात्रात्सहजात्क्रमस्थान्न  
किंचिदप्यन्यदसौ करोति ॥ 5.93.96 ॥  
यदेव किंचित्प्रकृतं क्रमस्थं  
कर्तव्यमात्मीयमसौ तदेव ।  
संसर्गसंबन्धविहीनयैव  
कुर्वन्न खेदं रमते धियान्तः ॥ 5.93.97 ॥  
अथापदं प्राप्य सुसंपदं वा  
महामतिः स्वप्रकृतं स्वभावम् ।  
जहाति नो मन्दरवेल्लितोऽपि  
शौक्ल्यं यथा क्षीरमयाम्बुराशिः ॥ 5.93.98 ॥  
संप्राप्य साम्राज्यमथापदं वा  
सरीसृपत्वं सुरनाथतां वा ।  
तिष्ठत्यखेदोदयमस्तहर्षं  
क्षयोदयेष्विन्दुरिवैकरूपः ॥ 5.93.99 ॥  
निरस्तसंरम्भमपास्तभेदं  
प्रशान्तनानाफलवल्गुवेषम् ।  
विचारयात्मानमदीनसत्त्वो  
यथा भवस्युत्तमकार्यनिष्ठः ॥ 5.93.100 ॥  
तयोदितप्रसरविलासशुद्धया  
गतज्वरं पदमवलम्बयामलम् ।  
धियेद्धया पुनरिह जन्मबन्धनै-  
र्न बध्यसे समधिगतात्मदृश्यया ॥ 5.93.101 ॥

इत्यार्षे श्रीवासिष्ठमहारामायणे वाल्मीकीये देवदूतोक्ते द्वात्रिशत्साहस्त्र्यां संहितायां मोक्षोपायेषु उपशमप्रकरणे समदर्शनं नाम त्रिनवतितमः सर्गः ॥ 93 ॥

॥ समाप्तमिदं उपशमप्रकरणम् ॥




\]
