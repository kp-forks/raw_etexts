+++
title = "श्रीवेङ्कटाचलमाहात्म्यम् श्रीवामनपुराणान्तर्गतम्"
author = "वेदव्यासमहर्षिः"
domain = "पुराणानि"
sub-domain = "पुराणाख्यानानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2933"
source_url = "https://www.ebharatisampat.in/read_chapter.php?bookid=NjI3MzIwOTc5NjU1MTgy"

+++
[[श्रीवेङ्कटाचलमाहात्म्यम् श्रीवामनपुराणान्तर्गतम्	Source: [EB](https://www.ebharatisampat.in/read_chapter.php?bookid=NjI3MzIwOTc5NjU1MTgy)]]

\[

 श्रीरस्तु  
 श्री श्रीनिवासपरब्रह्मणे नमः  
 श्रियै पद्मावत्यै नमः  
 श्रीमते विष्वक्सेनाय नमः  
 %श्रीवेङ्कटाचलमाहात्म्यम्%  
 -------\*-------  
 (श्रीवामनपुराणान्तर्गतम्)  
 --------\*--------  
 %श्रियःकान्ताय कल्याणनिधये निधयेऽर्थिनाम्।  
 श्रीवेङ्कटनिवासाय श्रीनिवासाय मङ्गलम्%  
 विंशोऽध्यायः  
 ------  
 %प्रयागमाहात्म्यम्%  
 हरिः ॐ  
\<20.7.1\>यच्छरीरं त्रयो वेदाः यञ्चेष्टाऽऽथर्वणः स्मृतः।  
 यदङ्गानि षडङ्गानि तस्मै वागात्मने नमः ॥1॥  
  
व्यासः-----  
\<20.7.2\>कदाचित् दुःखितः प्राह जनको मिथिलाधिपः।  
 शतानन्दं माहभागं सर्वज्ञं तत्त्वदर्शिनम् ॥2॥  
  
 %सीतादिस्वसुताविवाहाद्यर्थं जनकनृपकृतानुतापक्रमः%  
\<20.7.3\>ब्रह्मन्! मां बाधते दु खं सीतादर्शनजं महत्।  
 केन दुःखमिदं त्यक्ष्ये क आराध्येऽघनाशनः ॥3॥  
  
\<20.7.4\>दुष्टात्मा रावणो रक्षःपतिः वैश्रवणानुजः।  
 हरेदयोनिजां सीतां किन्नु न ज्ञायते मया? ॥4॥  
  
\<20.7.5\>कमाराध्य महाभाग! लप्स्ये जामातरं वरम्।  
 समानोत्तमवंश्यञ्च योग्यमस्या महामुने! ॥5॥  
  
\<20.7.6\>ममापि दुहिता चैषा ह्यूर्मिला नाम नामतः।  
 कुशध्वजस्य च सुते कनिष्ठभ्रातुरेव मे ॥6॥  
  
\<20.7.7\>माण्डवीश्रुतकीर्त्याख्ये सुशीले सुमनोहरे।  
 क्वाऽसां चक्रे वरान् ब्रह्मन्निति चिन्ताकुलोऽस्म्यहम् ॥7॥  
  
\<20.7.8\>परमध्यात्मविद्योगी दृष्टलोकपरावरः।  
 पुरोहितोऽस्य वंशस्य गतिर्मेऽस्तु भवानिह ॥8॥  
  
\<20.7.9\>वेदशास्त्रपुराणज्ञः कालवित् कालधर्मवित्।  
 दुःखिनां दुःखहर्ता च सुखिनां स्मयनाशनः ॥9॥  
  
\<20.7.10\>त्वं मे गतिश्च परमा भवदुःखविनाशन!।  
 राजानो विषयासक्ताः कामक्रोधसमन्विताः ॥10॥  
  
\<20.7.11\>कन्यारत्ननिमित्तञ्च ह्यागमिष्यन्ति कोटिशः।  
 तेभ्यो युद्धं कथं दास्ये एकोऽहं ब्रह्मवित्तम! ॥11॥  
  
\<20.7.12\>एतावन्तमहं कालं सुखं राज्यमशासिषम्।  
 इदानीमस्मि दुःखार्तो वृद्धः पुत्री तपोधन! ॥12॥  
  
\<20.7.13\>अजो विविक्तो विमलो विष्णुभक्तो ममात्मजाः।  
 चत्वार एते शिशवः शिखिनो नास्त्रकोविदाः ॥13॥  
  
\<20.7.14\>ममानुजस्य पुत्राश्च विचिकित्सो विकर्तनः।  
 प्रतर्दन इति त्वेते त्रयश्च शिशवस्तथा ॥14॥  
  
\<20.7.15\>वृद्धत्वादात्मनश्चैव पुत्राणाञ्चैव शैशवात्।  
 कन्यकानाञ्च रत्नत्वात् दुःखितोऽहं तपोधन! ॥15॥  
  
\<20.7.16\>कस्मादस्मादहं मोहात् निर्गमिष्याम्युपायतः।  
 तं मे वद त्वं ब्रह्मेष! गमिष्यामीह कां गतिम् ॥16॥  
  
\<20.7.17\>येन मन्वादयस्तीर्णाः संसाराख्यं महार्णवम्।  
 इह दुःखञ्च राजानः तन्मे ब्रूहि तपोधन! ॥17॥  
  
\<20.7.18\>कं ध्यात्वा पुरुषो लोके भुक्तिं मुक्तिञ्च विन्दते।  
 आपद्रक्षाकरः को वा?तं देवं ब्रूहि सत्तम! ॥18॥  
  
 %जनकनृपतापापनोदनार्थं शतानन्दोक्तपुरातनेतिहासः%  
शतानन्दः-----  
\<20.7.19\>राजन्! मनुष्या अपि यं प्रपन्नाः सन्त्यक्तदुःखा सुखिनो भवन्ति।  
 वक्ष्यामि देवं वरदं रमेशं तं प्राप्य दुःखाम्बुनिधिं तपिष्यसि ॥19॥  
  
\<20.7.20\>पुराऽहं चम्पकारण्यात् तमसातीरमुत्तमम्।  
 वाल्मीकिं मुनिशार्दूलं द्रष्टुमस्मि गतो नृप! ॥20॥  
  
\<20.7.21\>तेनागमनतुष्टेन प्रत्युद्यातो नृपोत्तम!।  
 उपचारैश्च पाद्याद्यैरतिथिः पूजितोऽस्म्यहम् ॥21॥  
  
\<20.7.22\>अभिवन्द्य मुनिश्रेष्ठं तच्छिष्यैश्च नमस्कृतः।  
 क्रियां माद्याह्निकीं कृत्वा भुक्त्वा वाल्मीकिना सह ॥22॥  
  
\<20.7.23\>अन्यैश्च मुनिभिः सार्धं भरद्वाजादिभिस्तदा।  
 वाल्मीकेराश्रमे रम्ये ह्यासं वाल्मीकिना सह ॥23॥  
  
\<20.7.24\>उक्त्वा कालोचिता वार्ताः कथाश्चात्र पुरातनीः।  
 हृष्टावन्योन्यसङ्गेन ह्यभूव परमं नृप! ॥24॥  
  
\<20.7.25\>एतस्मिन्नन्तरे स्वर्गादाजगाम च नारदः।  
 शुद्धस्फटिकसङ्काशो महात्मा महतीं दधत् ॥25॥  
  
\<20.7.26\>तं दृष्ट्वा मुनिशार्दूलमुदतिष्ठत्तदासनात्।  
 सह शिष्यो मया सार्धं वाल्मीकिः भगवान् ऋषिः ॥26॥  
  
\<20.7.27\>कृताञ्जलिपुटो भूत्वा प्रीतिसंहृष्टमानसः।  
 सशिष्यः कल्पयामास पूजां तस्य विधानतः ॥27॥  
  
\<20.7.28\>"इदं पाद्यमिदं त्वर्ध्यं इदमासनमेव च।  
 इदं मूलं फलं स्वादु भगवन्! प्रतिगृह्यताम् ॥28॥  
  
\<20.7.29\>आगतस्त्वं चिराद्ब्रह्मन्!।स्वागतं ते तपोधन!"  
शतानन्दः----  
 इति वाल्मीकिना शिष्यैः अभिवाद्य च पूजितः ॥29॥  
  
\<20.7.30\>निषसाद च सुप्रीतो नारदो मृगचर्मणि।  
 आस्वाद्य फलमूलानि श्रमं स्वमपनीय च ॥30॥  
  
\<20.7.31\>कुशलं परिपप्रच्छ वाल्मीकिं मुनिपुङ्गवम्।  
 "निर्विघ्नं ते तपो ब्रह्मन्! वर्धते त्रिविधं मुने! ॥31॥  
  
\<20.7.32\>अवन्ध्यास्तरवः काले भवन्त्यपि तवाऽऽश्रमे।  
 अपि क्रियार्थाः समिधः सुलभाश्च कुशा अपि" ॥32॥  
  
\<20.7.33\>इति पृष्टस्तदा प्रीत्या प्राह नारदमुत्तरम्।  
 "त्वत्प्रसादान्मुनिश्रेष्ठ! सर्वं मङ्गलमेव मे ॥33॥  
  
\<20.7.34\>वर्धते च तपो ब्रह्मन्! त्रिविधं कालवित्तम!।  
 अकालेऽपि फलन्त्येव तरवो वासवाज्ञया" ॥34॥  
  
\<20.7.35\>इत्युक्तो नारदस्तेन प्रमुमोद महाद्युतिः।  
 कृताञ्जलिपुटाः सर्वे परिवार्य च नारदम् ॥35॥  
  
\<20.7.36\>तदागमनसंहृष्टाः तस्थुः तद्वनवासिनः।  
 नारदेनाभ्यनुज्ञातः प्राप्य कृष्णाजिनासनम् ॥36॥  
  
\<20.7.37\>कृताञ्जलिपुटो भूत्वा प्रह्वो वाक्यविशारदः।  
 नारदं परिपप्रच्छ वाल्मीकिर्मुनिपुङ्गवम् ॥37॥  
  
\<20.7.38\>"त्रैलोक्ये वैष्णवं क्षेत्रं किं श्रेष्ठं भुवि नारद!।  
 आब्रह्मलोकं सर्वं त्वं विशेषं दृष्टवानसि ॥38॥  
  
\<20.7.39\>यत्तीर्थे सर्वतीर्थानि सन्निधानं व्रजन्ति च।  
 यत्क्षेत्रवासिनां पुण्यमनन्तमिति कीर्त्यते ॥39॥  
  
\<20.7.40\>यत्राऽऽस्ते भगवान् विष्णु सश्रीभूः पुरुषोत्तमः।  
 तद्ब्रूहि मम देवर्षे! क्षेत्रं त्रैलोक्यपावनम्" ॥40॥  
  
नारदः-----  
\<20.7.41\>"साधु पृष्ठं त्वया ब्रह्मन्! सर्वेषां हितकाम्यया।  
 तत्ते वक्ष्यामि वाल्मीके! समाहितमनाः श्रृणु ॥41॥  
  
\<20.7.42\>इममेव पुरा प्रश्नं पृष्टः प्राह महेश्वरः।  
 पुत्रेण षण्मुखेनैव जिष्णुना हिमवद्गिरौ ॥42॥  
  
स्कन्दः----  
\<20.7.43\>"हत्वा देवासुरे युद्धे तारकाख्यं महासुरम्।  
 आगतोऽस्मि जयी तात!पादमूलं त्रिलोचन! ॥43॥  
  
\<20.7.44\>बुभुक्षा बाधते तीव्रा ब्रह्महत्यासमुद्भवा।  
 स्नात्वा भोक्ष्यामि यत्तीर्थे तत्तीर्थं तात! मे वद" ॥44॥  
  
 %स्कन्दं प्रति शंकरोक्तब्रह्महत्याविमुक्तिहेतूपन्यासः%  
महेश्वरः----  
\<20.7.45\>"सकृन्नारायणेत्युक्त्वा पुमान् कल्पशतत्रयम्।  
 गङ्गादिसर्वतीर्थेषु स्नातो भवति पुत्रक!" ॥45॥  
  
\<20.7.46\>श्रुत्वा परममित्युक्त्वा भुक्त्वा पित्रा सहोमया।  
 ततः पप्रच्छ पितरं शङ्करं लोकशङ्करम् ॥46॥  
  
\<20.7.47\>"उक्तो नारायणो देवः त्वया सर्वाघनाशनः।  
 जनैराराधितः केन कर्मणा दृश्यते भुवि ॥47॥  
  
\<20.7.48\>स कुत्र सेव्यते देवः प्रियं तस्यापि किं पितः!"।  
नारदः-----  
 इति पृष्टः पुनस्तेन पुत्रं प्राहाऽथ शङ्करः॥48॥  
  
\<20.7.49\>"यं योगिनो मुनिवरा हृदि सन्निषण्णं ज्योतिर्मयं प्रणवरूपमचिन्त्यरूपम्।  
 आदित्यमण्डलनिवासमनन्तमाद्यम् आराधयन्ति सततं तमुदीरयामि ॥49॥  
  
शङ्करः-----  
\<20.7.50\>पुरा दक्षाध्वरे पुत्र! तस्य शीर्षं मया हृतम्।  
 तञ्च हस्ततले लग्नं ब्रह्महत्या च सङ्गता ॥50॥  
  
\<20.7.51\>स्वर्गे कपाली भिक्षार्थीं पर्यटन्नियतेन्द्रियः।  
 न मोक्षं ब्रह्महत्याया अपश्यं तत्र पुत्रक! ॥51॥  
  
\<20.7.52\>मेरौ ब्रह्मसरस्तीरे तप उग्नमुपाश्रितः।  
 स्नातुमभ्यागतो ब्रह्मा मामपश्यञ्चतुर्मुखः ॥52॥  
  
\<20.7.53\>तच्च दृष्ट्वा प्रणम्याहमतिष्ठं पुरतस्तदा।  
 स मां कपालिनं दृष्ट्वा किमित्याह पितामहः ॥53॥  
  
\<20.7.54\>तच्छ्रुत्वा ब्रह्मणो वाक्यं ततो देवं व्यजिज्ञपम्।  
 "किं ब्रुवे तात! शप्तोऽस्मि दक्षं हत्वा तु तेन ह ॥54॥  
  
\<20.7.55\>हत्या मोक्षं न पश्यामि कुत्र वा केन कर्मणा।  
 दृष्टो भवान् मया दिष्टया शापमोक्षं वदस्व मे" ॥55॥  
  
\<20.7.56\>इत्युक्तश्च मया पुत्र! ब्रह्मा प्राह च मां तदा।  
 ब्रह्माः-----  
 "मा विषीद महादेव! हत्यामोक्षं वदामि ते ॥56॥  
  
\<20.7.57\>पुरा शङ्कर! गङ्गाया यमुनायाश्च सङ्गमे।  
 धनुस्त्रिंशतविस्तीर्णे पुण्यक्षेत्रे च माधवे ॥57॥  
  
 %प्रयागक्षेत्रस्य भगवद्वर्णितप्रयागाभिधाननिरुक्तिः%  
\<20.7.58\>माधवप्रीतये तत्र यज्ञाः सर्वे मया कृताः।  
 प्रादुरासीत्तदा वेद्यां माधवो भक्तवत्सलः ॥58॥  
  
\<20.7.59\>शङ्खचक्रगदापाणिः श्रीवत्साङ्कश्चतुर्भुजः।  
 प्राञ्जलिस्तं प्रणम्याहं प्रसीदेत्यस्तुवं तदा ॥59॥  
  
\<20.7.60\>प्रसन्नो माधवः प्राह "ब्रह्मन्!प्रीतोऽस्मि तेऽध्वरैः।  
 प्रकृष्टाश्च कृता यज्ञाः प्रीतोऽहञ्च त्वयाऽनघ! ॥60॥  
  
\<20.7.61\>यत्तद्ब्रह्मन्निदं क्षेत्रं प्रयागाख्यं गमिष्यति।  
 अस्यां वेद्यामहं नित्यं सन्निधानं करोमि ते" ॥61॥  
  
\<20.7.62\>इतः प्रभृति ये पापाः पुरुषा याः स्त्रियश्च वा।  
 क्षेत्रेशं मां प्रपश्यन्ति मुक्ताः सर्वे भवन्तु ते" ॥62॥  
  
\<20.7.63\>इति दत्त्वा वरं देवो ममाभीष्टञ्च माधवः।  
 आस्ते लक्ष्म्या महादेव! प्रयागे पुण्यसत्तमे ॥63॥  
  
\<20.7.64\>त्वञ्च हत्यासमायुक्तो मोक्षं तत्र गमिष्यसि"।  
शङ्करः-----  
 इत्युक्त्वा मां ततो ब्रह्मा सत्यलोकं जगाम ह ॥64॥  
  
 %शङ्करहस्तात् कपालविनिर्मुक्तिप्रकारः%  
\<20.7.65\>ततः प्रीतो वरं लब्ध्वा पुण्यक्षेत्रं गतोऽस्मि तत्।  
 क्षेत्रे प्रविष्टमात्रे तु मया हत्या पृथक् स्थिता ॥65॥  
  
\<20.7.66\>पञ्चक्रोशाद्ब्रहिर्भूता क्रोशन्ती विस्वरं गता।  
 कपालश्च च्युतो हस्तात् प्रससाद मनो मम ॥66॥  
  
\<20.7.67\>ततः स्नात्वा प्रयागेऽहं देवं नत्वा च माधवम्।  
 अयाचं माधवं क्षेत्रं देहीदं मे जनार्दन! ॥67॥  
  
\<20.7.68\>इत्युक्तो माधवो दत्त्वा क्षेत्रं मे वरदः प्रभुः।  
 श्रिया परमया युक्तः शङ्खचक्रगदाधरः ॥68॥  
  
\<20.7.69\>स्वं लोकञ्च ययौ "देवः तपः कुर्वि"ति मां वदन्।  
 तत्राहञ्च तपः कृत्वा ब्रह्महत्यां व्यपोह्य च।  
 विहरन्नुमया सार्धं तत्रैव हि षडानन! ॥69॥  
  
\<20.7.70\>लक्ष्मीसहायं रमणीयवेषं अजं हरिं कालघनाभिरामम्।  
 पीताम्बरं पाटलपाणिपादं ध्यात्वाऽर्चयंस्तत्र वसामि पुत्र!" ॥70॥  
  
 इति श्रीवामनुपुराणे क्षेत्रखाण्डे श्रीवेङ्कटाचलमाहात्म्ये प्रयागमाहात्म्यवर्णनं  
 नाम विंशोऽध्यायः।  
 ----------  


 अथ एकविंशोऽध्यायः  
 ------------  
 %अथ स्कन्दं प्रति शंकरकृतं तपः समुचितवेङ्कटाद्रिवर्णनम्%  
नारदः-----  
\<21.7.1\>स्कन्दः श्रुत्वा पितुर्वाक्यं मङ्गलं पापनाशनम्।  
 पुनः पप्रच्छ संहृष्टः पितरं तत्त्वदर्शिनम् ॥1॥  
  
\<21.7.2\>"ममापि तपसो योग्यं क्षेत्रं ब्रूहि शुभान्वितम्।  
 न विघ्नास्तपतो यत्र प्रभवन्ति मम प्रभो! ॥2॥  
  
\<21.7.3\>त्वयाऽऽज्ञप्तस्तपस्तप्स्ये भवदुःखविनाशन!।  
 योगीन्द्रवन्द्यचरण द्वन्द्वानन्दैकलक्षण! ॥3॥  
  
\<21.7.4\>मम शङ्कर तद्ब्रूहि वैष्णवं क्षेत्रमुत्तमम्"।  
 एवमुक्तस्ततः शम्भुः पुत्रेण प्राप्तकारिणा ॥4॥  
  
\<21.7.5\>उमामालोक्य संहृष्टो ध्यात्वा चैनं बभाण ह।  
 "श्रृणु पुत्र महाभाग! देवदुःखविनाशन! ॥5॥  
  
\<21.7.6\>वृषो नाम महाशैलो वृषेणाराधितः पुरा।  
 तं गच्छ शिखिना पुत्र कुरु त्वं तत्र वै तपः" ॥6॥  
  
नारदः-----  
\<21.7.7\>इति प्रतिसमादिष्टः पुनराह च षण्मुखः।  
 "उक्तो यस्तत्र भवता वृषाभिख्यो महागिरिः ॥7॥  
  
\<21.7.8\>नायं कुलाचलो नूनं कुत्राऽऽस्ते स महागिरिः।  
 किमर्थञ्च वृषस्तत्र तपस्तेपे महातपाः ॥8॥  
  
\<21.7.9\>वृषः किं वृषभो धर्मो मनुर्वा नीललोहित!।  
 प्रोक्तः कोऽयं भगवता ब्रूहि मे पुत्रवत्सल!" ॥9॥  
  
\<21.7.10\>इति पृष्टस्ततस्तेन प्राह तं वृषभध्वजः।  
 "नायं कुलाचलः पुत्र! मेरुपुत्रो महागिरिः ॥10॥  
  
\<21.7.11\>अञ्जनो नाम नाम्ना च त्रिषु लोकेषु विश्रुतः।  
 शैलः स्वर्णमयो वत्स! रत्नसानुः सुशोभनः ॥11॥  
  
\<21.7.12\>शेषमारुतसंवादे विधूतो दक्षिणां दिशम्।  
 नियुक्तोऽयं गिरिः पुत्र! पूर्वमेव तु विष्णुना ॥12॥  
  
\<21.7.13\>सर्वतीर्थमयः पुण्यः पावनोऽञ्जनभूधरः।  
 सुदुर्लभो मनुष्याणां देवभूमौ वसन्निह ॥13॥  
  
\<21.7.14\>स्थातव्यं भवता शैलदक्षिणस्यां दिशीति वै।"  
 एवमुक्तोऽपि हरिणा पितृस्नेहवशेन सः ॥14॥  
  
\<21.7.15\>पितुराज्ञामवेक्ष्यायं कञ्चित्कालमवर्तत।  
 शेषमारुतसंवादे प्रवृत्ते लोकभीषणे ॥15॥  
  
\<21.7.16\>मेरुणैवाऽभ्यनुज्ञातः प्रयातो दक्षिणां दिशम्।  
 आस्ते पूर्वोदधेः पश्चात् वत्सायं पञ्चयोजने ॥16॥  
  
\<21.7.17\>उत्तरे दक्षिणाब्धेस्तु षट्त्रिंशद्योजनान्तरे।  
 तीरे पुण्यतमे पुत्र! रुक्मनद्यास्तथोत्तरे ॥17॥  
  
\<21.7.18\>क्रोशद्वयार्धमात्रे तु हरिचन्दनमण्डिते।  
 वने रम्यतमे वत्स! नानापादपमण्डिते ॥18॥  
  
\<21.7.19\>सिद्धा मुनिगणास्तत्र तपः कुर्वन्ति नित्यशः।  
 चण्डालयवनाद्यैस्तु वेदबाह्यैश्च नास्तिकैः ॥19॥  
  
\<21.7.20\>नारोढुमपि यः शक्यः पावनः पर्वतोत्तमः।  
 शुकाद्या मुनयः केचित् भृग्वाद्याश्च तपोधनाः ॥20॥  
  
\<21.7.21\>प्रह्लादप्रमुखाः पुण्याः अम्बरीषादयो नृपाः।  
 विष्णोरेवापरं देहं मन्वानाः तं नगोत्तमम् ॥21॥  
  
\<21.7.22\>पद्भ्यामाक्रमितुं भीताः पर्यन्तेष्वेव वर्तनाः।  
 तन्निर्गतनदीष्वेव कुर्वाणाः स्नानतर्पणे ॥22॥  
  
\<21.7.23\>तपः कुर्वन्ति वान्छन्तः साक्षात्कर्तुं जनार्दनम्।  
 एवंविधः स शैलेन्द्रो नित्यमत्यन्तपावनः ॥23॥  
  
\<21.7.24\>शिखरं यस्य दृष्ट्वैव सद्यः पापैः प्रमुच्यते।  
 तत्राऽऽस्ते कोलरूपी तु महाविष्णुः सनातनः ॥24॥  
  
\<21.7.25\>उद्धृतां धरणीं देवीमालिङ्ग्याङ्के निधाय च।  
 आराधितो मुनिगणैः त्रिसन्ध्यं श्रद्धयाऽन्वितैः ॥25॥  
  
\<21.7.26\>तदा प्रभृति तत्पुण्यं वाराहं क्षेत्रमुच्यते।  
 तस्मिन् पुण्यतमे क्षेत्रे वाराहे वेङ्कटाचले ॥26॥  
  
\<21.7.27\>सन्निधौ भूवराहस्य ये केचिन्नियतव्रताः।  
 शास्त्रोक्तेन विधानेन वाराहं मन्त्रमुत्तमम् ॥27॥  
  
\<21.7.28\>जपन्ति विजितात्मानो मासमेकं निरन्तरम्।  
 गृहक्षेत्रादिकं तेषां सद्यः सिद्ध्यति वाञ्छितम् ॥28॥  
  
\<21.7.29\>पृथिवीं ये च वाञ्छन्ति राजानः शासितुं चिरम्।  
 ये तु तत्र प्रकुर्वन्ति महादानानि षोडश ॥29॥  
  
\<21.7.30\>प्रीणयन्तो महीं देवीं दक्षिणाभिः तदुद्धृताम्।  
 तेषामादिवराहस्तु भगवान् भक्तवत्सलः ॥30॥  
  
\<21.7.31\>प्रयच्छति चिरं कालं महीं सागरमेखलाम्।  
 बुद्धजानपदोपेतां हतावग्रहकण्टकाम् ॥31॥  
  
\<21.7.32\>अनादृत्य तु यस्तत्र वराहवदनं हरिम्।  
 धरणीञ्च तदङ्कस्थां पृथ्वीं शासितुमिच्छति ॥32॥  
  
\<21.7.33\>तेन दोषेण तद्राज्यं पीड्यतेऽवग्रहैः सदा।  
 दस्युभिः शत्रुभिश्चैव महारोगैस्तथैव च ॥33॥  
  
\<21.7.34\>तस्मात् तत्र स्थितं देवं वराहं धरणीयुतम्।  
 सम्यगाराधयेद्राजा भक्तिश्रद्धासमन्वितः ॥34॥  
  
\<21.7.35\>तस्याग्रे देवदेवस्य सरस्त्रैलोक्यपावनम्।  
 स्वामिपुष्करिणी नाम सरसां वरमस्ति वै ॥35॥  
  
\<21.7.36\>त्रैलोक्ये यानि तीर्थानि पावनान्यपि देहिनाम्।  
 पुष्करिण्यश्च नद्यो याः सन्ति ब्रह्माण्डगोचराः ॥36॥  
  
\<21.7.37\>तानि सर्वाणि षड्वक्त्र! स्वात्मनां पावनाय वै।  
 वर्षे वर्षे समायान्ति तत्तीर्थे स्नातुमात्मज! ॥37॥  
  
\<21.7.38\>वैवस्वते मनौ पुत्र! लोकं शासति चाऽज्ञया।  
 धर्मो मनुस्तपस्तेपे सोऽयं वृष इतीरितः ॥38॥  
  
\<21.7.39\>तपश्चरति तस्मिंस्तु ववृधे धर्म उत्तमः।  
 ततः प्रसन्नो भगवान् महाकालो महीयुतः ॥39॥  
  
\<21.7.40\>समक्षमब्रवीद्धर्मं शरन्मेघ इव स्थितः।  
 "धर्म! त्वया तपस्तप्तं वृषश्च ववृधे यतः ॥40॥  
  
\<21.7.41\>तस्मादयं गिरिवरो वृषाभिख्यां गमिष्यति।  
 तवापि लोकपालत्वं यमात्पश्चाद्भविष्यति" ॥41॥  
  
\<21.7.42\>इत्युक्त्वाऽन्तर्दधे देवो गिरिमूर्ध्नि षडानन!।  
 अथ लब्धवरो धर्मो जगाम च यथागतम् ॥42॥  
  
\<21.7.43\>इदानीञ्च महाभाग! वायुरास्ते तपश्चरन्।  
 जपन् सतारकं मन्त्रं गणयन्नक्षमालया ॥43॥  
  
\<21.7.44\>परात्परतरं राममर्चयन् विधिपूर्वकम्।  
 श्रीभूमिसहितं देवं चतुर्बाहुं किरीटिनम् ॥44॥  
  
\<21.7.45\>शङ्खचक्रधनुर्बाणपाणिं नीलोत्पलद्युतिम्।  
 देवदेवं जगन्नाथं अपरोक्षं निरीक्षितुम्।  
 सर्वप्राणात्मको वायुः तपस्तीव्रं चरत्यहो! ॥45॥  
  
\<21.7.46\>ब्रह्मादिदेवा अपि देवदेवं वाञ्छन्ति यं सेवितुमात्तभावाः।  
 तं वै वरेण्यं सकलान्तरस्थं द्रष्टुं तपो वर्धयते स वायुः" ॥46॥  
  
 नारदः-----  
\<21.7.47\>इत्युक्तो गुरुणा स्कन्दः पप्रच्छ पितरं पुनः।  
 "ममापि वैष्णवं मन्त्रं वैष्णवेष्वपि चोत्तमम् ॥47॥  
  
\<21.7.48\>मन्त्रेषु वरदं शम्भो! ब्रूहि तत्प्राप्तिसाधनम्"।  
 इति विज्ञापितः शम्भुः पुत्रेणाक्लिष्टकारिणा ॥48॥  
  
 %तपः करणाय स्कन्दस्य श्रीवेङ्कटाचलगमनम्%  
\<21.7.49\>विधिनाऽऽशु ततः प्रादान्मन्त्रं तस्मै स तारकम्।  
 लब्ध्वा मन्त्रं महादेवात् स्कन्दः प्रीतोऽभवत्पितुः ॥49॥  
  
\<21.7.50\>प्रह्वः प्रदक्षिणं कृत्वा पितरं सोऽभ्यवादयत्।  
 प्रणम्य मातरं पश्चात् प्रतस्थे शिखिवाहनः ॥50॥  
  
\<21.7.51\>तं प्रस्थितं ततो दृष्ट्वा देवास्त्विन्द्रपुरोगमाः।  
 अनुजग्मुर्महात्मानं देवसेनापतिं विभुम् ॥51॥  
  
\<21.7.52\>तैर्देवैरन्वितो गच्छन् शिखिना वेगगामिना।  
 गिरिं स पादलक्षप्रस्रवणैरन्वितं ययौ ॥52॥  
  
\<21.7.53\>अध्वश्रमहरे तस्मिन् निषण्णः समरुद्गणः।  
 अदृष्ट्वा तत्र पितरौ विषण्णोऽभूत् सुराग्रणीः ॥53॥  
  
 %बृहस्पत्युक्तः स्कन्दोत्पत्तिक्रमः%  
\<21.7.54\>तं विषण्णं ततो दृष्ट्वा गुरुः प्राहेन्द्रचोदितः।  
 "मा विषीद महाबाहो! देवसेनापतेऽग्रणीः ॥54॥  
  
\<21.7.55\>किं न स्मरसि चात्मानं वैष्णवं धाम शाश्वतम्"।  
 नारदः----  
 इत्युक्तो गुरुणा स्कन्दः प्रीतः प्राह बृहस्पतिम् ॥55॥  
  
\<21.7.56\>"कोऽहं ब्रूहि गुरो! नाऽहं जानाम्यात्मानमात्मना"।  
 एवमुक्तो गुरुश्चैनं वक्ष्यामीत्याह कारणम् ॥56॥  
  
\<21.7.57\>"उपप्लुतैः तारकेण देवैः सेनापतीप्सुभिः।  
 याचितः प्राह भगवान् ब्रह्म कारणवित् सुरान् ॥57॥  
  
ब्रह्माः-----  
\<21.7.58\>"सुरेन्द्र! दक्षेण विमानिताऽथ सती यदा योगविसृष्टदेहा।  
 तदा प्रतिज्ञां ह्यकरोत् त्रिनेत्रः सतीं विनाऽन्यां न भजामि चेति ॥58॥  
  
\<21.7.59\>तपश्चचारातिमहत् सुघोरं दिगम्बरः स्थाणुवदूर्ध्वबाहुः।  
 त्रिलोचनस्तम्भितवायुचारो विचिन्तयन्नात्मनि चात्मभावम् ॥59॥  
  
\<21.7.60\>काले हि तस्मिन् असुरास्तपोऽचरन्मां प्रीणयन्नुग्रतपाः स तारकः।  
 प्रीतस्ततोऽहं वरदस्तमब्रुवं वरं वृणीष्वेति मनोरथेप्सितम् ॥60॥  
  
\<21.7.61\>अयाचतान्येन तदा ह्यवध्यतां विना च शम्भोस्तनयेन सोऽसुरः।  
 तथाऽस्त्विति प्रत्तवरो मया ततो नाशेऽसुरस्यास्य परो न विद्यते ॥61॥  
  
\<21.7.62\>सती च सा पर्वतराजकन्यका प्रवर्धते मेनकयोपलालिता।  
 तयैव संयोज्य च शङ्करं विभुं सुरेश्वरं प्रार्थय तारकान्तकम् ॥62॥  
  
\<21.7.63\>विष्णोः कलांशो भविता भगवान् नः सुखावहः।"  
बृहस्पतिः-----  
 एवमुक्तो विरिञ्चेन काममाहूय देवराट्॥63॥  
  
\<21.7.64\>रतिदेवीसमायुक्तं वसन्तसहितं तदा।  
 अचोदयत्कर्मसिद्ध्यै देवानामेव शङ्करम् ॥64॥  
  
\<21.7.65\>वशीकर्तुञ्च पार्वत्या संयोक्तुं कृतनिश्चयः।  
 जगाम कामः स्थाणुं तं गिरिजायाश्च सन्निधौ ॥65॥  
  
\<21.7.66\>जग्राहास्त्रं त्वभूद्दग्धः त्रिनेत्रेण तपोऽव्ययात्।  
 कामं दग्ध्वा शिवस्तञ्च जहावाश्रममुत्तमम् ॥66॥  
  
\<21.7.67\>तपस्विनामयुक्तं हि सन्निधानं तु योषितः।  
 जगाम कैलासगिरेरुत्तरे चाश्रमोत्तमम् ॥67॥  
  
\<21.7.68\>ततश्चोमातपः शक्त्या वशीकृतपराक्रमः।  
 उपयेमे तदा शम्भुरुमां काममजीवयत् ॥68॥  
  
\<21.7.69\>कैलासश्रृङ्गे हिमवत्प्रदेशे कलाधरः कामवशं प्रपन्नः।  
 रेमे हि सम्प्राप्य मनोरथांस्तान् उमासमेतः शरदां शतं सः ॥69॥  
  
\<21.7.70\>ततस्तमिन्द्रप्रमुखाश्च देवा ययाचिरे "देहि सुतं भवेश!।  
 पापेन तारेण हि पीडिताः स्मः पापञ्च तं हन्तुमलं महान्तम्" ॥70॥  
  
\<21.7.71\>इति याचितो गिरिजापतिरेतानमरान्विजनो भवितेति बभाण।  
 कुपितं गिरिशं मरुतो विदिताः सहसा विविशुः ककुभो हि दशैते ॥71॥  
  
\<21.7.72\>विससर्ज तेजः क्षुभितं गिरिजापतिः।  
 तञ्च तेजोमयं भूतमाववार हि मेदिनीम् ॥72॥  
  
\<21.7.73\>तेन तेजोमयेनेयं विकीर्णा सर्वमेदिनी।  
 धर्तुं तदक्षमा देवी तेजः प्राह मरुद्गणान् ॥73॥  
  
\<21.7.74\>"अहो दग्धाऽस्मि मरुतः!पान्तु मां भवतेजसः "।  
 ततो दृष्ट्वा तु देवास्ते मेदिनीं परितापिताम् ॥74॥  
  
\<21.7.75\>इत्यूचुरग्निदेवं स्वे तेजस्तेजसि धारय।  
 इत्यादिष्टो जातवेदास्तेज आवार्य शाम्भवम् ॥75॥  
  
\<21.7.76\>ररक्ष मेदिनीं दीनामापदो हव्यवाहनः।  
 तेजस्ततो धारयन्तं शाम्भवं जातवेदसम् ॥76॥  
  
\<21.7.77\>प्रीताऽऽह पार्वती देवी "त्वमग्ने पुत्रवान् भवे।  
 धृतं तेजस्त्वया यस्मात् तस्मात्त्वं सर्वजन्तुषु ॥77॥  
  
\<21.7.78\>गर्भे गर्भधरो भूत्वा विहर त्वं ममाऽज्ञया।  
 प्रीताऽस्मि ते त्वया ह्यग्ने! स्कन्नं गर्भं धृतं यतः ॥78॥  
  
\<21.7.79\>भक्त्या ये त्वां पूजयन्ति तेषां पुत्रा भवन्तु वै"।  
 इति तस्मै वरं दत्त्वा शशाप मरुतः शिवा ॥79॥  
  
\<21.7.80\>"इतः प्रभृति युष्माकमप्रजाः सन्तु पत्नयः"।  
 उमा शशाप पृथ्वीञ्च "पुत्रप्रीतिं न लप्स्यसे ॥80॥  
  
\<21.7.81\>मत्पुत्रो न धृतो यस्मात् बहुभार्या भविष्यसि"।  
 ततः प्रसन्ना सा देवी शङ्करेण समागता ॥81॥  
  
\<21.7.82\>तपस्तप्तुं जगामाऽऽशु भृगुप्रस्रवणं तदा।  
 ततो विमनसो देवाः पुनरूचुः चतुर्मुखम् ॥82॥  
  
\<21.7.83\>"भवदाज्ञा कृताऽस्माभिः व्यर्था सा चाभवत्प्रभो!।  
 शशाप सा तदास्मान्वै किं कुर्मो ब्रूहि का गतिः" ॥83॥  
  
\<21.7.84\>धाता विज्ञापितो देवैः आह तान् सा यथाऽब्रवीत्।  
 "तद्वचः सत्यमेवास्तु तस्या वाङ् नानृता भवेत् ॥84॥  
  
\<21.7.85\>किञ्च वक्ष्याम्युपायं वो जातवेदाः प्रदास्यति।  
 यूयं गङ्गां प्रार्थयध्वं सा गर्भं धारयिष्यति" ॥85॥  
  
\<21.7.86\>इति तस्य वचः श्रुत्वा देवा जग्मुर्यथागतम्।  
 गङ्गां सम्प्रार्थयामासुः देवाः सर्वे समागताः ॥86॥  
  
\<21.7.87\>ततः सा प्रार्थिता देवैः विसृष्ठं वह्निना विभो!।  
 त्वां दध्रे पार्वती गङ्गा तेजोराशिं महाद्युतिम् ॥87॥  
  
\<21.7.88\>सा च त्वां व्यसृजद्गङ्गा सन्तप्ता तेजसा तव।  
 उमाऽऽश्रमप्रदेशे तत् जातरूपमभूद्वनम् ॥88॥  
  
\<21.7.89\>कुमारं त्वां तदा दृष्ट्वा जातं हृष्टा दिवौकसः।  
 षट् कृत्याः प्रेषिता देवैः अदधुस्त्वां षडाननम् ॥89॥  
  
 %बृहस्पतिकृतस्कंदस्तुतिः%  
\<21.7.90\>एवंप्रभावो बाल्ये त्वं कुमार! सुरतापहन्!।  
 त्वां प्रपद्ये सुवर्णभ! शङ्करात्मज! शङ्कर! ॥90॥  
  
\<21.7.91\>त्वं विष्णुस्त्वं विधाता च त्वं रुद्रः कालरूपधृक्।  
 शिखिवाहन! षड्वक्त्र! कुमारस्तारकान्तकः॥91॥  
  
\<21.7.92\>सुब्रह्मण्यः शिखी स्कन्दः कुमारः षोडशाब्दकः।  
 शरजन्मा शक्तिहस्तो गाङ्गेयोऽग्निसमुद्भवः ॥92॥  
  
\<21.7.93\>एकवक्त्रो द्विबाहुश्च कुमारः पुरुषोत्तमः।  
 मातृप्रीत्या च षड्वक्त्रः पार्वतीप्रीतिवर्धनः ॥93॥  
  
\<21.7.94\>उज्ज्वलषड्द्वितयाक्षिविराजत्षण्मुख शङ्करनन्दन वीर!।  
 सर्वदिगीश्वरसैनिकनाथ! शं दिश शक्तिधरेशकुमार! ॥94॥  
  
\<21.7.95\>द्वादशहस्तविराजित हे ते दुःखपरामरवैरिहरेश!।  
 द्वादशकोटिरविद्युतितेजः शं दिश शक्तिधरेशकुमार! ॥95॥  
  
\<21.7.96\>ये तव बालरविद्युतिराजत्फुल्लसरोरुहकान्तिपदाब्जम्।  
 नो शिरसा प्रणमन्ति कुमार! ते तनयं तु न हीह लभन्ते ॥96॥  
  
\<21.7.97\>स्फुरन्तं चलन्तं तडित्कोटिकान्तिं मयूराधिरूढं मनोहारिवेषम्।  
 पुलिन्दापतिं त्वां प्रपद्ये कुमारं कुमारञ्च मे देहि मृत्युञ्जय! त्वम्"
॥97॥  
  
नारदः-----  
\<21.7.98\>प्रसन्नो बभूवाथ वाग्मिः स्तुतोऽसौ गुरुं प्राह भूतेशपुत्रो महात्मा।  
सुब्रह्मण्यः-----  
 वरं ते ददामीह पुत्रानभीष्टान् स्वमृत्युं जय त्वञ्च तारुण्यमेवम् ॥98॥  
  
\<21.7.99\>स्तोत्रेणानेन यो मर्त्यः त्वयोक्तेन गुरो! भुवि।  
 आनन्दयति मां नित्यं त्रिसन्ध्यं मानवोत्तमः ॥99॥  
  
\<21.7.100\>स पुत्रधनधान्यादिसम्पदो लभते ध्रुवम्।  
 अपमृत्युजयं चापि सौभाग्यं राजपूज्यताम् ॥100॥  
  
नारदः-----  
\<21.7.101\>इति दत्त्वा वरं तस्मै देवान् सर्वान् विसृज्य च।  
 जगाम शिखिना तस्मात् कुमारो वृषभाचलम् ॥101॥  
  
\<21.7.102\>तत्र रम्ये शुचौ देशे ददर्श सर उत्तमम्।  
 स्नानार्थं देवपूजार्थं पद्मोत्पलसुशोभितम् ॥102॥  
  
 %स्कन्दस्य तपः करणप्रकारः%  
\<21.7.103\>कृतस्नानः सरस्तीरे कुमारः समुपाविशत्।  
 दृष्ट्वा तपन्तं वायुञ्च तत्समीपे षडाननः ॥103॥  
  
\<21.7.104\>त्रिसन्ध्यं देवदेवेशं नारायणमनुस्मरन्।  
 आतिष्ठत्तप उग्रञ्च समाधिध्यानसंयुतः।  
 ध्यायन्नारायणं देवं शङ्खचक्रधरं परम् ॥104॥  
  
\<21.7.105\>पादद्वयालङ्कृतभूमिभागो भासा ज्वलत्काञ्चनतुल्यतेजाः।  
 ध्यायन् परं ब्रह्म कुमार आस्ते परात्परं यन्महतो महत्तत् ॥105॥  
  
 इति श्रीवामनपुराणे क्षेत्रखण्डे श्रीवेङ्कटाचलमाहात्म्ये सुब्रह्मण्यस्य वृषभाद्रिप्राप्तिवर्णनं नामैकविंशोऽध्यायः।  
 -------\*-------

 अथ द्वाविंशोऽध्यायः  
 ------------  
 %शङ्करकथित श्रीनिवासाविर्भावहेतूपोद्धातः%  
ऋषयः-----

\<22.7.1\>ततः किमकरोदम्बा कुमारे वृषशैलगे।  
 सा पुत्रवत्सला नूनं भवानी शिवसंयुता ॥1॥  
  
नारदः----  
\<22.7.2\>तपसोऽर्थे प्रयाते तु स्कन्दे काञ्चनतेजसि।  
 देवसेनासमायुक्ते धनुः शक्तिधरे द्विजाः! ॥2॥  
  
\<22.7.3\>भर्तारं भक्तिनम्राऽथ पुत्रवात्सल्यचोदिता।  
 पप्रच्छ पार्वती शम्भुं हरं चन्द्रार्धशेखरम् ॥3॥  
  
\<22.7.4\>"किं करिष्यति?पुत्रो मे तत्र बालस्त्रिलोचन!।  
 कथं द्रक्ष्यति तं देवमचिन्त्यो ब्रह्मणाऽपि यः" ॥4॥  
  
\<22.7.5\>इति पृष्टः स तां प्राह सोत्प्रासं परमेश्वरः।  
 "श्रृणु देवि! परं गुह्यं भविष्यत्ते मयोच्यते ॥5॥  
  
\<22.7.6\>सर्वे च मुनयस्तस्मिन् आगमिष्यन्ति पर्वते।  
 द्रष्टुकामाः परं ब्रह्म तपस्तप्तुमनुत्तमम् ॥6॥  
  
\<22.7.7\>देवा मनुष्याः पितरो गन्धर्वा यक्षराक्षसाः।  
 सिद्धाः साध्याश्च गरुडाः पन्नगा ऋषयस्तथा ॥7॥  
  
\<22.7.8\>चरिष्यन्ति तपस्तस्मिन् गिरौ गिरिवरात्मजे!।  
 प्रत्यक्षं परमात्मानं द्रष्टुकामाः सनातनम् ॥8॥  
  
\<22.7.9\>अर्चयिष्यन्ति मां केचित् केचिद् ब्रह्माणमेव च।  
 केचित् स्कन्दं महात्मानं शक्रं केचित्तथाऽपरे ॥9॥  
  
\<22.7.10\>योद्धुकामास्तथा केचित् अमरैरमरारयः।  
 उग्रं तपः करिष्यन्ति प्रीणयन्तश्च नः परम् ॥10॥  
  
\<22.7.11\>आवां तत्र गमिष्यावः कालेन महता प्रिये।  
 द्रष्टुं तत्परमं ब्रह्म तत्त्वं नारायणं परम् ॥11॥  
  
\<22.7.12\>श्रीवेङ्कटाचले पुण्ये यत्तु प्रादुर्भविष्यति।  
 तत्प्रादुर्भावहेतोर्वै कर्तुञ्चापि महत्तपः ॥12॥  
  
 %सुदर्शनस्य शङ्करसमीपप्राप्तिक्रमः%  
\<22.7.13\>आवाभ्यामपि गन्तव्यं तथाऽन्यैः दैवतर्षिभिः।  
 यत्कालाख्यञ्च तञ्चक्रं करिष्यति तपो महत् ॥13॥  
  
\<22.7.14\>मदर्थं हिमवत्पुत्रि! मद्वियोगैकदुःखितम्।  
 विष्णुनैवाभ्यनुज्ञातं चक्रतीर्थे वसिष्यति" ॥14॥  
  
नारदः------  
\<22.7.15\>श्रुत्वैतत्पार्वती देवी वाक्यं शङ्करमब्रवीत्।  
 "आश्चर्यमुक्तं भवता विष्णुचक्रं प्रतीश्वर! ॥15॥  
  
\<22.7.16\>तत्पवित्रं करे विष्णोः वसत्येव सदा प्रभो!।  
 त्वन्निमित्तं किमर्थं तत् तपस्तप्स्यति शङ्कर! ॥16॥  
  
\<22.7.17\>त्वयि स्नेहश्च कस्तस्य ब्रूह्येतन्मे महाद्भुतम्"।  
नारदः-----  
 एतच्छ्रत्वाऽम्बिकां प्राह शङ्करो लोकशङ्करः ॥17॥  
  
\<22.7.18\>"अनादिनिधनं दिव्यं अप्रमेयपराक्रमम्।  
 सहस्रारसमायुक्तं कोटिसूर्यसमप्रभम् ॥18॥  
  
\<22.7.19\>सुदर्शनाख्यं तच्चक्रं विष्णोरेव तु पार्वति!।  
 धर्तुमन्यैर्न शक्यं तत् तं विना पुरुषोत्तमम् ॥19॥  
  
\<22.7.20\>तेन चक्रेण दिव्येन दग्धा वाराणसी पुरी।  
 सा राजधानी मे दिव्या कृत्याहेतोः विनाशिता ॥20॥  
  
\<22.7.21\>कस्मिंश्चिदथ काले तु मयि प्रीतो जनार्दनः।  
 किमिच्छसीति मां प्राह वरदानसमुद्यतः ॥21॥  
  
\<22.7.22\>एवमुक्ते मया तस्मात् याचितं वरमुत्तमम्।  
 "येन चक्रेण मे दग्धा पुरी वाराणसी हरे ॥22॥  
  
\<22.7.23\>तद्यथा मद्वशं यायात् मम प्रेष्यञ्च माधव!।  
 तथा कुरु मयि प्रीतो नान्यं वरमहं वृणे" ॥23॥  
  
\<22.7.24\>एवं विज्ञापितो देवः प्रहस्य मधुसूदनः।  
 हस्तेन मम हस्ताग्रं गृहीत्वेदमुवाच ह ॥24॥  
  
\<22.7.25\>"कथं सूर्यं परित्यज्य प्रभाऽन्यस्य भविष्यति।  
 एवं श्रीः कौस्तुभं चक्रं गरुडः शार्ङ्गमेव च ॥25॥  
  
\<22.7.26\>एवमादीनि वस्तूनि नित्यसिद्धानि शङ्कर!।  
 नैतेषां जन्मविलयौ नान्यस्तेषां व्यपाश्रयः ॥26॥  
  
\<22.7.27\>अशक्यमिदमत्यर्थं याचितं प्रमथाधिप!।  
 न चाहमनृतं वक्ष्ये तथैवास्तु यथेप्सितम् ॥27॥  
  
\<22.7.28\>एतत्सुदर्शनं दिव्यं कुतश्चित्कारणान्तरात्।  
 ब्रह्मणा निर्मितं भूत्वा लेशेनावतरिष्यति ॥28॥  
  
\<22.7.29\>अवतीर्णन्तु तच्चक्रं त्वत्प्रेष्यत्वं गमिष्यति।  
 दिव्यं वर्षसहस्रं तु त्वत्समीपे वसिष्यति ॥29॥  
  
\<22.7.30\>त्वया प्रत्यर्पितं पश्चात् स्वं भावमुपयास्यति"।  
 एवं विष्णुप्रसादेन वरदानसमागतम् ॥30॥  
  
\<22.7.31\>देवि चक्रं ममैत्तद्धि सहस्ररविसन्निभम्।  
 विष्णवे च पुरा दत्तं मया पुरविमर्दने ॥31॥  
  
\<22.7.32\>मन्त्रोपदेष्ट्रे कालाख्यं दक्षिणार्थं हि पार्वति!।  
 चिरं मया धृतं चक्रं ब्रह्मणा निर्मितं पुरा ॥32॥  
  
\<22.7.33\>रक्षणाय च देवानां नाशार्थं सुरवैरिणाम्।  
 मया विहीनं यच्चक्रं मदर्थञ्चैव तप्स्यति" ॥33॥  
  
नारदः-----  
\<22.7.34\>श्रुत्वैतत्पार्वती प्रीताः पुनः पप्रच्छ शङ्करम्।  
 "चक्रतीर्थमिति प्रोक्तं त्वया शङ्कर कुत्र तत् ॥34॥  
  
\<22.7.35\>ब्रूहि मे विस्तरात् शम्भो! पावनं तीर्थमुत्तमम्"।  
 इति पृष्टस्तु पार्वत्या प्राहैनां शङ्करः पुनः ॥35॥  
  
\<22.7.36\>"वृषाद्रेः दक्षिणे पार्श्वे बहुप्रस्रवणे तटे।  
 सन्त्याश्रमाः सप्तदश चक्रादीनां महात्मनाम् ॥36॥  
  
\<22.7.37\>तावन्ति चैव तीर्थानि तेषु पुण्यतमानि वै।  
 तत्राद्यं चक्रतीर्थं यत् वज्रतीर्थादधः स्थित्तम् ॥37॥  
  
\<22.7.38\>कालचक्रतपःस्थानं कपिलोद्गमजं सरः।  
 तत्र स्नानेन नश्यन्ति सर्वपापानि वै नृणाम् ॥38॥  
  
\<22.7.39\>तद्धि विष्णोः परं क्षेत्रं महापुण्यतमं स्मृतम्"।  
 इत्युक्त्वा पार्वती प्राह भर्तारं भक्तिमत्यथ ॥39॥  
  
\<22.7.40\>"वज्रतीर्थमिति प्रोक्तं केनेदं हेतुना सरः।  
 यदूर्ध्वं चक्रतीर्थात्तु विद्यमानमुदीरितम्" ॥40॥  
  
 %इन्द्रस्य सहस्राक्षत्वप्राप्तिकारः%  
\<22.7.41\>इति पृष्टस्तु पार्वत्या प्राहैनां शङ्करः पुनः।  
 "पुरा शक्रो महातेजा गौतमस्य स्त्रियं प्रियाम् ॥41॥  
  
\<22.7.42\>भामिनीं तां समाक्रम्य शप्तोऽभूञ्च महर्षिणा।  
 तवैकामिच्छतो योनिं तत्सहस्रं भवित्विति" ॥42॥  
  
शङ्करः------  
\<22.7.43\>"इत्युक्तमात्रे मुनिना सर्वाङ्गे योनयोऽभवन्।  
 दृष्ट्वा सहस्रं योनीनां विषण्णोऽभूच्छचीपतिः ॥43॥  
  
\<22.7.44\>"कष्टं मया बत कृतं युक्तं गन्तुं क्व वे"ति च।  
 इति सञ्चिन्त्य सहसा जगाम ब्रह्मणः सरः ॥44॥  
  
\<22.7.45\>तत्र पङ्कजनालेन निलीनोऽभूत्सुरेश्वरः।  
 ततो देवाः सगन्धर्वाः ससिद्धाश्चारणैः सह ॥45॥  
  
\<22.7.46\>द्रष्टुकामा महेन्द्रन्तं नापश्यन्नमरालये।  
 अनिन्द्रं सुरसैन्यं तत् दीनं दृष्ट्वा सुरादयः ॥46॥  
  
\<22.7.47\>आक्रम्य देवलोकञ्च विविशुश्चामरावतीम्।  
 मरुतस्ते शचीं देवीं वाक्पतिप्रमुखा ययुः ॥47॥  
  
\<22.7.48\>प्रणम्य तां महाभागां सर्वे प्राञ्जलयोऽब्रुवन्।  
 "क्व यातस्ते पतिर्भद्रे!वयं शत्रुभिरर्दिताः ॥48॥  
  
\<22.7.49\>अदृष्ट्वा रक्षितारं तं अस्माकं व्यथिता वयम्"।  
 इत्युक्ता सा शची देवी जगाद सुरसत्तमान् ॥49॥  
  
\<22.7.50\>"तेनाहं निशि शय्यायां भर्त्रा सुप्ता सुरोत्तमाः!।  
 क्व यातः स तु मायावी मया न ज्ञायते प्रभुः ॥50॥  
  
\<22.7.51\>गुरुः सुराणामस्माकं नूनं जानाति वाक्पतिः"।  
शङ्करः-----  
 इत्युक्तास्तेऽमराः सर्वे पुलोमसुतया तदा ॥51॥  
  
\<22.7.52\>प्रणम्य च गुरुं भक्त्या ब्रह्माणमिव शाश्वतम्।  
 "अस्माकं ब्रूहि भगवन्! इन्द्रः काऽऽस्ते महेश्वरः" ॥52॥  
  
\<22.7.53\>याचितः सोऽथ देवैस्तैः अपश्यद्योगवर्त्मना।  
 विहस्य किञ्चिदमरान् प्राह वाचस्पतिस्तदा ॥53॥  
  
\<22.7.54\>"कृत्वाऽकृत्यमसौ तस्य फलं प्राप्य शचीपतिः।  
 आस्ते लज्जासमाविष्टो मेरौ पङ्कजनालके ॥54॥  
  
\<22.7.55\>गच्छामस्तत्सरो देवा द्रक्ष्यामस्तं सुरेश्वरम्"।  
 इत्युक्त्वा तान् सुरान् सर्वान् जगाम सह तैर्गुरुः ॥55॥  
  
\<22.7.56\>तत्सरः प्राप्य तानाह "गायध्वं सुरसत्तमाः"।  
 इत्यादिष्टाः जगुः सर्वे गन्धर्वाप्सरसां गणाः।  
 देवाश्च ऋषिभिः सार्द्धं तौर्यत्रिकसमन्वितम् ॥56॥  
  
\<22.7.57\>"नाथ! त्रयाणामपि विष्टपानामुपप्लुताः स्मः सुरवैरिभिः प्रभो!।  
 आगच्छ देवेन्द्र! जगच्च रक्ष सरोजलीनोऽसि कृतञ्च किं त्वया" ॥57॥  
  
शङ्करः----  
\<22.7.58\>श्रुत्वा गीतं सुरेशोऽथ ज्ञात्वा तानागतान् सुरान्।  
 वहन् योनिशतं देवो दृश्योऽभूद्ब्रलसूदनः ॥58॥  
  
\<22.7.59\>निर्गत्यास्मात् पद्मनालात् स्वपदार्पितलोचनः।  
 अवाङ्मुखो गुरोः पादौ जग्राह बलसूदनः ॥59॥  
  
\<22.7.60\>उवाच दीनया वाचा देवेन्द्रोऽङ्गिरसः सुतम्।  
 "आदित्यानां हितार्थाय तपोविघ्नं हि कुर्वता ॥60॥  
  
\<22.7.61\>मया फलमिदं प्राप्तं गौतमस्य महात्मनः"।  
 एतच्छ्रुत्वाऽथ धिषणो विहस्य गिरिजेऽवदत् ॥61॥  
  
\<22.7.62\>"कृतमेतत्त्वया वज्रिन्! कामिना ज्ञातमेव मे।  
 देवार्थं कर्म कृत्वैतत् फलं प्राप्तं भृगो रुषा ॥62॥  
  
\<22.7.63\>देवा यूयं प्रार्थयध्वमेता मेढ्रा भव"न्त्विति।  
 गुरोरेतद्वचः श्रुत्वा देवाः सर्वे वरानने ॥63॥  
  
\<22.7.64\>"तावन्मेढ्रा भवन्त्वेता योनयश्चेन्द्रमाश्रिताः"।  
 इत्थमुक्तेषु देवेषु योनयो मेढ्रतां ययुः ॥64॥  
  
\<22.7.65\>अथ दृष्ट्वा सहस्रन्तु मेढ्राणामप्सरोगणाः।  
 "ऊचुरस्मानलं भोक्तुं बह्वीरेकक्षणादयम्" ॥65॥  
  
\<22.7.66\>इति तासां वचः श्रुत्वा प्रीतोऽभूद्बलसूदनः।  
 ततो विमानमारुह्य दंशनं चोद्वहन् महत् ॥66॥  
  
\<22.7.67\>गीतवादित्रनिर्घोषैः पूरयन्नम्बरं दिशः।  
 विवेश च पुरीमिन्द्रो निहत्यसुरवैरिणः ॥67॥  
  
\<22.7.68\>सुखमात्यन्तिकं भेजे बहुभिः सोऽप्सरोगणैः।  
 विजहारैकवारेण विषयासक्तचेतनः ॥68॥  
  
\<22.7.69\>एवं स विहरन् नक्तं दिवा च गिरिकन्यके!।  
 न तृप्तिमाययौ कामी कामभोगैः सुदुस्त्यजैः ॥69॥  
  
\<22.7.70\>"न जातु कामः कामानामुपभोगेन शाम्यति।  
 हविषा कृष्णवर्त्मेव भूय एवाभिवर्धते" ॥70॥  
  
\<22.7.71\>देवेन्द्रो विहरन्नेवं अशक्तः सोढुमद्रिजे!।  
 मेहनानां सहस्रं तु तेषां मोक्षमचिन्तयत् ॥71॥  
  
\<22.7.72\>केनैतत्कर्मणा भोक्तुं शक्यं शिश्नसहस्रकम्।  
 "नाशयिष्याम्यहं त्वेतत्तपसे"ति सुनिश्चितः ॥72॥  
  
\<22.7.73\>धिषणेनाभ्यनुज्ञातो विष्वक्सेनसरो ययौ।  
 विसृज्य देवानिन्द्राण्या ह्यातिष्ठत्तपसे सह ॥73॥  
  
\<22.7.74\>विष्वक्सेनसरोधस्तात् वज्रेणाहत्य भूधरम्।  
 स्नानार्थं देवपूजार्थं पातालात् जलमाददे ॥74॥  
  
\<22.7.75\>क्षीराहारो जितक्रोधो जितकामो जितेन्द्रियः।  
 पादाङ्गुष्ठेन सम्पीड्य ह्यतिष्ठन्मेदिनीं शुभे! ॥75॥  
  
\<22.7.76\>जपंश्च नियतं देवीं गायत्रीं वेदमातरम्।  
 पूर्णं वर्षसहस्रन्तु ततः प्रीतोऽभवद्धरिः ॥76॥  
  
\<22.7.77\>वराहरूपो भगवान् धरण्या सह भूधरे।  
 प्राह चेन्द्रं "सुरेशाहं वरदस्ते समागतः ॥77॥  
  
\<22.7.78\>वृणीप्व यदभीष्टं ते ददामि सुरसत्तम!"।  
 एवमुक्तोऽथ देवेन्द्रः प्रणम्य धरणीधरम् ॥78॥  
  
\<22.7.79\>प्रीतस्त्वमसि देवेश वरं देहि दयानिधे।  
 सहस्रमेतच्छिश्नानां विनैकं नश्यतां मम ॥79॥  
  
\<22.7.80\>एवमेव वरं देहि ममैतावद्धि काङ्क्षितम्।  
 ततो वराहो देवाय वरं दत्त्वा यथेप्सितम् ॥80॥  
  
\<22.7.81\>तत्रैवान्तर्दधे देवो वृषभाद्रौ वरानने!।  
 ततः शिश्नाः सहस्रं ते न्यपतन् वज्रिदेहतः ॥81॥  
  
\<22.7.82\>सद्यस्तेजोमया भूत्वा ब्राह्मणा वेदपारगाः।  
 सहस्रमब्रुवन्निन्द्रं प्रीत्या परमया युताः ॥82॥  
  
\<22.7.83\>"श्रृणु देव! वयं विप्राः पौलोमीसङ्गमेच्छया।  
 तपः कृत्वा ततो भूमौ तवाङ्गे देवसत्तम! ॥83॥  
  
\<22.7.84\>मेढ्राः सहस्रमेवैते गौतमस्य तपोबलात्।  
 स्वर्गस्त्रियोऽनुभुक्ताश्च तथेन्द्राणी यथासुखम् ॥84॥  
  
\<22.7.85\>वरं ददाम ते प्रीता वृणीष्व बलसूदन"।  
 इति तेषां वचः श्रुत्वा प्रीत्या वज्र्यब्रवीद्धि तान् ॥85॥  
  
\<22.7.86\>"यदि प्रीताः स्थ मे विप्रा व्रणानां तु सहस्रकम्।  
 भवन्तु चक्षूंषि सदा भवतां तु प्रसादतः" ॥86॥  
  
\<22.7.87\>तथाऽस्त्विति ब्रुवन्तस्ते द्विजा जग्मुस्तपोधनाः।  
 सहस्रदृक्च देवोऽथ जातोऽभूदद्भुताकृतिः ॥87॥  
  
\<22.7.88\>सह शच्या विशालाक्ष्या प्रविवेशमरावतीम्।  
 दिव्यमङ्गलवाद्यैश्च हर्षयन् सर्वदेहिनः ॥88॥  
  
\<22.7.89\>लब्ध्वा वरं देववरो वृषाद्रौ तुङ्गं समारुह्य तुरङ्गयुक्तम्।  
 वज्री रथं काञ्चनमप्सरोभिः सुगीयमानश्च ययौ स्वगेहम्" ॥89॥  
  
 इति श्रीवामनपुराणे क्षेत्रखण्डे श्रीवेङ्कटाचलमाहात्म्ये स्कन्दकृततपः-  
 प्रकारादिवर्णनं नाम द्वाविंशोऽध्यायः।  
 -----------------

 अथ त्रयोविंशोऽध्यायः  
 -----------  
 %सुवर्चलायां श्रीविष्वक्सेनोत्पत्तिक्रमः%  
नारदः-----  
\<23.7.1\>श्रुत्वा चित्रां कथां देवी पुनः प्रीताऽऽह शङ्करम्।  
 "विष्वक्सेनश्च को वाऽसौ किमर्थञ्च तपोऽचरत् ॥1॥  
  
\<23.7.2\>किं लेभे कुत्र चाऽस्तेऽसौ ब्रूहि मे तत्त्वदर्शन!"।  
 श्रुत्वाऽथ पार्वतीवाक्यं प्रीतः प्राह महेश्वरः ॥2॥  
  
\<23.7.3\>"पुरा कृतयुगे देवी कुन्तला नाम चाप्सराः।  
 दुर्वासस्याऽऽश्रमं प्राप्य रम्यमिन्द्रेण चोदिता ॥3॥  
  
\<23.7.4\>सा लास्यमकरोद्बाला महर्षेः भाविताऽत्मनः।  
 अग्रतो रुचिरां दृष्ट्वा सोऽशपत् कोपनो मुनिः ॥4॥  
  
\<23.7.5\>"किराती भव दुर्बुद्धे कुन्तले नीलकुन्तले!"।  
 सा शप्ता कुन्तला भीता प्राञ्जलिः प्रणताऽवदत् ॥5॥  
  
\<23.7.6\>"स्वाधीना नास्मि भगवन्! क्षमस्व मम दुर्नयम्"।  
 प्राञ्चलिं प्रणतां दृष्ट्वा दुर्वासा वाक्यमब्रवीत् ॥6॥  
  
\<23.7.7\>"नानृता वाक् च मे बाले! शापमोक्षं वदामि ते।  
 भीरु! पुत्रमुखं दृष्ट्वा पुनः स्वर्गं गमिष्यसि" ॥7॥  
  
\<23.7.8\>इत्युक्त्वा सा पुनः प्राह "पुत्रं विष्णुपराक्रमम्"।  
 दीर्घायुषं तपोनिष्ठं सोताऽस्मि तव वैभवात्" ॥8॥  
  
\<23.7.9\>इति नम्रां पुनस्तां तु "तथाऽस्त्वि"त्यब्रवीन्मुनिः।  
 वीरबाहोः किरातस्य पत्न्यां जज्ञे सुवर्चला ॥9॥  
  
\<23.7.10\>पुत्री ह्यपुत्रिणस्तस्य ववृधे प्रीतिवर्धनी।  
 वरा सा रूपलावण्यगुणैः नारीगणेष्वभूत् ॥10॥  
  
\<23.7.11\>धर्मपुत्राय भद्राय तां पिता प्रददौ तदा।  
 पीनोन्नतस्तनी श्यामा सा बाला तनुमध्यमा ॥11॥  
  
\<23.7.12\>कदाचित् फाल्गुने मासि शुक्लपक्षे शुभे दिने।  
 ऋतुस्नाता नर्मदायां स्थिता ऋक्षवतस्तटे ॥12॥  
  
\<23.7.13\>अपश्यत्तां तु वरुणः सङ्गम्य ह्यवदच्च ताम्।  
 "प्रीतोऽहं सुभगे! सुभ्रु वृणीष्व वरमीप्सितम्" ॥13॥  
  
सुबर्चलाः------  
\<23.7.14\>"प्रीतो यदि भवान् दद्याद्देव! मे पुत्रमुत्तमम्"।  
 वरुणस्त्वाह "कल्याणि! सुपुत्रा त्वं भविष्यसि" ॥14॥  
  
शङ्करः-----  
\<23.7.15\>इति दत्त्वा वरं तस्यै ययौ जलपतिस्ततः।  
 तछ्रुत्वा वचनं तस्य प्रीता साऽभूत् सुवर्चला ॥15॥  
  
\<23.7.16\>साऽसूत पुत्रं तपनीयगात्रं पूर्णेन्दुवक्त्रं जलजाभनेत्रम्।  
 शङ्खासिबाणासनकुम्भरेखासमुज्ज्वलद्रक्तकराङ्क्षियुग्मम् ॥16॥  
  
\<23.7.17\>देवदुन्दुभयो नेदुः पुष्पवृष्टिश्च खाच्च्युता।  
 ववौ वायुः सुखस्पर्शः तज्जन्मदिवसे तदा ॥17॥  
  
\<23.7.18\>पुष्यर्क्षे कर्कटे जातः सुवर्चलसुतो बली।  
 ववृधे वीर्यवांस्तत्र शुक्लपक्ष इवोडुराट् ॥18॥  
  
\<23.7.19\>पुत्रस्य दशमे वर्षे कालधर्मं ययौ च सा।  
 ततस्त्यक्तश्च पित्राऽसौ काश्यपस्याश्रमं ययौ ॥19॥  
  
\<23.7.20\>आयान्तं तं मुनिर्दृष्ट्वा ज्ञात्वा तं वरुणात्मजम्।  
 राजपुत्रं महात्मानं रूपलावण्यसंयुतम् ॥20॥  
  
\<23.7.21\>प्रीतो जग्राह तं शिष्यं मन्त्रं प्रादान्महामुनिः।  
 लब्ध्वा मन्त्रं मुनिवराद्वेदान् साङ्गानधीत्य च ॥21॥  
  
\<23.7.22\>अनुज्ञातो ययौ तेन तपसे वृषभाचलम्।  
 तपस्तप्त्वा चिरं कालं तैस्तैश्च नियमैः सह ॥22॥  
  
\<23.7.23\>सम्पूर्णे द्वादशे वर्षे मासि चाश्वयुजे शुभे।  
 पूर्वाषाढे च पुण्यर्क्षे वरं लब्ध्वा जनार्दनात् ॥23॥  
  
\<23.7.24\>सारूप्यं श्रीपतेस्तस्य सैनापत्यमवाप्य च।  
 शङ्खचक्रगदापाणिः विष्ण्वाज्ञापरिपालकः ॥24॥  
  
\<23.7.25\>पञ्चायुधाश्रमाधः स्थात् ययौ स्वाश्रमतस्तटम्।  
 नारायणाद्रेर्गिरिजे! गन्धर्वैः परिवारितः ॥25॥  
  
\<23.7.26\>चतुर्दशानां जगतामधीश्वरैः महाबलैः भूतगणैः महास्वनैः।  
 ज्वलच्छिखैः उज्ज्वलहेतिभिर्वृतो नैर्ऋत्यकोणे त्ववसद्गिरेस्तटम् ॥26॥  
  
\<23.7.27\>विष्वक्सेनस्य यदिदं जन्म प्रोक्तं मया तव।  
 आश्रमाणां प्रसङ्गेन न तत्कर्मनिबन्धनम् ॥27॥  
  
\<23.7.28\>अवतीर्णस्तु देवोऽसौ देवैरभ्यर्थितः पुरा।  
 विष्णोराज्ञां पुरस्कृत्य विष्णुतुल्यपराक्रमः ॥28॥  
  
 %चक्रादिसप्तदशतीर्थमाहात्म्यम्%  
\<23.7.29\>विष्वक्सेनाश्रमादूर्ध्वं सरस्यः पञ्च चोज्ज्वलाः।  
 पञ्चायुधैः भगवतो देवि"नित्यमुपाश्रिताः ॥29॥  
  
\<23.7.30\>तत्तदाकारयुक्तास्ताः दृश्यन्तेऽद्यापि पर्वते।  
 तासामूर्ध्वं जातवेदाः तपस्तेपे सरोवरे ॥30॥  
  
\<23.7.31\>तत्सरस्तु दुरारोहमगाधं पापनाशनम्।  
 आग्नेयमिति विख्यातं तीर्थानामुत्तमोत्तमम् ॥31॥  
  
\<23.7.32\>ब्राह्मं सरस्ततश्चोर्ध्वं पावनं परिकीर्तितम्।  
 सप्तर्षीणां ततश्चोर्ध्वं आश्रमाश्च सरांसि च ॥32॥  
  
\<23.7.33\>एषां सप्तदशानाञ्च ह्येकैकं पापनाशनम्।  
 दर्शनात् कीर्तनाञ्चापि स्नानात् पानाच्च पार्वति!" ॥33॥  
  
नारदः-----  
\<23.7.34\>श्रुत्वैतत्पार्वती प्राह भर्तारं भक्तवत्सलम्।  
 "आदितः सरसामेषां माहात्म्यं वद शङ्कर! ॥34॥  
  
\<23.7.35\>सर्वलोकहितार्थाय पावनं पुण्यवर्धनम्"।  
 शंकरः प्राह "पद्माक्षि! श्रृणु दुर्वाससे पुरा ॥35॥  
  
\<23.7.36\>ब्रह्मणा पृच्छते प्रोक्तं कापिलं लिङ्गमुत्तमम्।  
 ऋषिणा कपिलाख्येन पाताले पूजितं सदा ॥36॥  
  
\<23.7.37\>क्षीराभिषिक्तं सुरभेः उद्भिद्य भुवमुद्गतम्।  
 कुपिता सुरभिस्तस्य मूर्ध्न्याधायान्वशात् खुरम् ॥37॥  
  
\<23.7.38\>मा वर्धस्वेति लिङ्गन्तु नावर्धत खुराङ्कितम्।  
 आदौ रजतवर्णञ्च मध्ये स्वर्णप्रभं महत् ॥38॥  
  
\<23.7.39\>अग्रेऽरुणाभं सम्भूतं पञ्चवक्त्रं त्रियम्बकम्।  
 पञ्चवर्णं महाभीमं पातालाधिष्ठितं सदा ॥39॥  
  
\<23.7.40\>महर्षिणा कृते पूर्वं कपिलेन प्रपूजितम्।  
 "कपिलेश्वर"इत्येतत्कृते ख्यातं युगे पुरा ॥40॥  
  
\<23.7.41\>त्रेतायामग्निना पश्चात् "आग्नेय"मिति कीर्तितम्।  
 अनाद्यन्तं महालिङ्गं द्वापरे चक्रपूजितम् ॥41॥  
  
\<23.7.42\>कलौ युगे भविष्यं तत् कपिलापूजितं शिवम्।  
 अग्रे कापिललिङ्गस्य सरोवरमनुत्तमम् ॥42॥  
  
\<23.7.43\>पातालादुद्गतस्यास्य कपिलस्य महात्मनः।  
 मार्गो हि तद्बलं गुह्यं कापिलं परिक्रीर्तितम् ॥43॥  
  
\<23.7.44\>जलाभिपूरितं तत्तु सरोवरमनुत्तमम्।  
 दर्शनादेव तत्तीर्थं सर्वाघौघविनाशनम् ॥44॥  
  
\<23.7.45\>दर्शनात् स्वर्गदं पुंसां स्त्रीणामपि च पार्वति!।  
 स्नाने पाने कृते तस्मिन् जरामरणनाशनम् ॥45॥  
  
\<23.7.46\>सकृत्स्नातस्य तु फलं जनस्य श्रृणु पार्वति!।  
 वाजपेयाश्वमेधानां पुष्कलं फलमश्नुते ॥46॥  
  
\<23.7.47\>वाजपेयात्पुनर्जन्म सकृत्स्नातस्य न च्युतिः।  
 तदूर्ध्वसरसि स्नातो वज्रतीर्थमिति स्मृते ॥47॥  
  
\<23.7.48\>दशाधिकफलं लब्ध्वा शक्रलोकं स गच्छति।  
 वज्रतीर्थोर्ध्वतः कुण्डे विष्वक्सेनसरोवरे ॥48॥  
  
\<23.7.49\>स्नातस्तु यस्तस्य फलं शताधिकमितीरितम्।  
 एवं सप्तदशानां तु तीर्थानामधिकं फलम् ॥49॥  
  
 %कापिलाख्यचक्रतीर्थस्नानकालनिर्णयादिः%  
\<23.7.50\>त्रैलोक्ये सर्वतीर्थानि कार्तिके मासि पर्वणि।  
 मध्याह्ने कापिले तीर्थे सान्निध्यं यान्ति पार्वति! ॥50॥  
  
\<23.7.51\>तिष्ठन्ति प्राणिरक्षार्थं मध्याह्ने दश नाडिकाः।  
 तत्र स्नातास्तु ये पापाः पुरुषा योषितोऽमले! ॥51॥  
  
\<23.7.52\>सर्वपापविनिर्मुक्ता ब्रह्मलोकं प्रयान्ति वै।  
 तत्र दानानि कुर्वन्ति ये नरास्तीर्थसन्निधौ ॥52॥  
  
\<23.7.53\>तिलमात्रहिरण्यन्तु दत्तं मेरुसमं भवेत्।  
 भिक्षामात्रँ तथान्नस्य दानं कापिलसन्निधौ ॥53॥  
  
\<23.7.54\>कुर्वान्ति ये नरा देवि सोमलोकं व्रजन्ति ते।  
 कन्यागोभूप्रदातारो विद्यामन्त्रोपदेशकाः ॥54॥  
  
\<23.7.55\>स्वर्गकैलासवैकुण्ठब्रह्मलोकान् वजन्ति ते।  
 "वर्षे वर्षे तु कार्तिक्यां पौर्णमास्यां महातिथौ ॥55॥  
  
\<23.7.56\>आयान्ति सर्वतीर्थानि मध्याह्ने कापिलं सरः"।  
 इमं मन्त्रं समुच्चार्य स्नातस्तत्फलमाप्नुयात् ॥56॥  
  
\<23.7.57\>स्नानं तु दुर्लभं तत्र तद्विष्णोः परमं पदम्।  
 इति ते कथितं सर्वतीर्थमाहात्म्यमुत्तमम्।  
 अतः परं प्रवक्ष्यामि पवनस्य तपो महत्" ॥57॥  
  
 इति श्रीवामनपुराणे श्रीवेङ्कटाचलमाहात्म्ये चक्रादिसप्तदशतीर्थमाहात्म्यवर्णनं  
 नाम त्रयोविंशोऽध्यायः  
 ---------------

 अथ चतुर्विंशोऽध्यायः  
 ---------------  
 %भगवन्तमुद्दिश्य वाय्वादिकृततपः प्रकारः%  
शङ्करः-----  
\<24.7.1\>"वायोस्तपः प्रभावन्तु श्रृणु देवि!ततः प्रिये!।  
 ग्रीष्मे पञ्चतपा वायुः वर्षासु भुवि तिष्ठति ॥1॥  
  
\<24.7.2\>हेमन्ते शिशिरे चापि शेते स्वामिसरोजले।  
 एवं वर्षसहस्रान्ते देवदेवो जनार्दनः ॥2॥  
  
\<24.7.3\>प्रादुर्भविष्यति हरिः वायोः प्रियचिकीर्षया।  
 ततः पश्चात्तु शङ्खस्य राज्ञः प्रियचिकीर्षया ॥3॥  
  
\<24.7.4\>विश्वविख्यातसुमहाप्रादुर्भावं करिष्यति।  
 सर्वलोकहितायैव शङ्खव्याजेन वै हरिः ॥4॥  
  
\<24.7.5\>श्रीवेङ्कटाचले पुण्ये प्रादुर्भावं गमिष्यति।  
 तस्य हेतोस्ततः पूर्वं कर्तुञ्च सुमहत्तपः ॥5॥  
  
\<24.7.6\>आवां तत्र गमिष्यावः चिरकालादनन्तरम्।  
 गमिष्यन्ति सुराः सर्वे सह सर्वैः महर्षिभिः ॥6॥  
  
\<24.7.7\>तदा कुमारं द्रक्ष्यावो विष्णुभक्तिपरायणम्"।  
 इत्युक्ता शङ्करेणाथ विरराम तदा सती ॥7॥  
  
\<24.7.8\>ततः कालेन महता शङ्करो गमनोन्मुखः।  
 बभाषे पार्वतीं देवीं पुत्रदर्शनलालसाम् ॥8॥  
  
शङ्करः-----  
\<24.7.9\>"अयं स कालः सम्प्राप्तो यः पुरा ते मयोदितः।  
 श्रीवेङ्कटाह्वयं गन्तुं महापुण्यं नगोत्तमम्" ॥9॥  
  
\<24.7.10\>इति संस्मारिता देवी तदा पप्रच्छ शङ्करम्।  
पार्वती-----  
 "किं न वायोस्तपः पूर्णं? प्रादुर्भूतः किमीश्वरः? ॥10॥  
  
\<24.7.11\>कथं प्रत्यक्षतां यातो वायोः नारायणो हरिः?।  
 किं न तस्मै वरं प्रादात्? तत्सर्वं शंस मे विभो!" ॥11॥  
  
\<24.7.12\>इति पृष्टो महादेवः पार्वतीमब्रवीत्तदा।  
शङ्करः----  
 "चचार खलु वै वायुः दारुणं सुमहत्तपः॥12॥  
  
 %प्रादुर्भूतं भगवन्तमुद्दिश्य वायुकृतविश्वरूपस्तुतिः%  
\<24.7.13\>ततो वर्षसहस्रान्ते देवदेवो जनार्दनः।

 प्रादुर्बभूव भगवान् परमात्मा सनातनः ॥13॥  
  
\<24.7.14\>श्रीभूमिसहितो देवो गरुडोपरि संस्थितः।  
 सशेषः शङ्खचक्राभ्यां अन्वितः शार्ङ्गबाणधृक् ॥14॥  
  
\<24.7.15\>तं दृष्ट्वा विस्मितो भूत्वा वायुः सर्वात्मगोचरः।  
 आसनादुदतिष्ठत्स मत्तोन्मत्त इव भ्रमन् ॥15॥  
  
\<24.7.16\>सम्पतन्नुत्पतन् हर्षात् उद्भ्रमन् विभ्रमन्नपि।  
 "अद्भुतं किमिदं दृष्टं वृषभाद्रौ मयाऽद्य वै" ॥16॥  
  
\<24.7.17\>इत्युन्मादात् विसंज्ञोऽभूत् मुहूर्तं परमेश्वरि!।  
 उदतिष्ठत्ससंज्ञोऽथ ददर्श हरिमञ्जसा ॥17॥  
  
\<24.7.18\>यो वेदैश्च तपोभिश्च योगिभिः मुनिभिस्तथा।  
 द्रष्टुं शक्यो न देवस्तु तमपश्यत्सनातनम् ॥18॥  
  
\<24.7.19\>प्रणनाम पुनश्चापि साष्टाङ्गं पुरुषोत्तमम्।  
 वायुस्तुष्टाव गिरेजे! भगवन्तं जनार्दनम्।  
 तत्त्वार्थयुक्तया वाचा वेदवेद्यं सनातनम्" ॥19॥  
  
\<24.7.20\>"नमस्ते देवदेवेश! पुराणपुरुषोत्तम!।  
 श्रीधराऽनन्त! गोविन्द! जिष्णवे विष्णवे नमः ॥20॥  
  
\<24.7.21\>एकस्त्वं पुरुषः साक्षात् आदौ मायासमन्वितः।  
 जगदेकार्णवीकृत्य शेषे सागरसम्प्लवे ॥21॥  
  
\<24.7.22\>त्वन्नाभिपङ्कजोद्भूतो ब्रह्मा ब्रह्मविदां वरः।  
 येनेदं जगदुत्सृष्टं चराचरसमन्वितम् ॥22॥  
  
\<24.7.23\>रजोगुणं समाश्रित्य जगत्सृष्टं त्वया विभो!।  
 सत्त्वं गुणं समाश्रित्य रक्ष्यते ह्यखिलं जगत् ॥23॥  
  
\<24.7.24\>तमोगुणं समाश्रित्य ह्रियते च पुनस्त्वया।  
 जातास्त्वयि ब्रह्मरूपे ते प्रजापतयो नव ॥24॥  
  
\<24.7.25\>येभ्यः सम्भूतमेतत्तु देवमानुषराक्षसम्।  
 मधुकैटभहन्ता त्वं सम्प्राप्ते ब्रह्मसङ्कटे ॥25॥  
  
\<24.7.26\>ततोऽसुरं सोमकाख्यं हत्वा वेदञ्च तत्करात्।  
 गृहीत्वा ब्रह्मणे प्रादात् मीनरूपी महेश्वरः ॥26॥  
  
\<24.7.27\>निराधारे जगत्यस्मिन् निरालम्बे चराचरे।  
 आधारः कूर्मरूपी त्वं पुरुषोत्तम! तिष्ठसि ॥27॥  
  
\<24.7.28\>गतामुद्धृत्य पातालं भुवं सगिरिकाननाम्।  
 वोढाऽसि पोत्रिरूपेण त्वं महात्मा सनातनः ॥28॥  
  
\<24.7.29\>पुनः कृतयुगादौ तु हिरण्याख्येऽसुरे सति।  
 सैंहीं प्रह्लादरक्षार्थं नरार्धतनुमुद्वहन् ॥29॥  
  
\<24.7.30\>स्तम्भात् कालायसाज्जातो विदार्याऽथ महासुरम्।  
 लक्ष्मीमालिङ्ग्य भगवन्! रक्षिता त्वं जगत्त्रयम् ॥30॥  
  
\<24.7.31\>अथ कालान्तरे विष्णो! यागे वैरोचनेर्विभो!।  
 त्वमिन्द्रचोदितो देव! वामनो वाग्मिनां वरः ॥31॥  
  
\<24.7.32\>पदानि त्रीणि याचित्वा प्रतिगृह्य महाबलेः।  
 आक्रम्य भूर्भुवोलोकान् दत्त्वेन्द्राय जगत्रयम् ॥32॥  
  
\<24.7.33\>चन्द्रमण्डलमासाद्य पद्मासनगतो विभो!।  
 अमृताऽन्नाधिपो विष्णो! जगत्पासि चराचरम् ॥33॥  
  
\<24.7.34\>जामदग्न्यो महाबाहो! राक्षसान् राजरूपिणः।  
 हत्वा तद्रक्तकुण्डेषु कृत्वा पितृजलक्रियाम् ॥34॥  
  
\<24.7.35\>महीं निःक्षत्रियां कृत्वा यज्ञं कृत्वाऽश्वमेधिकम्।  
 दक्षिणार्थं महीं दत्त्वा काश्यपाय जगत्प्रभो! ॥35॥  
  
\<24.7.36\>गत्वा महोदधिं तत्र समुद्रेण कृतालयः।  
 सह्यादौ रमणीये त्वं तपश्चरसि भार्गवः ॥36॥  
  
\<24.7.37\>रावणे राक्षसे देव! सम्भूते देवकण्टके।  
 ततस्त्रेतायुगे जिष्णो! रामो दाशरथिः स्वयम् ॥37॥  
  
\<24.7.38\>लक्ष्मणानुचरो भूत्वा भार्याहर्तारमाहवे।  
 सपुत्रपौत्रं सगणं सामात्यं संहरिष्यसि ॥38॥  
  
\<24.7.39\>बलभद्रोऽथ कृष्णस्त्वं वासुदेवः सनातनः।  
 कल्यन्ते कल्किरूपी च भविताऽसि त्रिलोकधृक् ॥39॥  
  
\<24.7.40\>आदित्यानाञ्च विष्णुस्त्वं ज्योतिषां त्वं प्रभाकरः।  
 वसूनां पावकश्च त्वं रुद्राणां शम्भुरुत्तमः ॥40॥  
  
\<24.7.41\>ग्रहाणाञ्च बुधोऽसि त्वं देवानां बलभित् भवान्।  
 सिद्धानां कपिलोऽसि त्वं देवर्षिणाञ्च नारदः ॥41॥  
  
\<24.7.42\>यज्ञानां जपयज्ञोऽसि तपश्चासि तपस्विनाम्।  
 यक्षाणाञ्च धनेशस्त्वं यमः संयमतां भवान् ॥42॥  
  
\<24.7.43\>मत्स्यानां मकरोऽसि त्वं वरुणो यादसां पतिः।  
 आपगानाञ्च गङ्गा त्वं सरसां सागरो भवान् ॥43॥  
  
\<24.7.44\>वायूनां प्राणवायुस्त्वं विधातॄणां चतुर्मुखः।  
 वर्णानां ब्राह्मणश्च त्वमाश्रमाणां गृही भवान् ॥44॥  
  
\<24.7.45\>तारकाणाञ्च चन्द्रस्त्वं इन्द्रियाणां मनो भवान्।  
 सिंहोऽसि त्वं मृगाणाञ्च गजेन्द्रोऽसि चतुष्पदाम् ॥45॥  
  
\<24.7.46\>द्विपदां ब्राह्मणश्चासि पक्षिणां गरुडो भवान्।  
 वासुकिस्त्वन्तु सर्पाणां विषाणां कालकूटकम् ॥46॥  
  
\<24.7.47\>नागानां त्वमनन्तोऽसि मेरुस्त्वं कुलभूभृताम्।  
 गिरीणां हिमवांश्च त्वं वेदानां सामरूपधृक् ॥47॥  
  
\<24.7.48\>छन्दसामपि गायत्री मन्त्राणां प्रणवो भवान्।  
 पशूनां सुरभिश्च त्वं हुतभुक् यज्ञभोजिनाम् ॥48॥  
  
\<24.7.49\>अचराणां गिरिश्च त्वं वृक्षाणां पिप्पलो भवान्।  
 सेनानीनां भवान् स्कन्दः क्षमा शौर्यवतां भवान् ॥49॥  
  
\<24.7.50\>बीजानामङ्कुरश्चासि प्राणिनां प्राणधृक् भवान्।  
 ब्रह्मर्षीणां वसिष्ठस्त्वं चरतां पवनो भवान् ॥50॥  
  
\<24.7.51\>महर्षीणां भृगुश्च त्वं व्यासो वेदविदां भवान्।  
 वाल्मीकिश्च कवीनां त्वं जनानां त्वं जनेश्वरः ॥51॥  
  
\<24.7.52\>यत्सत्त्वं सर्वलोकेषु तेजोबलसमन्वितम्।  
 तद्भवानिति विज्ञेयमिति ब्रह्मविदो विदुः ॥52॥  
  
\<24.7.53\>सहस्रशिरसे तुभ्यं पुरुषाय नमो नमः।  
 भुजासहस्रयुक्ताय ते सहस्रपदे नमः ॥53॥  
  
\<24.7.54\>नानाविधानि देव! त्वदायुधानि सहस्रशः।  
 दीप्यमानानि सर्वाणि द्योतयन्ति दिशो दश ॥54॥  
  
\<24.7.55\>वक्त्राणि तव तीव्राणि दंष्ट्राप्रतिभयानि च।  
 बालार्कमण्डलाकारकुण्डलाभ्यां विभान्ति वै ॥55॥  
  
\<24.7.56\>त्वत्पादाम्भोरुहैरेतैः सहस्रैर्भाति ते पदम्।  
 बालार्कद्युतिसम्भिन्नरक्ताम्भोजैरिवाञ्चितम् ॥56॥  
  
\<24.7.57\>पृथिवी पूरिता पद्भिराकाशं मूर्धभिस्तव।  
 बाहुभिश्च दिशो व्याप्ता महाविष्णो! नमोऽस्तु ते ॥57॥  
  
\<24.7.58\>वेदास्तवैव निःश्वासाः चन्द्रसूर्यौ तवाक्षिणी।  
 ज्योतिष्कणाश्च ताराणि जगद्रूप! नमोऽस्तु ते ॥58॥  
  
\<24.7.59\>कलाकाष्ठामुहूर्तादिदिनरात्रिशरीरिणे।  
 चतुर्युगाय कालाय नमोऽनन्ताय ते विभो! ॥59॥  
  
\<24.7.60\>कालदृक् कालरूपी च कालाऽत्मा कालकारणम्।  
 कालविद्भिरवेद्यस्त्वं विश्वमूर्ते! नमोऽस्तु ते ॥60॥  
  
\<24.7.61\>अनादीनि च भूतानि महान्ति मधुसूदन!।  
 तव मूर्तानि रूपाणि भूतभावन! ते नमः ॥61॥  
  
\<24.7.62\>प्राणात्मा प्राणधृक् प्राणी साक्षी त्वं सर्वकर्मणाम्।  
 नित्यः सर्वगतः स्थाणुः अचलस्ते नमो नमः ॥62॥  
  
\<24.7.63\>शरीरभृत् शरीरी त्वं शरीरात्मा शरीरगः।  
 शारीरकर्मणा स्पृष्टः शुद्धमूर्ते! नमोऽस्तु ते ॥63॥  
  
\<24.7.64\>अणीयसामणीयांस्त्वं महीयांश्च महीयसाम्।  
 बृहताञ्च बृहञ्च त्वं विश्वमूर्ते नमोऽस्तु ते ॥64॥  
  
\<24.7.65\>खस्थस्त्वं खगुणश्चापि खगुणातीत एव च।  
 खमूर्तिः खगतिश्चासि खगेशारूढ! ते नमः ॥65॥  
  
\<24.7.66\>ज्ञानात्मा ज्ञानदृग् ज्ञानी ज्ञानं ज्ञानवतां भवान्।  
 ज्ञानविद्भिरविज्ञेयः तुभ्यं ज्ञेयाऽत्मने नमः ॥66॥  
  
\<24.7.67\>वेदात्मा वेदवित् वेद्यो वैद्यो वेदविदां वरः।  
 वेदान्तवेद्यरूपाय ब्रह्मरूपाय ते नमः ॥67॥  
  
\<24.7.68\>अक्षराय क्षराद्याय ह्यक्षराकारधारिणे।  
 क्षराक्षरविभक्तौ द्वावतीताय च ते नमः ॥68॥  
  
\<24.7.69\>नमो निरन्तरानन्दमूलकन्दाय जिष्णवे।  
 उष्णत्वमग्नौ शैत्यञ्च जले पृथ्व्याञ्च गन्धिता ॥69॥  
  
\<24.7.70\>स्पर्शित्वञ्च भवान्वायौ नैर्मल्यं खे नमोऽस्तु ते।  
 घनाः केशेषु नद्यस्ते भगवन्! सर्वसन्धिषु ॥70॥  
  
\<24.7.71\>कुक्षौ च सिन्धवः सप्त नमस्ते जलमूर्तये।  
 स्तोत्रैः स्तुताय स्तोत्राय स्तोत्रकृत्प्रियकारिणे ॥71॥  
  
\<24.7.72\>स्तोत्रज्ञेयाय स्तुत्याय स्तोत्ररूपाय ते नमः।  
 अद्भुताकाररूपाय नमस्ते शार्ङ्गपाणये ॥72॥  
  
\<24.7.73\>भक्तप्रियाय शान्ताय भक्तचित्तानुवर्तिने।  
 भक्तपापविनाशाय नमस्ते शार्ङ्गपाणये ॥73॥  
  
\<24.7.74\>रक्षाकराय जगतां रक्षोघ्ने राक्षसारये।  
 श्रीवत्सवक्षसे तुभ्यं शार्ङ्गपाणे! नमो नमः ॥74॥  
  
\<24.7.75\>श्रिया सरोजकरया सरोजान्तरवर्णया।  
 दिव्याभरणविद्योतिदेहया दिव्यवेषया ॥75॥  
  
\<24.7.76\>पलाशश्यामया देव्या धरिण्योत्पलहस्तया।  
 संश्रितोभयपार्श्वाय नमस्ते शार्ङ्गपाणये ॥76॥  
  
\<24.7.77\>चराचराणि भूतानि भीतानि चलितानि वै।  
 लभन्ते न स्थितिं देव! भीमरूप! नमोऽस्तु ते ॥77॥  
  
\<24.7.78\>युगान्तकालानलकोटितुल्य! प्रभाभिरापूरितलोकजाल!।  
 रत्नाङ्गदालङ्कृतबाहुदण्ड! नमो नमस्तेऽस्तु सहस्रबाहो! ॥78॥  
  
\<24.7.79\>नमोऽस्तु देवा अपि लोकपाला भूताविशेषेण विरूपनेत्र!।  
 विमानगास्ते प्रणमन्ति चैते प्रसीद देवेश! जगन्निवास! ॥79॥  
  
\<24.7.80\>पश्यामि देवेश तवैव देहे चराचराणीह गतागतानि।  
 भूतानि चैतानि च भूतवास! तपः प्रभावाञ्च भवत्प्रसादात् ॥80॥  
  
\<24.7.81\>अनेकरत्नान्वितभूषणानां प्रभाभिरादीपितलोकजाल!।  
 तडिद्गुणालङ्कृतमेघकान्ते! प्रसीद देवेश! जगन्निवास! ॥81॥  
  
\<24.7.82\>त्वदीयवक्त्राणि महाद्युतीनि कल्पान्तसूर्यानलसन्निभानि।  
 दंष्ट्राकरालानि महास्वनानि बिभेमि पश्यन् भगवन्! प्रसीद ॥82॥  
  
\<24.7.83\>ब्रह्मत्रिनेत्रप्रमुखाश्च देवान् सयक्षगन्धर्वमहोरगांश्च।  
 पश्यामि सर्वांस्तव देव! देहे प्रसीद देवेश जगन्निवास! ॥83॥  
  
\<24.7.84\>दिशो न जाने न लभे च शर्म सीदाम्यहो! देववर! प्रसीद।  
 भक्तानुकम्पिन्! परमार्थरूप! प्रसीद विष्णो! भगवन्! प्रसीद" ॥84॥  
  
शङ्करः-----  
\<24.7.85\>"प्रसीदे"ति नमस्कृत्य वायुः प्राञ्जलिरास वै।  
 प्रीतोऽथ भगवान् विष्णुः शङ्खचक्रगदाधरः ॥85॥  
  
\<24.7.86\>श्रीभूमिसहितो देवो वरदो वायुमब्रवीत्।  
 "वरं वृणीष्व भद्रं ते वायो! यन्मनसेच्छसि" ॥86॥  
  
वायुः-----  
\<24.7.87\>"वरं न याचे देवेश! श्रीनाथ! परमेश्वर!।  
 त्वत्सान्निध्यं ममैवेदं नित्यमस्तु रमापते!" ॥87॥  
  
 %वायुं प्रति भगवत्कृतानवरतस्वसान्निध्यवरप्रदानम्%  
शङ्करः-----  
\<24.7.88\>एतच्छ्रुत्वा हरिः प्राह देवतानाञ्च सन्निधौ।  
श्रीभगवान्----  
 "चतुः षष्टिं त्वयोक्तानां श्लोकानां यः पठेन्नरः ॥88॥  
  
\<24.7.89\>भुक्तिं मुक्तिं स लभते मत्प्रसादात् न संशयः।  
 त्रिसन्ध्यं यः पठेत् भक्त्या पूजयन् मामनन्यधीः ॥89॥  
  
\<24.7.90\>षण्मासान्मम सान्निध्यं लभते स न संशयः।  
 तवास्तु यद्यदिष्टं तत् देवानामपि दुर्लभम् ॥90॥  
  
\<24.7.91\>अस्य स्कन्दकुमारस्य पूजनं मम नित्यशः।  
 आकल्पान्तं मया दत्तं तथा सान्निध्यमत्र वै" ॥91॥  
  
शङ्करः-----  
\<24.7.92\>वायुर्लब्ध्वा वरान् विष्णोः ययावथ सुराऽलयम्।  
 आस्ते वृषाचले देवः श्रीभूमिसहितोऽनघे ॥92॥  
  
\<24.7.93\>अप्रत्यक्षाऽलयो दृश्यो विहरन् गिरिमूर्धनि।  
 नानाद्रुमलताकीर्णे सर्वर्तुगणसंयुते ॥93॥  
  
\<24.7.94\>स्वामिवापीसमीपे तु कोटिकन्दर्परूपवान्।  
 आस्ते लक्ष्म्या च धरया रमन् षोडशवार्षिकः ॥94॥  


\<24.7.95\>दृष्ट्वा गुहोऽपि तं देवं चैत्रमासि शुभे तिथौ।  
 आराधयं स्त्रिसन्ध्यं वै देवगन्धर्वकिन्नरैः ॥95॥  
  
\<24.7.96\>नृत्यैरप्सरसाञ्चैव गीतवादित्रनिः स्वनैः।  
 रमयंश्च रमानाथं उत्तरे गह्वरे गिरेः ॥96॥  
  
\<24.7.97\>कुमारधारिका नाम तत्र निर्झमरिणी शुभा।  
 मयूरवाहको देवि! तस्यास्तीरे वसत्यहो! ॥97॥  
  
\<24.7.98\>ब्रह्महत्या तु या तस्य दुःसहा घोररूपिणी।  
 सा वृषाचलश्रृङ्गाग्रे दृष्टमात्रे बहिः स्थिता ॥98॥  
  
\<24.7.99\>स कामयानः शेषाद्रौ नित्यसेवां हरेरसौ।  
 पुनरागमनं देवि! षण्मुखो नाभिवाञ्छति ॥99॥  
  
\<24.7.100\>अथ काले गते देवि! बहुवर्षगणायुते।  
 गरुत्मांस्तु वृषाद्रिं तं काञ्चनं रत्नमण्डितम् ॥100॥  
  
\<24.7.101\>उद्धृत्य "अहं विष्णुलोकं गमिष्यामी" त्यचिन्तयत्।  
 तज्ज्ञात्वा भगवान् विष्णुर्गरुडं त्वाह सुस्मितः ॥101॥  
  
श्रीभगवान्-----  
\<24.7.102\>"पक्षिराज! महासत्त्व! श्रृणु कारणमुत्तमम्।  
 गरुत्मन्निह सर्वे वै वसाम गिरिमूर्धनि ॥102॥  
  
\<24.7.103\>त्वं गिरेर्दक्षिणं सानुमासाद्य वस नित्यशः।  
 शेषाऽऽगच्छ वसेह त्वं तार्क्ष्याधः शैलरूपधृक् ॥103॥  
  
\<24.7.104\>तावन्नित्यं मम प्रीत्यै शैलमाश्रित्य सर्वतः।  
 आकल्पान्तं वसामीह जगत्पालनकारणात् ॥104॥  
  
\<24.7.105\>युगे युगे गिरिरयं नामानि विविधानि वै।  
 गमिष्यति वराण्येव वरदोऽयं वृषाचलः ॥105॥  
  
\<24.7.106\>कृते वृषाद्रिं वक्ष्यन्ति त्रेतायां गरुडाचलम्।  
 द्वापरे शेषशैलञ्च वेङ्कटाद्रिं कलौ युगे ॥106॥  
  
\<24.7.107\>वेङ्कारोऽमृतबीजन्तु कटमैश्वर्यमुच्यते।  
 अमृतैश्वर्यसङ्घत्वाद्वेङ्कटाद्रिरिति स्मृतः ॥107॥  
  
\<24.7.108\>विविधा मुनयश्चैव मनुष्याश्च युगे युगे।  
 नारायणाद्रिं वक्ष्यन्ति नामभिः विविधैरमुम्" ॥108॥  
  
\<24.7.109\>इत्याज्ञाप्य च तौ देवो रमया विहरन् सदा।  
 आस्ते सुरासुरैर्वन्द्यः स्वामिपुष्करिणीतटे ॥109॥  
  
\<24.7.110\>आवां गच्छाव तं शैलं गिरिजे! गणसंयुतौ।  
 नित्यं वसाव तत्रैव पश्यन्तौ गुहमव्ययम्।  
 देवसेनापुलिन्दाभ्यां विहरन्तं वृषाचले" ॥110॥  
  
 %देव्या सहागतस्य शम्भोः शेषाचलाग्नेयदिगवस्थानम्%  
नारदः-----  
\<24.7.111\>इत्युक्त्वा वृषमारूढः पार्वत्या सह शङ्करः।  
 सगणश्च ययौ स्कन्दं द्रष्टुं तं वृषभाचलम् ॥111॥  
  
\<24.7.112\>उषित्वा वसतीस्तिस्रो मार्गे पर्वतमूर्धसु।  
 आराधितस्तदा तत्र देवैः सोमो वृषध्वजः ॥112॥  
  
\<24.7.113\>स जगामास्थिकूटाख्यं वृषभाद्रौ सरोवरम्।  
 मृतानामस्थिकूटानि प्रक्षिप्तानि सरोवरे ॥113॥  
  
\<24.7.114\>येषान्तु पूर्वरूपास्ते समुद्गच्छन्ति तज्जलात्।  
 तस्मात् तदस्थिकूटाख्यमागच्छ सर उत्तमम् ॥114॥  
  
\<24.7.115\>अवरुह्य च तत्तीरे वृषभादुमया सह।  
 स्नात्वा तीर्थे महादेवः पार्वत्या सह शूलभृत् ॥115॥  
  
\<24.7.116\>नत्वा श्रीशं वृषाद्रीशं दृष्ट्वा स्कन्दं ततः परम्।  
 मयूरवाहनं बालं सोमः सोमकलाधरः ॥116॥  
  
\<24.7.117\>आससाद सरोमुख्यं शिवः स्वामिसरस्ततः।  
 स्नात्वा श्रीशाभ्यनुज्ञातः पूर्वदक्षिणतो गिरेः ॥117॥  
  
\<24.7.118\>कपिलस्य सरस्तीरे कापिलं लिङ्गमुत्तमम्।  
 अपश्यद्वृषभारूढः चक्रपूजितमत्र वै ॥118॥  
  
\<24.7.119\>प्रादुर्बभूव सगणः सुदर्शनपुरः शिवः।  
 %चक्रतीर्थे तपस्यन्तं सुदर्शनं प्रति शङ्करवचनम्%  
 दृष्ट्वा सुदर्शनो देवो नत्वा बद्धाञ्जलिः स्थितः ॥119॥  
  
\<24.7.120\>प्रीतोऽथ भगवानाह सुदर्शनमुमापतिः।  
 "प्रीतस्ते तपसा चक्र! यदभीष्टं वृणीष्व ते ॥120॥  
  
\<24.7.121\>ददामि देवैरपि यत् प्रार्थितं दुर्लभञ्च तत्"।  
 सुदर्शनो वरं वव्रे ज्ञात्वा प्रीतञ्च शङ्करम् ॥121॥  
  
\<24.7.122\>"यदि प्रीतो गिरीश! त्वं अन्तरात्मनि मे वस।  
 नित्यं भीमश्च सौम्यश्च वरदो मृत्युहा भव" ॥122॥  
  
नारदः-----  
\<24.7.123\>"गिरीशः प्राह सुप्रीतः कालचक्रमनुत्तमम्।  
 "हेतिराज! महाबाहो! पर्याप्तं तपसा तव ॥123॥  
  
\<24.7.124\>विष्णोः वरप्रसादेन स्नेहो मयि तवाधिकः।  
 प्रागेव दर्शितः सम्यक् शाठ्यं तत्र न किञ्चन ॥124॥  
  
\<24.7.125\>दृष्टवानहमद्य त्वां मां प्रीणयसि किं! पुनः।  
 तदलं तपसा देव नाऽवयोर्विद्यतेऽन्तरम् ॥125॥  
  
\<24.7.126\>अन्तरात्मनि ते वासः प्रार्थितो यस्त्वयाऽनघ!।  
 तदशक्यं महाचक्र! विष्णोरन्यस्य कस्यचित् ॥126॥  
  
\<24.7.127\>अन्तरात्मा हि सर्वेषामेको नारायणः प्रभुः।  
 स्नेहातिशयतस्त्वेवं भवानाहेति मे मतिः ॥127॥  
  
\<24.7.128\>दक्षिणार्थं तु दत्तस्त्वं चिरमाकाङ्क्षितोऽपि यत्।  
 तत्रैवाशङ्कमानेन हरिणा त्वमुदीरितः ॥128॥  
  
\<24.7.129\>"प्रसादय पुनः शम्भुं"इत्याहूय महात्मना।  
 तदेतद्विदितं सर्वं मया योगबलेन वै ॥129॥  
  
\<24.7.130\>उपायश्चात्र दृष्टो मे त्वयि वासो ममेप्सितः।  
 ममापि हि मतं तावत् त्वया निर्वर्त्यतां सखे! ॥130॥  
  
\<24.7.131\>शुद्धसत्त्वस्य तद्विष्णोः सर्वयज्ञमयं वपुः।  
 साक्षात् स्प्रष्टुमहं भीतः तमोगुणसमाश्रयः ॥131॥  
  
\<24.7.132\>वक्तव्यञ्च मया विष्णोः दिव्यमङ्गलविग्रहे।  
 त्वामेव तदहं नित्यं विष्णोः नित्यानपायिनम् ॥132॥  
  
\<24.7.133\>अनुप्रविश्य तद्देहे वसिष्यामि सुदर्शन!।  
 एवं सति ममाभीष्टं प्रार्थितं च तवाद्भुतम् ॥133॥  
  
\<24.7.134\>उभयं प्रार्थ्यते तस्मात् कुरुष्व वचनं मम।  
 ज्वालामालावृतो नित्यं वह मां हृदये स्थितम् ॥134॥  
  
\<24.7.135\>सुवर्णाभं शतभुजं अष्टाविंशतिहस्तकम्।  
 अथवा षोडशभुजं अष्टबाहुं चुतुर्भुजम् ॥135॥  
  
\<24.7.136\>ज्वालाकेशं त्रिनयनं ब्रह्मविष्णुशिवात्मकम्।  
 अर्चयिष्यन्ति मां लोके वसन्तं त्वयि नित्यशः ॥136॥  
  
\<24.7.137\>उपचारैः तथा साङ्गैः पीठे शैवे च वैष्णवे।  
 पुरुषा वा स्त्रियो वाऽपि भवन्तु फलभागिनः" ॥137॥  
  
\<24.7.138\>इति दत्त्वा वरं तस्मै वरदो वृषभध्वजः।  
 आस्ते तत्रेश्वरो नित्यं अदृश्यः सगणस्तटे ॥138॥  
  
\<24.7.139\>वरं लब्ध्वाऽथ चक्रोऽपि पञ्चायुधसरो ययौ।  
 आसाद्य स्वं सरोऽदृश्यः तपश्चरति नित्यशः" ॥139॥  
  
शतानन्दः-----  
\<24.7.140\>"श्रुत्वैतन्मुनयः प्रीता आख्यानं नारदेरितम्।  
 सार्द्धं वाल्मीकिना सर्वे जग्मुस्तं वृषभाचलम् ॥140॥  
  
\<24.7.141\>अहं तैरभ्यनुज्ञातो मिथिलामागतो नृप!।  
 इति ते कथितं सर्वमाख्यानं तु यथाश्रुतम्" ॥141॥  
  
व्यसिः-----  
\<24.7.142\>"श्रुत्वा सविस्तरं वाक्यं अद्भुतं रोमहर्षणम्।  
 पुनः प्रीतोऽभवद् राजा शतानन्दं पुरोधसम् ॥142॥  
  
\<24.7.143\>"श्रृण्वतस्ते कथां ब्रह्मन्! तृप्तिर्मे नोपजायते।  
 भूयः कथय मे ब्रह्मन्! वेङ्कटाद्रीश्वरं प्रति" ॥143॥  
  
व्यासः-------  
\<24.7.144\>शतानन्दः पुनः प्राह जनकं मिथिलापतिम्।  
 "वक्ष्यामि विस्तरेणाऽहं सावधानमनाः श्रृणु ॥144॥  
  
\<24.7.145\>वामदेवेन मुनिना कथितां जनकाय वै।  
 निमिपुत्राय च पुरा कथां यज्ञान्तरे नृप!" ॥145॥  
  
 इति श्रीवामनपुराणे श्रीवेङ्कटाचलमाहात्म्ये वायुं प्रति भगवत्सान्निध्यवरप्रदानादिवर्णनं नाम  
 चतुर्विंशोऽध्यायः।  
 ---------  


 अथं प़ञ्चविंशोऽध्यायः  
 ---------------  
 %जनकं प्रति शतानन्दोक्तभगवदाविर्भावकथोपोद्धातः%  
शतानन्दः------  
\<25.7.1\>पुरा तु जाह्नवीतीरे जनकं शंसितव्रतम्।  
 अश्वमेधे महायज्ञे दीक्षितं मुनयोऽभ्ययुः ॥1॥  

\<25.7.2\>तानभ्यर्च्य मुनीन् सर्वान् राजा स ऋषिसत्तमान्।  
 जनकः प्रीतिसंहृष्टो वाक्यमेतदुवाच ह ॥2॥  

\<25.7.3\>"अद्य मे सफलं जन्म सुतप्तञ्च महत्तपः।  
 सङ्गम्य यूयमस्माकं यज्ञवाटमिहागताः" ॥3॥  

\<25.7.4\>तेनैव मुनयः सर्वे संहृष्टाः परमां मुदम्।  
 ययुस्तत्र निशामेकां अवसन् मुनिसत्तमाः ॥4॥  

\<25.7.5\>बहु संभाषमाणानां अन्योन्यं वै महात्मनाम्।  
 पर्यस्ता रजनी चापि प्रातः कालो ह्यवर्तत ॥5॥  

\<25.7.6\>कृत्वा प्रातस्तनीं सन्ध्यां मुनयश्च समागताः।  
 यज्ञवाटं महात्मानो जनको यत्र तिष्ठति ॥6॥  

\<25.7.7\>नारायणकथाश्चापि कथयन्तः परस्परम्।  
 आसीनास्तत्र ते सर्वे जनकेन महात्मना ॥7॥  

\<25.7.8\>तस्मिन् काले महातेजाः पर्यटन् पृथिवीमिमाम्।  
 ब्रह्मर्षिः वामदेवस्तु सङ्गतो मुनिसत्तमः ॥8॥  

\<25.7.9\>अभ्युत्थितास्ततः सर्वे ऋषयो वेदपारगाः।  
 पप्रच्छुः सङ्गताः सर्वे वामदेवं द्विजोत्तमम् ॥9॥  

\<25.7.10\>"भूरियं वामदेवाद्य परिक्रान्ता त्वया विभो!।  
 श्रोतुमिच्छामहे त्वत्तो नारायणकथां शुभाम् ॥10॥  

\<25.7.11\>क्व वा वसति देवेशः श्रीनिवासो जगत्पतिः?।  
 उत्कण्ठा विद्यते चाऽस्य जनकस्य महात्मनः" ॥11॥  

\<25.7.12\>इति तैः परिपृष्टस्तु वामदेवस्तदाऽब्रवीत्।  
 "नारायणगिरिर्नाम भूधरेन्द्रो द्विजोत्तमाः! ॥12॥  

\<25.7.13\>इतो दक्षिणतश्चापि द्विशते योजने पुनः।  
 तत्र देवाः सगन्धर्वाः सिद्धाश्च परमर्षयः ॥13॥  

\<25.7.14\>वसन्ति नियताऽऽहारा वेङ्कटाह्वयभूधरे।  
 अहमप्यागतस्तत्र भूधरेन्द्रे द्विजोत्तमाः ॥14॥  

\<25.7.15\>अगस्त्यं नारदञ्चैव पुलस्त्यं पुलहं तथा।  
 क्रतुमाङ्गिरसञ्चैव दक्षं जाबालिमेव च ॥15॥  

\<25.7.16\>योगाभ्यासरतांस्तांस्तु दृष्ट्वाऽहं पुनरब्रुवम्।  
 किमत्र संङ्गता यूयमासीना पर्वते द्विजाः ॥16॥  

\<25.7.17\>इति पृष्टास्तु ते सर्वे प्रत्यूचुर्मे न किञ्चन।  
 अगस्त्यः परमर्षिस्तु मामाहूय महायशाः ॥17॥  

\<25.7.18\>उवाच मुनिशार्दूलो निवासे तत्र कारणम्।  
 "भगवन्तमुपासीनो नारदो योगवित्तमः ॥18॥  

\<25.7.19\>वसन् गोदावरीतीरे न ददर्श श्रियः पतिम्।  
 वैकुण्ठे तु परे लोके तेनोद्विग्नमना मुनिः ॥19॥  

\<25.7.20\>ब्रह्माणं समुपागम्य पर्यपृच्छत् सनातनम्।  
 "निवासः सर्वभूतानां परमात्मा सनातनः ॥20॥  

\<25.7.21\>क्व प्रयातः परो देवः?तन्मे ब्रूहि पितामह!।  
 इति पृष्टस्तदा तेन ब्रह्मा लोकपितामहः ॥21॥  

\<25.7.22\>"ध्यात्वा चिरमुवाचेदं नारदं प्राञ्जलिं स्थितम्।  
 नारायणगिरिर्नाम भूमौ क्वापि महामुने! ॥22॥  

\<25.7.23\>तस्मिन् हि रमया सार्धं रमते पुरुषोत्तमः।  
 प्रीतिः सुमहती जाता तस्मिंस्तु गिरिमूर्धनि ॥23॥  

\<25.7.24\>गच्छ नारद! सर्वेशं द्रष्टुमिच्छसि चेत्प्रभुम्"।  
 इति तेन समादिष्टो नारदो मुनिसत्तमः ॥24॥  

\<25.7.25\>ततस्तस्मादपाक्रम्य सशैलेन्द्रमुपागमत्।  
 आगच्छन्तं वयं सर्वे सङ्गताः पथि नारदम् ॥25॥  

\<25.7.26\>अस्माभिः सह सङ्गत्य पर्वतेन्द्रमुपागमत्।  
 ततश्चतुर्मुखश्चापि देवैः सह समागतः ॥26॥  

\<25.7.27\>अस्माभिः सहितः पूर्वं तस्मिन्पर्वतसत्तमे।  
 चचार भगवान् ब्रह्मा परमात्मानमव्ययम् ॥27॥  

\<25.7.28\>अदृष्ट्वा नारदं चास्मान् इत्युवाच पितामहः।  
 "यावत्यः सरितश्चास्मिन् सरांसि च महामुने ॥28॥  

\<25.7.29\>याश्च सन्ति महापुण्याः पुष्करिण्यः शुभोदकाः।  
 तटाकान्युदपानानि तथा प्रस्रवणानि च ॥29॥  

\<25.7.30\>वाप्यश्च सर्वदा पुण्या ह्रदाश्च मुनिसेविताः।  
 यानि सन्त्येवमादीनि पुण्येऽस्मिन् पर्वतोत्तमे ॥30॥  

\<25.7.31\>तानि सर्वाणि विप्रेन्द्र! सेवमानः समन्ततः।  
 कुर्वन् प्रदक्षिणञ्चैव विचरस्व महीधरम् ॥31॥  

\<25.7.32\>यावता भगवान् देवः कालेन द्रक्ष्यते हरिः।  
 तावत्कालमिहैव त्वं विचरस्व महामुने!" ॥32॥  

\<25.7.33\>इत्युक्त्वा भगवान् देवो ब्रह्मा लोकपितामहः।  
 स्वानुगैः सह देवैश्च तत्रैवान्तरधीयत ॥33॥  

वामदेवः------  
\<25.7.34\>अगस्त्योऽथ महीपाल! तैरेव मुनिभिः सह।  
 प्रणम्य तस्मै देवाय ब्रह्मणेऽव्यक्तजन्मने ॥34॥  

\<25.7.35\>चिन्तयन् वासुदेवाख्यं परब्रह्मस्वरूपिणम्।  
 द्रष्टुकामश्च तं देवं वृषभाद्रिनिवासिनम् ॥35॥  

 %अगस्त्यस्य शेषाचलवायव्यदिशि महाभूतविलोकनम्%  
\<25.7.36\>अतीत्य पश्चिमं भागं पर्वतस्य महीयसः।  
 उदीचीं दिशमभ्यायात् तपसा च समन्वितः ॥36॥  

\<25.7.37\>चिन्तयन् देवदेवेशं भूपाल! हरिमीश्वरम्।  
 संस्मरन् ब्रह्मणो वाक्यं विचचार ततस्ततः ॥37॥  

\<25.7.38\>ऋषिभिः सहितः सर्वैः तपसा भावितात्मभिः।  
 आदित्यकल्पतेजोभिः जटामण्डलधारिभिः ॥38॥  

\<25.7.39\>संयुक्तो विचरंस्तत्र भूपते! पर्वतोत्तमे।  
 वायव्यां दिशि चाद्राक्षीत् इदमाश्चर्यमुत्तमम् ॥39॥  

\<25.7.40\>"शुद्धस्फटिकसङ्काशा तत्राऽसीन्महती शिला।  
 दर्शनीयतमा स्निग्धा विस्तीर्णा विमला शुभा ॥40॥  

\<25.7.41\>तस्यां शिलायामास्ते स्म समुच्छ्रिततनुः पुमान्।  
 दीप्यमानः स्ववपुषा पर्वतेन्द्र इवापरः ॥41॥  

\<25.7.42\>महाबाहुः विशालाक्षो महादंष्ट्रो महाहनुः।  
 रक्तमाल्याम्बरधरो रक्तगन्धानुलेपनः ॥42॥  

\<25.7.43\>बिभ्रद्रक्ते तथा दिव्यकुण्डले रत्नभूषिते।  
 बिभ्रञ्चन्द्रप्रतीकाशं स्निग्धहेमविभूषितम्" ॥43॥  

\<25.7.44\>अनेकरत्नसञ्छन्नैः भूषणैः सुविभूषितम्।  
 श्यामं नानाविधैः रत्नैः शोभमानकिरीटकम् ॥44॥  

\<25.7.45\>तमुपेत्य महाकायं महावीर्यं महाभुजम्।  
 अगस्त्यो विस्मयाऽऽविष्टो भूयो भूयोऽन्ववैक्षत ॥45॥  

\<25.7.46\>ततस्तमृषिशार्दूलः प्राह चैवं वचो नृप!।  
 प्रणम्य तस्मै देवाय ज्वलद्भास्करतेजसे ॥46॥  

अगस्त्यः------  
\<25.7.47\>"को भवान् सुमहावीर्य! कस्य वा प्रियदर्शन!।  
 एतन्नस्त्वं तु तत्त्वेन पृच्छतां ब्रूहि नानृतम्" ॥47॥  

वामदेवः-----  
\<25.7.48\>एवमुक्ते ततस्तेन नरेन्द्र! मुनिना तदा।  
 श्रृण्वतां प्रीतिदायिन्या वाचा मधुरया गिरा ॥48॥  

\<25.7.49\>महौजसं मुनीन्द्रं तं न किञ्चित्प्रत्यभाषत।  
 स्तुवन्तञ्च तदाऽगस्त्यमुदैक्षत पुनः पुनः ॥49॥  

\<25.7.50\>पश्यताञ्चैव सर्वेषां मुनीन्द्राणां महात्मनाम्।  
 अन्तर्दधे महातेजाः तदद्भुतमिवाभवत् ॥50॥  

\<25.7.51\>ततस्ते मुनय सर्वे विस्मयोत्फुल्ललोचनाः।  
 "अहो दृष्टम्! अहो दृष्टम् आश्चर्य"मिति चाब्रुवन् ॥51॥  

\<25.7.52\>"दर्शयित्वा महाश्चर्यं रूपं भास्ककसन्निभम्।  
 मायया मोहयित्वाऽस्मान् सद्यो ह्यन्तरधीयत" ॥52॥  

\<25.7.53\>इति ब्रुवन्तस्ते सर्वे मुनयोऽद्भुततेजसः।  
 प्रणम्य तस्मै देवाय व्यचरंस्तं महीधरम् ॥53॥  

\<25.7.54\>संवृतो मुनिभिः सर्वैः अगस्त्यो भगवांस्तदा।  
 तमेव देवदेवेशं द्रष्टुकामोऽनपायिनम् ॥54॥  

\<25.7.55\>भागं परित्यज्य नरेन्द्र! पश्चात् नारायणाद्रेः विमलं विशालम्।  
 द्विजेन्द्रवर्यः सहसा महात्मा तस्योत्तरं भागमथ प्रपेदे ॥55॥  

 इति श्रीवामनपुराणे क्षेत्रखण्डे श्रीवेङ्कटाचलमाहात्म्ये भगवदाविर्भावउपोद्धातो नाम पञ्चविंशोऽध्यायः  
 ----------------

 अथ षड्विंशोऽध्यायः  
 -------------  
 %शेषाचलोत्तरदिशि अगस्त्यादिकृतभगवदन्वेपणप्रकारः%  
वामदेवः-----  
\<26.7.1\>ततस्तस्मिन् महातेजाः विचरन् पर्वतोत्तमे।  
 उत्तरं भागमाश्चर्यं ददर्शाद्भुतदर्शनम् ॥1॥  
  
\<26.7.2\>लम्बमानमहाशाखैः जम्बूवृक्षैश्च पाण्डुरैः।  
 शुद्धस्फटिकसङ्काशैः फलवद्भिः सुशोभितम् ॥2॥  
  
\<26.7.3\>सरितः पुण्यदास्तत्र ददर्श विमलोदकाः।  
 सर्वपापहराः शुद्धाः शतशः शुभदर्शनाः ॥3॥  
  
\<26.7.4\>सर्वासु तासु पुण्यासु सरित्सु विमलासु च।  
 मुनीन्द्रो मुनिभिः सार्धं कृतशौचो यथाविधि ॥4॥  
  
\<26.7.5\>स्नानं चक्रे प्रयत्नेन प्रयतः सुसमाहितः।  
 चिन्तयन् वासुदेवाख्यं हृदि नारायणं हरिम् ॥5॥  
  
\<26.7.6\>कृत्वा स्नानक्रियाः सर्वाः अर्चयामास केशवम्।  
 अर्चयित्वा जगन्नाथं जगाम सुसमाहितः ॥6॥  
  
\<26.7.7\>नरेन्द्र! मुनिभिः सार्द्धं द्रष्टुकामः सुरेश्वरम्।  
 विचरन् सर्वशस्तत्र मुनीन्द्रः पर्वतोत्तमे ॥7॥  
  
\<26.7.8\>ददर्श चोत्तरं भागं शोभितं विविधैः द्रुमैः।  
 मेघैः शैलनिभैश्चापि शोभितं शुभदर्शनम् ॥8॥  
  
\<26.7.9\>मृगसर्पमहाव्यालद्विजसङ्घनिषेवितम्।  
 बहुपुष्पलताभिश्च सुसञ्छन्नमहीतलम् ॥9॥  
  
\<26.7.10\>सुखवातानुचरितं शीतोदकतटाककम्।  
 भ्रमरैः गीयमानञ्च पिबद्भिः पुष्पजं मधु ॥10॥  
  
\<26.7.11\>शैलकन्दरनिष्क्रान्तैः कोकिलैः मधुरस्वनैः।  
 सुस्वरैर्गीयमानञ्च गन्धर्वैस्तु निषेवितम् ॥11॥  
  
\<26.7.12\>नृत्यद्भिश्च महापक्षैः मयूरैरुपशोभितम्।  
 अश्वत्त्थप्लक्षबिल्वैश्च शोभितं बहुशाखिभिः ॥12॥  
  
\<26.7.13\>तिलकैः पुष्पितैश्चापि कृतमालैश्च पुष्पितैः।  
 करञ्जैः कोविदारैश्च पाटलैश्चापि पुष्पितैः ॥13॥  
  
\<26.7.14\>अङ्कोलैः मातुलुङ्गैश्च शोभितं चित्रशाखिभिः।  
 शिरीषशिंशिपोत्तालहिन्तालपनसैस्तथा ॥14॥  
  
\<26.7.15\>तिमिशैः नक्तमालैश्च स्यन्दनैः चन्दनैस्तथा।  
 बकुलैः पुष्पितैश्चापि राजद्भिः रक्तचन्दनैः ॥15॥  
  
\<26.7.16\>एवं बहुविधैर्वृक्षैः नानाशाखोपशोभितैः।  
 शोभितं शुभगन्धाढ्यं नानाधातुसमन्वितम् ॥16॥  
  
\<26.7.17\>पर्वतसस्योत्तरं भागं मणिप्रवरसेवितम्।  
 ददर्श नृपते! धीमान् मुनिभिर्भगवांस्तदा ॥17॥  
  
\<26.7.18\>अथ तैर्मुनिभिः सार्धं विचरन् गिरिमूर्धनि।  
 ददर्श दिव्यामाश्चर्यात् पद्मिनीं पद्मशोभिताम् ॥18॥  
  
\<26.7.19\>उत्फुल्लैरुत्पलैश्चापि प्रफुल्लैः कुसुमैस्तथा।  
 शोभितां शुभगन्धाढ्यां प्रसन्नसलिलां शुभाम् ॥19॥  
  
\<26.7.20\>इन्द्रस्फटिकसङ्काशां राजहंसनिषेविताम्।  
 सिंहव्याघ्रमृगैश्चापि निनदद्भिर्निषेविताम् ॥20॥  
  
\<26.7.21\>जलार्थिभिश्च मातङ्गैः शोभितां शुभदंष्ट्रिभिः।  
 क्रौञ्चैः प्लवङ्गैः वाराहैः शोभितां शुभदर्शनैः ॥21॥  
  
\<26.7.22\>अधिकं शोभमानां तां कूजद्भिश्च विहङ्गमैः।  
 सेवितां देवगन्धर्वयक्षविद्याधरादिभिः ॥22॥  
  
\<26.7.23\>एवमत्यद्भुतां तां तु सर्वदुःखप्रणाशिनीम्।  
 दृष्ट्वा स विस्मयाविष्टो मुनीन्द्रः प्राह तान् मुनीन् ॥23॥  
  
अगस्त्यः----  
\<26.7.24\>"अस्यां स्नात्वाऽथ गच्छामो दिशं प्राचीं महागिरेः।  
 लोकेऽस्मिन् श्रूयते चैषा पापहानिप्रदेति वै ॥24॥  
  
\<26.7.25\>सर्वपापहरा शुद्धा पद्मिनी लोकविश्रुता।  
 सर्वदुखहरा चापि सर्वतीर्थफलप्रदा" ॥25॥  
  
\<26.7.26\>एवमुक्त्वा तु तैः सार्धं ऋषिभिः भावितात्मभिः।  
 निवेश्य हृदि देवेशं ममज्ज सहसा जले ॥26॥  
  
\<26.7.27\>स्नानं कृत्वाऽथ देवेशं प्रणम्यात्मनि तं प्रति।  
 अभ्यर्च्य च हृषीकेशं वासुदेवं सनातनम्।  
 विचचार यथापूर्वं ऋषिभिः सहितो मुनिः ॥27॥  
  
 %अगस्त्यादीनां सनत्कुमारविलोकनपूर्वकं पूर्वदिग्गमनम्%  
\<26.7.28\>तस्या एवोत्तरे तीरे वृक्षमूलं समाश्रितान्।  
 समाहितान् समासीनान् पद्मिन्याः सुमहौजसः ॥28॥  
  
\<26.7.29\>दक्षिणाभिमुखान् भूप! योगीन्द्रान् स ददर्श ह।  
 सनत्कुमारप्रमुखान् भगवन्न्यस्तमानसान् ॥29॥  
  
\<26.7.30\>भक्त्या परमया युक्तान् निमीलितविलोचनान्।  
 तान् दृष्ट्वा सहसा हृष्टो योगीन्द्रान् योगपारगान् ॥30॥  
  
\<26.7.31\>तेषां समीपमभ्यागात् अगस्त्योऽथ महामुनिः।  
 तमायान्तं ततो दृष्ट्वा मुनीन्द्रं मुनिभिः सह ॥31॥  
  
\<26.7.32\>सनत्कुमारप्रमुखाः योगीन्द्राः तमपूजयन्।  
 सङ्गम्य सहिताः सर्वैः योगीन्द्रैः मुनिपङ्गवैः ॥32॥  
  
\<26.7.33\>सम्पूजितो यथान्यायं ततस्तैः मिथिलेश्वर!।  
 अथ तान् मधुरं वाक्यमुवाचेदं महामुनिः ॥33॥  
  
अगस्त्यः-----  
\<26.7.34\>"किमत्र दृष्टमाश्चर्यं? को वाऽत्र वसते पुमान्?।  
 युष्माभिश्चिन्त्यमानः कः किं वा यूयं समागताः? ॥34॥  
  
\<26.7.35\>एतदिच्छाम्यहं श्रोतुं एतन्मे शंसताऽमलाः!"।  
 एवं पृष्टास्तदा तेन मुनिना भावितात्मना ॥35॥  
  
\<26.7.36\>सनत्कुमारप्रमुखाः योगीन्द्राः तमथाब्रुवन्।  
 "सर्वात्मा भगवान् विष्णुः वसत्यस्मिन् महागिरौ ॥36॥  
  
\<26.7.37\>चिन्तनीयः स एवैको मुनीन्द्र! पुरुषोत्तमः।  
 तमचिन्त्यं विधातारं चिन्तयामोऽनपायिनम् ॥37॥  
  
\<26.7.38\>नान्यं वयं जगन्नाथात् चिन्तयामो जनार्दनात्।  
 द्रक्ष्यसे तं महात्मानं त्वं चापि पुरुषोत्तमम् ॥38॥  
  
\<26.7.39\>अचिरेणैव कालेन ब्रह्मभूतं सनातनम्।  
 नारायणं हरिं विष्णुं सर्वलोकपरायणम् ॥39॥  
  
\<26.7.40\>दृष्टवन्तो वयं चापि सकृत्तममरार्चितम्।  
 वेङ्कटाख्यगिरावस्मिन् पूर्वं पुण्यप्रदायिनि ॥40॥  
  
\<26.7.41\>अस्त्यन्यादृष्टमाश्चर्यं प्राच्यां दिशि महामुने!।  
 पर्वतस्यास्य दिव्यस्य श्रृणु तद्वदतां वर! ॥41॥  
  
\<26.7.42\>शक्रश्च सहितो देवैः साक्षात् वज्रधरः स्वयम्।  
 द्रष्टुकामो गिरावस्मिन् वसत्यव्यक्तरूपिणम् ॥42॥  
  
\<26.7.43\>त्वं चापि सुरलोकेशं द्रक्ष्यसे तं शचीपतिम्।  
 एतैः सार्धं मुनीन्द्रैस्त्वं प्राचीं गच्छ शुभां दिशम्" ॥43॥  
  
वामदेवः-----  
\<26.7.44\>इत्युक्त्वाऽन्तर्हिताः सर्वे मुनीन्द्रास्तं महौजसः।  
 सनत्कुमारप्रमुखाः तदद्भुतमिवाभवत् ॥44॥  
  
\<26.7.45\>अन्तर्हितेषु सर्वेषु योगीन्द्रेषु महात्मसु।  
 अगस्त्यो मुनिभिः सार्धं सर्वैस्तैः मुनिसत्तमः ॥45॥  
  
\<26.7.46\>पराजितायामद्राक्षीत् आश्चर्यं दिशि भूपते!।  
 तस्यां दिशि महावृक्षः इन्द्रकेतुरिवोच्छ्रितः ॥46॥  
  
\<26.7.47\>लम्बमानमहाशाखः पुष्पभारनिपीडितः।  
 आसीदाच्छादयन् सर्वं भूधरं छायया नृप! ॥47॥  
  
\<26.7.48\>तन्मूले तु समासीनाः आदित्यसमतेजसः।  
 सप्तर्षयो महात्मानो भगवन्न्यस्तमानसाः ॥48॥  
  
\<26.7.49\>तान् दृष्ट्वा स मुनिस्तेषां समीपमगमन् नृप!।  
 अगस्त्यो मुनिभिः सार्धं तपसा भावितात्मभिः ॥49॥  
  
\<26.7.50\>तमायान्तं ततो दृष्ट्वा मुनयो यमिनां वरम्।  
 स्नेहान्विता यथान्यायं महात्मानमपूजयन् ॥50॥  
  
\<26.7.51\>ततोऽब्रवीन्महातेजाः अभिवाद्य च तान् मुनीन्।  
 अर्थवन्मधुरं वाक्यं प्रश्रयान्मृदुलाक्षरम् ॥51॥  
  
अगस्त्यः-----  
\<26.7.52\>"किमर्थमागता यूयं दिव्येऽस्मिन् पर्वतोत्तमे?।  
 को वा ध्येयो महादेवो युष्माकं मुनिसत्तमाः? ॥52॥  
  
\<26.7.53\>एतदाख्यात मे यूयं सर्वं सत्येन पृच्छतः।  
 पृच्छामि श्रोतुकामोऽहं कौतूहलसमन्वितम्" ॥53॥  
  
वामदेवः-----  
\<26.7.54\>एवं पृष्टस्तदा तेन मुनिना मुनिपुङ्गवाः।  
 इदं प्रोचुर्महात्मानं "वक्ष्यामः श्रूयता"मिति ॥54॥  
  
ऋषयः------  
\<26.7.55\>"वयमत्रागता ब्रह्मन्! द्रष्टुं देवं जनार्दनम्।  
 नारायणं विशालाक्षं जगत्त्रातारमीश्वरम् ॥55॥  
  
\<26.7.56\>स एव देवः सर्वात्मा ध्येयो नः पुरुषोत्तमः।  
 न चान्यो विद्यते ध्येयः तमृते जगतां पतिम् ॥56॥  
  
\<26.7.57\>तमजं सर्वलोकेशं कृष्णमच्युतमीश्वरम्।  
 पूज्यं वरेण्यं वरदं चिन्तयिष्यामहे वयम् ॥57॥  
  
\<26.7.58\>त्वं चापि सर्वलोकेशं द्रष्टाऽसि कमलेक्षणम्।  
 सिंहाख्ये पर्वते ह्यस्मिन् गच्छ प्राचीं दिशं मुने" ॥58॥  
  
वामदेवः-----  
\<26.7.59\>एवमुक्तो मुनिश्रेष्ठैः नृपश्रेष्ठ! महामुनिः।  
 अभ्यनुज्ञाय तान् सर्वान् जगाम मुनिसत्तमः ॥59॥  
  
\<26.7.60\>चिन्तयन् मनसा देवं विश्वकर्तारमीश्वरम्।  
 चिन्तयन् मनसा वाक्यं पितामहसमीरितम्।  
 जगाम सहसा दिव्यां दिशं प्राचीं गिरेस्ततः ॥60॥  
  
\<26.7.61\>नृपेन्द्र! दृष्ट्वा भगवानगस्त्यः तस्योत्तरं भागमदृष्टपूर्वम्।  
 तत्राऽप्यदृष्ट्वा भगवन्तमाद्यं द्रष्टुं तदा पूर्वमथ प्रपेदे ॥61॥  
  
 इति श्रीवामनपुराणे क्षेत्रखण्डे श्रीवेङ्कटाचलमाहात्म्ये अगस्त्यादीनां  
 सनत्कुमारादिदर्शनपूर्वकं भगवदन्वेषणप्रकारादिवर्णनं  
 नाम षड्विंशोऽध्यायः।  
 -------------

 aअथ सप्तविंशोऽध्यायः  
 -------------  
 %शेषाचलपूर्वदिशि अगस्त्यादीनां अद्भुतवस्तुदर्शनम्%  
वामदेव------  
\<27.7.1\>अथ पूर्वां समासाद्य दिशं तां मुनिभिः सह।  
 नारायणगिरेस्तस्य द्रुममण्डलभूषिताम् ॥1॥  
  
\<27.7.2\>विचचार यथापूर्वं सहितस्तैः महात्मभिः।  
 ज्वलद्भास्करतेजोभिः मुनिभिः भावितात्मभिः ॥2॥  
  
\<27.7.3\>सोऽपश्यद्गिरिश्रृङ्गाभान् वृक्षान् पुष्पफलान्वितान्।  
 लम्बमानमहाशाखान् मृदुपल्लवशोभितान् ॥3॥  
  
\<27.7.4\>समदान् वारणांश्चापि सुदंष्ट्रान् सम्यगुच्छ्रितान्।  
 नदतश्च महासिंहान् वराहांश्चापि धावतः ॥4॥  
  
\<27.7.5\>गुह्यकिन्नरगन्धर्वान् यक्षाद्यांश्च सहस्रशः।  
 एवमाद्यैस्तथाऽन्यैश्च शोभितं पर्वतोत्तमम् ॥5॥  
  
\<27.7.6\>पश्यन् समन्तात् सोऽगस्त्यो विचचार महामुनिः।  
 विचरन् स ददर्शाथ मुनिप्रवरसेवितम् ॥6॥  
  
\<27.7.7\>महाभागं महापुण्यं मृगयूथपसेवितम्।  
 नित्यपुष्पफलोपेतैः द्रुमैः नानाविधैर्युतम् ॥7॥  
  
\<27.7.8\>मत्तद्विपानुचरितं मत्तकोकिलनादितम्।  
 महद्भिरुच्छ्रितैः श्रृङ्गैः शोभनीयैश्च शोभितम् ॥8॥  
  
\<27.7.9\>भयङ्करमहानागं महासानुं शुभावहम्।  
 उच्छ्रितामलकैश्चापि फलवद्भिश्च शोभितम् ॥9॥  
  
\<27.7.10\>एवंभूतं महाश्चर्यं महाभोगं महागिरिम्।  
 अगस्त्यो भगवान् पूर्वं दिशं दृष्ट्वा महागिरेः ॥10॥  
  
\<27.7.11\>दृष्ट्वाऽथ विचचाराशु मुनिभिस्तैः समावृतः।  
 तत्राद्भुतमथापश्यत् अगस्त्यः पर्वतोत्तमे ॥11॥  
  
\<27.7.12\>बिलं पातालसङ्काशं पश्यतां भयदायकम्।  
 महान्तं भैरवं दुर्गं अदृष्टं मानुषैर्नृप! ॥12॥  
  
\<27.7.13\>निपतेयुर्हि पश्यन्तो नरा यस्मिन् विमोहिताः।  
 तद्बिलं समुपागम्य मुनीन्द्रो मुनिभिः सह ॥13॥  
  
\<27.7.14\>पुनः पुनर्निरीक्ष्येदं वचः प्रोवाच घर्मवित्।  
अगस्त्यः------  
 "दृष्ट्वा चैवंविधं सर्वे निपतिष्यन्ति मोहिताः ॥14॥  
  
\<27.7.15\>मानवा द्रष्टुकामा ये समारूढा महीधरम्।  
 तस्मादेतन्न चैवास्मिन् भवेदिति मतिर्मम ॥15॥  
  
\<27.7.16\>बिलन्तु भैरवं घोरं मृत्युवक्तसमं गिरौ"।  
वामदेवः-----  
 इत्युक्तो मुनिना तेन सद्यश्चान्तर्हितं बिलम् ॥16॥  
  
\<27.7.17\>अगस्त्यस्य प्रभावेण तदद्भुतमिवाभवत्।  
 अन्तर्हिते ततस्तस्मिन् विचचार महामुनिः ॥17॥  
  
\<27.7.18\>तस्मिन्नेव महापुण्ये वेङ्कटाख्ये महागिरौ।  
 ददर्शाऽथ चिरं तत्र शतशाखसमुच्छ्रितम् ॥18॥  
  
\<27.7.19\>सालं महाद्भुताकारं मृदुपल्लवशोभितम्।  
 महान्तं महदाश्चर्यं अदृष्टं भुवि मानुषैः ॥19॥  
  
\<27.7.20\>तं दृष्ट्वा शीघ्रमभ्यायात् अगस्त्योऽथ महामुनिः।  
 तत्समीपे महातेजाः विस्मयाविष्टचेतनः ॥20॥  
  
 %भगवतः साक्षात्काराथः तपः कुर्वन्तं इन्द्रं प्रति अगस्त्योक्तिः%  
\<27.7.21\>तमुपेत्य महासालं मुनीन्द्रो मुनिभिः सह।  
 ददर्श शक्रमासीनं देवं साक्षात् शचीपतिम् ॥21॥  
  
\<27.7.22\>सालस्कन्धप्रतीकाशबाहुशाखं शतक्रतुम्।  
 रत्नजालोपसम्पन्नमकुटेन विराजितम् ॥22॥  
  
\<27.7.23\>वैडूर्यमणिरत्नाढ्यकुण्‍डलाभ्यामलङ्कृतम्।  
 वज्रपाणिं विशालाक्षं नारायणमिवापरम् ॥23॥  
  
\<27.7.24\>सूर्याग्नियमवस्वश्विकुबेरवरुणैस्तथा।  
 गन्धर्वकिन्नरेन्द्रैश्च शुभकुण्डलधारिभिः ॥24॥  
  
\<27.7.25\>दिव्याम्बरधरैरारात् सर्वैः समुपसेवितम्।  
 तं दृष्ट्वा नृपते! देवं देवजन्मा महामुनिः ॥25॥  
  
\<27.7.26\>तत्समीपं महातेजाः सहसा व्यगमत्तदा।  
 संवृतं देवदेवेशं त्रैलोक्याधिपतिं द्विजः ॥26॥  
  
\<27.7.27\>मुनिभिः सहितः सर्वैः अपूजयदरिन्दमम्।  
 देवाश्च सह शक्रेण मुनीन्द्रानागतांस्तथा ॥27॥  
  
\<27.7.28\>अपूजयन् यथान्यायं स्थिताः सार्धं महात्मना।  
 तानुवाच सशक्रांस्तु ततोऽगस्त्यः सुरोत्तमान् ॥28॥  
  
\<27.7.29\>"श्रूयता"मिति चाभाष्य प्रहसन्निव विस्मितः।  
 "किमर्थमागता यूयं किं वा चिन्तयताऽमराः! ॥29॥  
  
\<27.7.30\>आश्चर्यञ्चापि किं दृष्टमस्मिन् पुण्ये नगोत्तमे?।  
 एतत् सत्येन मे सर्वं आख्येयं त्रिदशेश्वराः! ॥30॥  
  
\<27.7.31\>श्रोतुमिच्छाम्यहं त्वेतत् युष्माभिः समुदीरितम्"।  
वामदेवः-----  
 अगस्त्येनैवमुक्तास्ते सर्व एव ततः सुराः ॥31॥  
  
\<27.7.32\>एवमूचुः मुनिश्रेष्ठं नृपश्रेष्ठाऽसुरार्दनाः।  
 "द्रष्टुकामा वयं देवं पद्मपत्रनिभेक्षणम् ॥32॥  
  
\<27.7.33\>नारायणं हृषीकेशं शङ्खचक्रगदाधरम्।  
 प्रणतार्तिहरं विष्णुं ब्रह्मभूतं सनातनम् ॥33॥  
  
\<27.7.34\>समागम्य मुनिश्रेष्ठ! सिंहाख्येऽस्मिन् नगोत्तमे।  
 जयं देवजिदादीनां दैत्येन्द्राणां महौजसाम् ॥34॥  
  
\<27.7.35\>चिन्तयन्तस्तमेवेशं सृष्टिस्थित्यन्तकारणम्"।  
 एवमूचुर्मुनिश्रेष्ठं नृप श्रेष्ठाऽसुरार्दनाः ॥35॥  
  
\<27.7.36\>स एव भगवान् देवो ध्येयोऽस्माभिः सनातनः।  
 नान्यो ध्येयः पुमान् यस्मात् विद्यते न च दृश्यते ॥36॥  
  
\<27.7.37\>स एव भगवान् देवो ध्येयोऽस्माभिः सनातनः  
 नान्यो ध्येयः पुमान् यस्मात् विद्यते न च दृश्यते॥37॥  
  
\<27.7.38\>दृष्टं चापि महार्श्चर्यं पर्वतेऽस्मिन् महामुने!।  
 शुभे तु दक्षिणे भागे गिरेरस्य महीयसः ॥38॥  
  
 %इन्द्रोक्त्या अगस्त्यस्य शङ्करदर्शनाय आग्नेयदिग्गमनम्%  
\<27.7.39\>आश्चर्यभूतो भगवान् वसतीशः सदा हरः।  
 पिनाकपाणिः सर्वात्मा सर्वशक्तिः महेश्वरः ॥39॥  
  
\<27.7.40\>स्वैरेव संवृतो भूतैः किन्नरोरगराक्षसैः।  
 तत्र गत्वा च देवेशं द्रष्टाऽसि भुवनेश्वरम् ॥40॥  
  
\<27.7.41\>ऋषिं दुर्वाससञ्चापि नन्दिकेश्वरमेव च।  
 ये चाप्यनुचरास्तत्र तांश्चापि द्रक्ष्यसे मुने! ॥41॥  
  
\<27.7.42\>इतो गच्छ हितं देशं यत्राऽऽस्ते भगवान् हरः।  
 एभिर्मुनिवरैः सार्धं मा विलम्बितुमर्हसि" ॥42॥  
  
वामदेवः-----  
\<27.7.43\>एव मुक्तः सुरैः सर्वैः अभ्यनुज्ञाय तान् सुरान्।  
 पूर्वभागं विहायाथ भूधरस्य महीयसः ॥43॥  
  
\<27.7.44\>अभ्यगात् दक्षिणं भागं तैरेव मुनिभिः सह।  
 स पश्यन् दक्षिणं भागं अगस्त्योऽथ महामुनिः ॥44॥  
  
\<27.7.45\>आग्नेय्यां दिशि चाद्राक्षीदिदमाश्चर्यमुत्तमम्।  
 शङ्खचक्रगदाशार्ङ्गशक्तिलाङ्गलनन्दकान् ॥45॥  
  
\<27.7.46\>स्वैः स्वैः रूपैः समासीनान् भ्राजयद्भिः दिशो दश।  
 दिव्याभरणमालाभिः भ्राजितान् शुभदर्शनान् ॥46॥  
  
\<27.7.47\>रक्तचन्दनदिग्धाङ्गान् दिव्यमाल्योपशोभितान्।  
 शुभनूपुरकेयूरकटकादिविभूषितान् ॥47॥  
  
\<27.7.48\>अथ तान् सहसा दृष्ट्वा मुनीन्द्रः पुरुषर्षभान्।  
 तेषां समीपमागम्य सहर्षो मुनिभिः सह ॥48॥  
  
\<27.7.49\>अगस्त्यश्च ततस्तेभ्यः प्रणाममकरोत्तदा।  
 प्रणम्य प्राञ्जलिर्भूत्वा प्रस्तूय च महाद्युतिः ॥49॥  
  
\<27.7.50\>कृत्वा प्रदक्षिणञ्चापि दक्षिणां दिशमभ्यगात्।  
 अत्यन्तं विस्मयाऽऽविष्टो मुनिभिः सहितो नृपे! ॥50॥  
  
\<27.7.51\>आदिदेवं महादेवं द्रष्टुकामो जनार्दनम्।  
 आश्चर्यरूपमारुह्य प्रेक्षमाणो महागिरिम् ॥51॥  
  
\<27.7.52\>परीत्य तस्यैव नगोत्तमस्य प्राचीं दिशं देवगणाभिजुष्टाम्।  
 अवाप्य तस्यैव गिरेर्महात्मा तं दक्षिणं भागमसौ प्रपेदे ॥52॥  
  
 इति श्रीवामनपुराणे क्षेत्रखण्डे श्रीवेङ्कटाचलमाहात्म्ये अगस्त्यस्य  
 शेषाचलवासीन्द्रादितपः प्रकारभगवद्दिव्यायुधदर्शनादिवर्णनं  
 नाम सप्तविंशोऽध्यायः।  
 -------------

 अथ अष्टाविंशोऽध्यायः  
 -------------  
 %अगस्त्यकृतशेषाचलदक्षिणभागस्थशङ्करसेवाक्रमः%  
वामदेवः------  
\<28.7.1\>तस्याथ दक्षिणं भागं भूधरस्य महीयसः।  
 अवाप परया प्रीत्या मुनीन्द्रो मेघसन्निभम् ॥1॥  
  
\<28.7.2\>शुभगुल्मलतागूढं नानापादपसङ्कुलम्।  
 मार्जारैः वानरैश्चापि गोपुच्छैश्च निषेवितम् ॥2॥  
  
\<28.7.3\>फलवद्द्रुमखण्डैश्च पुष्पभारनिपीडितैः।  
 दर्शनीयतमैः दिव्यैः शोभितं शुभशाखिभिः ॥3॥  
  
\<28.7.4\>भिन्नाञ्जनचयाकारं शिलाभिरुपशोभितम्।  
 हंससारसगृध्रैश्च शतपत्रैश्च शोभितम् ॥4॥  
  
\<28.7.5\>शोभितं रमणीयैश्च चक्रवाकैः महास्वनैः।  
 नानाधातुसमाकीर्णं नानाप्रस्रवणाकुलम् ॥5॥  
  
\<28.7.6\>गुह्यविद्याधराद्यैश्च सभार्यैः शुभदर्शनैः।  
 शोभितं शुभगन्धाढ्यं शुभमारुतसेवितम् ॥6॥  
  
\<28.7.7\>गायद्भिः किन्नरैश्चापि गन्धर्वैश्च निषेवितम्।  
 प्रसादयद्भिः देवेशं कृष्णमक्लिष्टकारिणम् ॥7॥  
  
\<28.7.8\>एवमत्यद्भुतं दिव्यं दक्षिणं भागमात्मवान्।  
 ददर्श मुनिशार्दूलः पर्वतस्य महीयसः ॥8॥  
  
\<28.7.9\>तत्रापि नृपतेऽद्राक्षीत् पुष्पितं बहुशाखिनम्।  
 अत्युच्छ्रितं महाश्चर्यं दर्शनीयतमं नृप! ॥9॥  
  
\<28.7.10\>अतीव शुभगन्धाढ्यं मृदुपल्लवशोभितम्।  
 वृक्षं महाद्भुतं दिव्यं यो न दृष्टः पुरातनैः ॥10॥  
  
\<28.7.11\>तं दृष्ट्वा सहसाऽगस्त्यो ययौ शीघ्रतरं मुनिः।  
 मुनीन्द्रैः सहितः सर्वैः नरेन्द्रः सोऽतिविस्मितः ॥11॥  
  
\<28.7.12\>तत्समीपं समागम्य कौतूहलसमन्वितः।  
 उदैक्षत महातेजाः तं वृक्षं बहुशाखिनम् ॥12॥  
  
\<28.7.13\>तत्राऽऽसीनं ततोऽपश्यत् भगवन्तमुमापतिम्।  
 नेत्रैः रक्तैः समायुक्तं त्रिभिस्त्रिभिरिवाग्निभिः ॥13॥  
  
\<28.7.14\>उदङ्मुखं महाश्चर्यजटामण्डलधारिणम्।  
 चतुर्भुजं महादेवं नीलकण्ठं पिनाकिनम् ॥14॥  
  
\<28.7.15\>तरुणादित्यसङ्काशं ज्वलन्तं स्वेन तेजसा।  
 स्वेनैवं तेजसा देवं भासयन्तं दिशो दश ॥15॥  
  
\<28.7.16\>कपिलाक्षं विशालाक्षं चार्वोष्ठं चारुवक्षसम्।  
 समुन्नततनुं सौम्यं सर्वलोकनमस्कृतम् ॥16॥  
  
\<28.7.17\>नानामणिगणच्छन्नज्वलत्कुण्डलधारिणम्।  
 तैस्तैरनुचरैश्चापि नानारूपधरैस्तथा ॥17॥  
  
\<28.7.18\>अनेकबाहुसाहस्रैः बलवद्भिः निषेवितम्।  
 नन्दिकेश्वरदुर्वासो-बाणाद्यैश्च निषेवितम् ॥18॥  
  
\<28.7.19\>यक्षकिन्नरगन्धर्वैः दैवैश्चापि निषेवितम्।  
 हाहाहूहूभ्याञ्च तथा गन्धर्वाभ्यां निषेवितम् ॥19॥  
  
\<28.7.20\>तैस्तैरभिष्टुतञ्चैव महादेवं महाद्युतिम्।  
 दृष्ट्वा शम्भुं तदाऽगस्त्यो ननाम शिरसा भुवि ॥20॥  
  
\<28.7.21\>प्रणेमुः मुनयश्चापि भगवन्तं महेश्वरम्।  
 ब्रुवन्तो देवदेवेशं "प्रसीदे"ति पुनः पुनः ॥21॥  
  
\<28.7.22\>प्रस्तूय तं महादेवं भगवन्तं महेश्वरम्।  
 उवाच च तदाऽगस्त्यः समासीनं महौजसम् ॥22॥  
  
\<28.7.23\>नानारत्नविचित्रैश्च वलयैश्च विभूषितम्।  
 जाम्बूनदमयैश्चापि केयूरैः समलङ्कृतम्।  
 वरदं सर्वभूतानां सर्वदेवनमस्कृतम् ॥23॥  
  
\<28.7.24\>"किं न मां भाषसे देव! त्वत्समीपमिहागतम्।  
 को वा ध्येयस्त्वया देवः कोऽस्मिन् वा निवसत्यहो!" ॥24॥  
  
 %सेवाकांक्षिणमगस्त्यं प्रति शङ्करोक्तिः%  
वामदेवः-----  
\<28.7.25\>एवमुक्तो महातेजा महादेवो महामुनिम्।  
 जलदस्वनगम्भीरवचसा वाक्यमब्रवीत् ॥25॥  
  
शङ्करः------  
\<28.7.26\>"परावरपतिर्देवो विश्वयोनिः जनार्दनः।  
 मया चान्यैश्च सर्वाऽत्मा ध्येयो नारायणो हरिः ॥26॥  
  
\<28.7.27\>नान्यो ध्येयः पुमाल्ँलोके दृश्यते न च विद्यते।  
 तमृते जगतां नाथं सर्वव्यापिनमीश्वरम् ॥27॥  
  
\<28.7.28\>नारायणगिरावस्मिन् वसत्येष सनातनः।  
 नारायणो जगद्योनिः भगवान् पुरुषोत्तमः ॥28॥  
  
\<28.7.29\>अस्मिन् न्यस्तं मनो यस्मात् मया सर्वेश्वरे हरौ।  
 तस्मात् समागतं त्वाऽहं नाभिभाषे न चान्यथा ॥29॥  
  
\<28.7.30\>त्वञ्चापि तं विशालाक्षं जनानामीश्वरेश्वरम्।  
 शरण्यं सर्वभूतानां अनादिनिधनं हरिम् ॥30॥  
  
\<28.7.31\>ज्वलन्मुकुटकेयूरकटकादिविभूषितम्।  
 मालया दिव्यया चापि वैजयन्त्या विराजितम् ॥31॥  
  
\<28.7.32\>पतित्रिराजमारूढं द्रक्ष्यसे विश्वरूपिणम्।  
 ब्रह्मणाऽपि मया चात्र प्रोक्तमेतत् तवानघ! ॥32॥  
  
\<28.7.33\>द्रष्टाऽसीति जगन्नाथं भवत्येतत् न संशयः।  
 अचिरेणैव कालेन भगवान् पुरुषोत्तमः ॥33॥  
  
\<28.7.34\>करिष्यति स विश्वात्मा सान्निध्यं तव केशवः।  
 विचरस्व यथापूर्वं पर्वतेऽस्मिन् महामुने! ॥34॥  
  
\<28.7.35\>मा विषादं कृथा ब्रह्मन्! तस्मिन् न्यस्तमना भव"।  
 एवमुक्तस्तु देवेन शम्भुना परमेष्ठिना ॥35॥  
  
\<28.7.36\>पुनः पुनः प्रणम्येशं तस्मान्नैवाभ्ययान्मुनिः।  
 स्नेहान्वितो मुनिश्रेष्ठः तस्मिन् देवे पिनाकिनि ॥36॥  
  
\<28.7.37\>पश्यतान्तु मुनीन्द्राणां अगस्त्यस्य तु पश्यतः।  
 सानुगः सहसा शम्भुः तत्रैवान्तरधीयत ॥37॥  
  
\<28.7.38\>मुनयश्चापि तं देवं संस्तूय परमेश्वरम्।  
 प्रणम्य च मुनीन्द्रेण सह तेऽभ्यगमंस्तदा ॥38॥  
  
\<28.7.39\>एवमेतन्महाश्चर्यं संवादं शम्भुना सह।  
 ऋषिभिर्विस्तृतं लोके ह्यगस्त्यस्य महात्मनः ॥39॥  
  
\<28.7.40\>आख्यातं ते मया चापि मिथिलेश! महाद्भुतम्।  
 सर्वपापप्रशमनं किमन्यत् श्रोतुमिच्छसि ॥40॥  
  
जनक-----  
\<28.7.41\>"आश्चर्यमिदमाख्यानं कथितं मे महामुने!।  
 श्रुतञ्चापि मया सम्यक् प्रहृष्टेनान्तरात्मना ॥41॥  
  
\<28.7.42\>ततः परं मुनीन्द्रोऽसौ अकरोत् किं महाद्युतिः।  
 एतदाचक्ष्व मे ब्रह्मन्! श्रोतुमिच्छा प्रवर्तते" ॥42॥  
  
वामदेवः-----  
\<28.7.43\>अगस्त्योऽथ महातेजाः प्रणिपत्य महेश्वरम्।  
 त्यक्त्वाऽथ दक्षिणं भागं नैर्ऋतीं दिशमास्थितः ॥43॥  
  
\<28.7.44\>तं दक्षिणं भागमतीत्य भूपते! नारायणाद्रेः सह तैः मुनीश्वरैः।  
 अथोत्तमां दक्षिणपश्चिमां दिशं द्रष्टुं परेशं प्रययौ प्रतापवान् ॥44॥  


 अथ एकोनत्रिंशोऽध्यायः  
 --------------  
 %शेषाचलनैर्ऋतदिशि अगस्त्यादीनां विष्वक्सेनदर्शनम्%  
वामदेवः------  
\<29.7.1\>तां दिशं समनुप्राप्य नैर्ऋतीं भगवान् अथ।  
 मन्दराद्रिप्रतीकाशं शतशाखं महोच्छ्रितम् ॥1॥  
  
\<29.7.2\>वटं महान्तमाश्चर्यं ददर्श स महामुनिः।  
 तस्य मूले समासीनं भगवन्तं सुरेश्वरम् ॥2॥  
  
\<29.7.3\>शिलायामद्भुतायान्तु महत्यां दीप्ततेजसम्।  
 विष्वक्सेनं सुराध्यक्षं भगवन्न्यस्तमानसम् ॥3॥  
  
\<29.7.4\>सर्वैरनुचरैश्चापि महेन्द्रसमविक्रमैः।  
 संवृतं बलिभिर्देवैः शतक्रतुमिवापरम् ॥4॥  
  
\<29.7.5\>ग्रसन्तमिव चाकाशं भक्षयन्तमिव प्रजाः।  
 दैत्येन्द्रा बलवन्तस्तं परिवार्योपतस्थिरे ॥5॥  
  
\<29.7.6\>शतशो दृष्टकर्माणो राक्षसाश्च भयावहाः।  
 गन्धर्वपतयश्चापि यक्षाश्चापि सहस्रशः ॥6॥  
  
\<29.7.7\>तमासीनं महावीर्यं विष्वक्सेनं नराधिप!।  
 उपातिष्ठन्त ते सर्वे गृहीतविविधायुधाः ॥7॥  
  
\<29.7.8\>भूतयूथानि चोग्राणि वैष्णवानि सहस्रशः।  
 मेरुमन्दरसङ्काशरूपवन्ति महान्ति च ॥8॥  
  
\<29.7.9\>क्रुद्धानि यानि भूतानि निर्दहेयुरिमाः प्रजाः।  
 पिबेयुः सहसा सर्वान् उदधींश्चापि सर्वशः ॥9॥  
  
\<29.7.10\>तानि चाऽऽवार्य तं देवं उपातिष्ठन्त सर्वशः।  
 एवमेतैस्तथान्यैश्च समेतैः तत्र भूधरे ॥10॥  
  
\<29.7.11\>उपास्यमानं तं देवं प्रासतोमरपाणिभिः।  
 सुस्वरैः गायमानश्च गन्धर्वाः तस्य सन्निधौ ॥11॥  
  
\<29.7.12\>जग्मुर्नारायणं देवं किन्नरेन्द्रास्तु सर्वशः।  
 गायन्त्यः सुस्वनाश्चापि नृत्यन्त्योऽप्सरसस्तथा ॥12॥  
  
\<29.7.13\>विष्वक्सेनस्य देवस्य सन्निधौ तस्य धीमतः।  
 देवा ब्रह्मर्षयश्चापि सिद्धाश्चापि सहस्रशः ॥13॥  
  
\<29.7.14\>उपतस्थुर्हि तं देवं नारायणमिवापरम्।  
 तं दृष्ट्वा विस्मयाऽऽविष्टो रोमाञ्चिततनुस्तदा ॥14॥  
  
\<29.7.15\>अगस्त्यो मुनिशार्दूलः तत्समीपमुपेयिवान्।  
 तत्समीपमुपागम्य प्रणाममकरोद्भुवि ॥15॥  
  
\<29.7.16\>व्याहरन् श्लक्ष्णया वाचा "प्रसीदे"ति पुनः पुनः।  
 प्रणेमुः मुनयश्चापि तमासीनं महाबलम् ॥16॥  
  
\<29.7.17\>सुखासीनं महेष्वासं नारायणमिवापरम्।  
 शङ्खचक्रगदापाणिं अभयोद्यतपाणिकम् ॥17॥  
  
\<29.7.18\>तानब्रवीन्महावीर्यो विष्वक्सेनो नराधिप!।  
 अगस्त्यप्रमुखान् सर्वान् ऋषीन् परपुरञ्जय! ॥18॥  
  
 %अगस्त्यादीन् प्रति विष्वक्सेनोक्तभगवद्दर्शनोपायः%  
विष्वक्सेनः-----

\<29.7.19\>"युष्माभिर्भगवान् देवो विश्वरूपधरो हरिः।  
 अस्मिन्गिरौ महातेजा द्रष्टुं शक्यो हि सोऽव्ययः ॥19॥  
  
\<29.7.20\>सर्ववेदोदितस्यास्य देवस्यानुचरा वयम्।  
 दृष्टवन्तोऽजितं पूर्वं समासीनं महौजसम् ॥20॥  
  
\<29.7.21\>नारायणं सुराध्यक्षं शङ्खचक्रासिधारिणम्।  
 वसत्यस्मिन् स विश्वात्मा नारायणगिरौ द्विजाः! ॥21॥  
  
\<29.7.22\>विचरध्वं यथापूर्वमस्मिन् पर्वतसत्तमे।  
 एतस्मिन् पर्वते दिव्ये प्रसादात् तस्य शार्ङ्गिणः ॥22॥  
  
\<29.7.23\>अदृष्टरूपमाश्चर्यं दृष्टवन्तः पुरा वयम्।  
 तपस्तप्यन्ति ये चास्मिन् द्रष्टुकामास्तमीश्वरम् ॥23॥  
  
\<29.7.24\>ददाति भगवांस्तेषां दर्शनं पुरुषोत्तमः।  
 यूयमप्यत्र चास्माभिः विमले पर्वतोत्तमे ॥24॥  
  
\<29.7.25\>परमं तप आस्थाय भक्त्या परमया युताः।  
 चरताऽशेषभूतानामीश्वरे न्यस्तमानसाः।  
 विष्णौ ब्रह्मणि गोविन्दे जगद्धातरि केशवे" ॥25॥  
  
वामदेवः-----  
\<29.7.26\>एवमुक्त्वाऽथ भगवान् विष्वक्सेनः स वीर्यवान्।  
 अन्तर्दधे तदा देवः तत्रैव नृपते! प्रभुः ॥26॥  
  
\<29.7.27\>सर्वैरनुचरैः सार्धं सर्वदेवनमस्कृतः।  
 पश्यतामेव सर्वेषां मुनीन्द्राणां महात्मनाम् ॥27॥  
  
\<29.7.28\>मुनयश्चापि ते सर्वे सहसैव महाद्युतिम्।  
 प्रणम्य तं महात्मानं विष्वक्सेनं मुदा युताः ॥28॥  
  
 %अगस्त्यादीनां शेषाचलस्थविष्वक्सेनानुचरावलोकनम्%  
\<29.7.29\>पुनश्चापि यथापूर्वं विचेरुरवनीपते!।  
 वेङ्कटाख्ये गिरौ तस्मिन् वृक्षखण्डविभूषिते ॥29॥  
  
\<29.7.30\>गिरिमूर्ध्नि चरन्तस्ते मुनयः सर्व एव तु।  
 ददृशुस्तत्र रम्याणि शिखराणि महान्ति च ॥30॥  
  
\<29.7.31\>पुष्पितद्रुमखण्डैश्च मण्डितानि सहस्रशः।  
 नीलजीमूतवर्णानि पाण्डुराभ्रनिभानि च ॥31॥  
  
\<29.7.32\>देवदानवगन्धर्वयक्षकिंपुरुषैस्तथा।  
 गुह्यविद्याधराद्यैश्च सेवितानि महात्मभिः ॥32॥  
  
\<29.7.33\>शिखरात् शिखरं गत्वा चरन्तस्ते महीपते!।  
 ददृशुः शिखरे रम्ये कस्मिंश्चिन्मुनयोऽमलाः ॥33॥  
  
\<29.7.34\>समासीनान् महावीर्यान् महाबलनिभांस्तथा।  
 कामरूपधरान् घोरान् वायुवेगसमान् जवे ॥34॥  
  
\<29.7.35\>मेरुमन्दरसङ्काशान् समवेगान् सहस्रशः।  
 किन्नरांश्चाणि गन्धर्वान् यक्षांश्चापि महासुरान् ॥35॥  
  
\<29.7.36\>तान् दृष्ट्वा स मुनीन्द्रस्तु मुनीन्द्रानिदमब्रवीत्।  
 विस्मयोत्फुल्लनयनो विस्मयोत्फुल्ललोचनान् ॥36॥  
  
अगस्त्यः-----  
\<29.7.37\>"नूनमेतैः पुरा शक्रो बलवीर्यसमन्वितैः।  
 देवासुरमहायुद्धे दैतेयानजयद् द्विजाः! ॥37॥  
  
\<29.7.38\>एते हि बलिनः सर्वे विचित्राद्भुतवाससः।  
 नानाप्रहरणोपेता दृश्यन्तेऽद्भुतरूपिणः ॥38॥  
  
\<29.7.39\>एतान् दृष्ट्वाऽथ गच्छामो द्रष्टुमेतं महागिरिम्।  
 आलयं सर्वभूतानां ईश्वरस्याऽव्ययात्मनः" ॥39॥  
  
वामदेवः-----  
\<29.7.40\>इति निश्चित्य मनसा नरेन्द्र! मुनिभिर्वृतः।  
 तेषां समीपमभ्यायात् गन्धर्वाणां तरस्विनाम् ॥40॥  
  
\<29.7.41\>तमायान्तं ततो दृष्ट्वा मुनीन्द्रं मिथिलेश्वर!।  
 उपतस्थुर्हि ते सर्वे ब्रह्माणं त्रिदशा इव ॥41॥  
  
\<29.7.42\>प्रणेमुश्च महात्मानं तत्समीपमुपागमन्।  
 तानुवाच ततोऽगस्त्यो ब्रह्मर्षिः श्लक्ष्णया गिरा ॥42॥  
  
अगस्त्यः-----  
\<29.7.43\>"श्रूयता"मिति चाभाष्य मधुरं वदतां वरः।  
 "यूयं सर्वे महावीर्याः श्रुणुध्वं मधुरं वचः ॥43॥  
  
\<29.7.44\>कस्य यूयं किमर्थं वा चरन्त इह पर्वते।  
 आश्चर्यं वा महात्मानो द्रष्टव्यं दृष्टमेव वा? ॥44॥  
  
\<29.7.45\>एतद्यूयं समासेन सर्वमाख्यात तत्त्वतः।  
 पृच्छामि श्रोतुकामोऽहं युष्मान् सर्वान् समागतान्" ॥45॥  
  
 %अगस्त्यादीन् प्रति विष्वक्सेनपरिजनकृतस्वोदन्तज्ञापनम्%  
गन्धर्वाद्याः-----  
\<29.7.46\>एवं ब्रुवाणं ब्रह्मर्षि प्रोचुस्तं "श्रूयता"मिति।  
 "देवस्यानुचरास्तस्य वयं ब्रह्मन्! महात्मनः ॥46॥  
  
\<29.7.47\>बलवीर्याभिजुष्टस्य विष्वक्सेनस्य धीमतः।  
 यः सर्वलोकनाथस्य मधुकैटभघातिनः ॥47॥  
  
\<29.7.48\>हरेरनुचरस्तस्य वयं ब्रह्मन्! निदेशगाः।  
 उपतिष्ठन्ति यं सर्वे विष्यक्सेनं समाहिताः ॥48॥  
  
\<29.7.49\>यद्वशे वर्तते विप्र! जगदेतच्चराचरम्।  
 ससुरासुरगन्धर्वं सयक्षोरगराक्षसम् ॥49॥  
  
\<29.7.50\>मुनयो देवगन्धर्वा दैत्याः सिद्धाः तथोरगाः।  
 प्रणेमुः यं महावीर्यं नारायणमिवापरम् ॥50॥  
  
\<29.7.51\>देवदेवेन चाऽज्ञप्तो ऋषभं योऽवधीत् पुरा।  
 दैत्येन्द्रं सुमहावीर्यं शक्रतुल्यपराक्रमम् ॥51॥  
  
\<29.7.52\>देवासुरे महायुद्धे दारुणे रोमहर्षणे।  
 सूदिता येन दैत्येन्द्राः शतशोऽथ सहस्रशः ॥52॥  
  
\<29.7.53\>सदा हि यो जगद्धातुः निदेशे परिवर्तते।  
 अचिन्त्यबलवीर्यौजाः विष्णुपादाब्जसंश्रयः ॥53॥  
  
\<29.7.54\>संक्रुद्धः सहसा लोकान् हन्तुं शक्तः सवासवान्।  
 सयक्षनागगन्धर्वगुह्यकिन्नरराक्षसान् ॥54॥  
  
\<29.7.55\>एवंप्रभावो यो देवो हरेरनुचरो बली।  
 विश्रुतः सर्वलोकेषु तस्यैवानुचरा वयम्" ॥55॥  
  
वामदेवः------  
\<29.7.56\>एवमुक्तस्तदा तैस्तु गन्धर्वाद्यैः नरेश्वर!।  
 प्रशशंस तदा देवं विष्वक्सेनं महामुनिः ॥56॥  
  
\<29.7.57\>प्रणम्य च तदा देवं हरिं भक्या च तैः सह।  
 तपोबलसमायुक्तैः मुनिभिः भावितात्मभिः ॥57॥  
  
\<29.7.58\>ताननुज्ञाप्य संहृष्टो गन्धर्वाद्यांस्तपस्विनः।  
 विचचार यथापूर्वं नारायणदिदृक्षया ॥58॥  
  
 %अगस्त्यादिकृतशेषाचलस्थानेकपुण्यतीर्थावलोकनम्%  
\<29.7.59\>तस्मिन् गिरिवरे रम्ये वृषभाख्ये महीयसि।  
 गिरिमूर्धनि राजेन्द्र! विचरन् वै ततस्ततः ॥59॥  
  
\<29.7.60\>ददर्श शतशो वृक्षान् पुष्पितान् पर्वतोपमान्।  
 शुभोदकवहाः शुद्धाः सरितश्चातिशोभनाः ॥60॥  
  
\<29.7.61\>गुहाश्च विविधास्तत्र द्रुमषण्डविभूषिताः।  
 कन्दराणि च दिव्यानि दरीश्च प्रियदर्शनाः ॥61॥  
  
\<29.7.62\>शिखराणि च मुख्यानि नीलमेघनिभानि च।  
 तटाकांश्च तथा दिव्यान् शोभितांश्च शुभैर्जलैः ॥62॥  
  
\<29.7.63\>हंसकारण्डवाकीर्णान् सारसैश्चानुनादितान्।  
 जीवञ्जीवैश्च सारङ्गैश्च वारणैश्च सदामदैः ॥63॥  
  
\<29.7.64\>राजद्भिश्चक्रवाकैश्च शकुन्तैरनुनादितान्।  
 एवमाद्यैस्तथान्यैश्च शोभितान् विमलोदकान् ॥64॥  
  
\<29.7.65\>सरसीश्च तथा दिव्या नारायणमहागिरौ।  
 कुन्दैर्नीपैस्तथा सालैः अर्जुनैस्तिलकैस्तथा ॥65॥  
  
\<29.7.66\>चम्पकाशोकपुन्नागकोविदारासनादिभिः।  
 तीरजैः द्रुमषण्डैश्च शोभितेषु सरःसु च ॥66॥  
  
\<29.7.67\>प्रीत्या स्नात्वा तथा चक्रुः देवपूजां यथाविधि।  
 स गच्छन्नथ विप्रेन्द्रो नरेन्द्र! मुनिभिर्वृतः ॥67॥  
  
\<29.7.68\>ददर्श पर्वते भूयो दर्शनीयतमान् मुनीन्।  
 शष्पाङ्कुरकृताहारान् हरिणान् वनचारिणः ॥68॥  
  
\<29.7.69\>चरतः सर्वतो भूप! स्थलेषु मृगपोतकान्।  
 कुञ्जरान् मेघसङ्काशान् शुभदन्तविभूषितान् ॥69॥  
  
\<29.7.70\>शिखराच्छिखरं शीघ्रं पततश्चापि वानरान्।  
 एवमाद्यैस्तथान्यैश्च शोभितो गिरिमूर्धनि ॥70॥  
  
\<29.7.71\>विचचार तथाऽगस्त्यः चिरकालं नृपेश्वर!।  
 ऋषिभिः सहितः सर्वैः पितामहवचः स्मरन् ॥71॥  
  
\<29.7.72\>दिदृक्षुर्देव देवेशं भगवन्तं सनातनम्।  
 अन्यानपश्यत् सोऽगस्त्यं तस्मिन्ननद्रौ जलाशयान् ॥72॥  
  
\<29.7.73\>सरितश्च महापुण्यवैडूर्यविमलोदकाः।  
 पुष्करिण्यः शुभाश्चापि सरांसि विमलानि च ॥73॥  
  
\<29.7.74\>सर्वेषु तेषु पुण्येषु तीर्थेषु मुनिसत्तमः।  
 स्नात्वा स्नात्वा जगन्नाथं अर्चयामास भक्तिमान् ॥74॥  
  
 %अगस्त्यादीनां कुमारधारस्नानम्%  
\<29.7.75\>एकदा तु स धर्मात्मा विचरन् गिरिमूर्धनि।  
 कौमारीं महतीं धारां पतन्तीं ददृशे मुनिः ॥75॥  
  
\<29.7.76\>अत्युच्चगिरिपृष्ठात्तु कार्तिकेयेन सेविताम्।  
 तां दृष्ट्वा विस्मयाऽऽविष्टः सर्वपापहरां शुभाम् ॥76॥  
  
\<29.7.77\>देवर्षिसिद्धमनुजैः सेवितां पुण्यकाङ्क्षिभिः।  
 यत्र सा निपतत्युच्चात् शिखराद्विमलोदका ॥77॥  
  
\<29.7.78\>तटाके विमले दिव्ये पवित्रे पापनाशने।  
 यस्मिन् वसति राजेन्द्र! शम्भुपुत्रः प्रतापवान् ॥78॥  
  
\<29.7.79\>दारुणं तप आस्थाय प्रीतये मधुघातिनः।  
 देवसेनापतिः श्रीमान् सुब्रह्मण्योऽसुरार्दनः ॥79॥  
  
\<29.7.80\>त्रिकालमर्चयन् विष्णुं श्रीनिवासं जगत्पतिम्।  
 तस्मिन् गत्वा मुनीन्द्रस्तु नरेन्द्र! मुनिभिः सह ॥80॥  
  
\<29.7.81\>आचम्य प्रयतो भूत्वा ममज्ज सुसमाहितः।  
 सर्वपापहरे शुद्धे तीर्थे तस्मिन् सदाऽमले ॥81॥  
  
\<29.7.82\>चिन्तयन् देवदेवेशं नारायणमनामयम्।  
 स्नात्वा मुनिवरस्तस्मिन् आचम्य च यथाविधि ॥82॥  
  
\<29.7.83\>देवदेवं जगद्योनिं वासुदेवमधोक्षजम्।  
 अर्चयामास गोविन्दं दिव्यैः पुष्पैः सुगन्धिभिः ॥83॥  
  
\<29.7.84\>ऋषयश्च महात्मानः स्नात्वा तस्मिन् महोदके।  
 अर्चयामासुखयग्रं देवदेवं जनार्दनम् ॥84॥  
  
\<29.7.85\>समाधाय मनस्तस्मिन् ब्रह्मण्यमिततेजसि।  
 मनो निवेश्य जगतामीश्वरे पुरुषोत्तमे ॥85॥  
  
\<29.7.86\>नारायणे जगद्धाम्नि सर्वपापहरे हरौ।  
 अथ तं वरदं विष्णुं सर्वलोकनमस्कृतम् ॥86॥  
  
\<29.7.87\>प्रणेमुर्मुनिशार्दूलाः वेङ्कटाद्रिनिवासिनम्।  
 प्रणतार्तिहरं देवं कृष्णं सर्वेश्वरं हरिम् ॥87॥  
  
\<29.7.88\>रमन्तं मायया सार्धं अर्चयित्वा सुरोत्तमम्।  
 यथापूर्वं मुनिश्रेष्ठः चचार गिरिमूर्धनि ॥88॥  
  
\<29.7.89\>विचरंश्च ततस्तत्र तीर्थौघान् पापनाशनान्।  
 देवदानवगन्धर्वैः सिद्धचारणपन्नगैः ॥89॥  
  
\<29.7.90\>ऋषिभिर्वालखिल्यैश्च सेवितं पर्वतोत्तमम्।  
 अगस्त्यो मुनिभिस्तत्र ददर्श विमलं गिरिम् ॥90॥  
  
 इति श्रीवामनपुराणे क्षेत्रकाण्डे श्रीवेङ्कटाचलमाहात्म्ये अगस्त्यादिमहर्षिकृतविष्वक्सेन-तत्पारिषदादिदर्शनं नाम  
 एकोनत्रिंशोऽध्यायः  
 -------------

 अथ त्रिंशोऽध्यायः  
 -----------  
 %अथ श्रीवेङ्कटाचलस्थपुण्यतीर्थवर्णनम्%  
जनकः------

\<30.7.1\>"मुनिना तेन दृष्टानां अगस्त्येन महात्मना।  
 नामानि तेषां तीर्थानां पर्वतेन्द्रनिवासिनाम् ॥1॥  
  
\<30.7.2\>माहात्म्यं चापि सर्वेषां पापहानिं वदस्व मे।  
 यद्वा सम्प्राप्यते मर्त्यैः स्नात्वा तेषु फलं मुने! ॥2॥  
  
\<30.7.3\>विस्तरेणैतदाश्चर्यं वक्तुमर्हस्यशेषतः।  
 श्रोतुकामो ह्यहं ब्रह्मन्!पृच्छामि त्वां तपोधन!" ॥3॥  
  
वामदेवः------  
\<30.7.4\>श्रूयतां नृपते! वक्ष्ये यत्पृष्टोऽहमिह त्वया।  
 तीर्थानां नामधेयानि माहात्म्यञ्च तथाऽद्भुतम् ॥4॥  
  
\<30.7.5\>विस्तरात् नैतदाख्यातुं शक्यं वर्षशतैरपि।  
 सङ्क्षेपेण मया त्वेतत्कथ्यमानं निशामय ॥5॥  
  
\<30.7.6\>"वाराहं वामनं सौम्यं दिव्यं पञ्चनदं तथा।  
 शिलातोयं महातीर्थं पाद्मं सौरं तथाऽपरम् ॥6॥  
  
\<30.7.7\>पापनाशनमैन्द्रञ्च वायव्यं वारुणं तथा।  
 ब्रह्मतीर्थं तथाऽघघ्नम् आग्नेयं सर्वकामदम् ॥7॥  
  
\<30.7.8\>पञ्चतीर्थं महापुण्यं सर्वलोकेषु पूजितम्।  
 गौरीतीर्थञ्च विख्यातम् आश्विनं पारमेश्वरम् ॥8॥  
  
\<30.7.9\>चक्रतीर्थं महापुण्यं शङ्खतीर्थमतः परम्।  
 विजयं विमलञ्चापि शोकनाशनमेव च ॥9॥  
  
\<30.7.10\>मात्स्यं कौर्मं तथा दिव्यं गारुडं पाण्डवं तथा।  
 मायामयं महातीर्थं काण्डवं काहलं तथा ॥10॥  
  
\<30.7.11\>दाडिमं मधुरञ्चापि सर्वपापप्रणाशनम्।"  
 तीर्थान्येतानि पुण्यानि विद्यन्ते वेङ्कटाचले ॥11॥  
  
 %अथ कपिलतीर्थपश्चिमभागस्थपञ्चतीर्थमाहात्म्यम्%  
जनकः-----  
\<30.7.12\>"पञ्चतीर्थमिति प्रोक्तं यत्त्वया मुनिसत्तम!।  
 तन्मे ब्रूहि महाभाग! श्रोतुमिच्छामि तत्त्वतः" ॥12॥  
  
वामदेवः-----  
\<30.7.13\>कापिलं नाम यत्तीर्थं तस्य पश्चिमभागतः।  
 "पञ्चतीर्थं"मिति ख्यातं पावनं पुण्यवर्धनम् ॥13॥  
  
\<30.7.14\>विप्रक्षत्रियविट्शूद्रा ये चान्त्याः पापयोनयः।  
 तेषां क्रमेण तीर्थानि पञ्चैतानि नरोत्तम! ॥14॥  
  
\<30.7.15\>देवास्तत्र तपस्यन्ति पञ्चजात्यभिमानिनः।  
 वसन्ति कापिलं लिङ्गं पश्यन्तः परया मुदा ॥15॥  
  
\<30.7.16\>वराहरूपिणं देवमञ्जनाद्रिनिवासिनम्।  
 अर्चयन्तः स्तुवन्तश्च सदा तद्भावभाविताः ॥16॥  
  
\<30.7.17\>"उपरि प्रथमं तीर्थं ब्राह्मणानां शुभोदकम्।  
 सद्यः सिद्धिकरं तेषां स्नानपानजपादिभिः ॥17॥  
  
\<30.7.18\>तस्याधस्तान्महातीर्थं क्षत्रियाणामभीष्टदम्।  
 अनन्तरञ्च वैश्यानां तीर्थमाशु फलप्रदम् ॥18॥  
  
\<30.7.19\>तस्य त्वनन्तरं तीर्थं शूद्राणामघनाशनम्।  
 चतुर्णामप्यधस्तात्तु चण्डालानां च पापिनाम् ॥19॥  
  
\<30.7.20\>तीर्थं पर्वतमूले तु सद्यः पापनिबर्हणम्।  
 वराहरूपी भगवन् विष्णुर्भक्तानुकम्पया ॥20॥  
  
\<30.7.21\>तेषु पञ्चसु तीर्थेषु सान्निध्यं कुरुते सदा।  
 वर्णाश्रमाणामाचारवैकल्यं नाशयत्यहो!" ॥21॥  
  
\<30.7.22\>तेषामन्यतमं तीर्थं सेवमानो नरो नृप!।  
 तांस्तांश्च समवाप्नोति कामांस्तीर्थप्रभावतः ॥22॥  
  
\<30.7.23\>प्रसादात्तस्य देवस्य प्राप्नोति शुभमुत्तमम्।  
 तीर्थान्येतानि सम्भूय वर्तन्ते पर्वतोत्तमे ॥23॥  
  
\<30.7.24\>नद्यः समस्ताः पापघ्न्यः तासां सङ्ख्या न विद्यते।  
 तथाऽपि श्रुणु वक्ष्यामि षट्षष्टिः कोटयस्तथा ॥24॥  
  
\<30.7.25\>नारायणाऽचले तस्मिन् अञ्जनाख्ये नगोत्तमे।  
 देवर्षिसिद्धगन्धर्वयक्षराक्षराक्षसपन्नगैः ॥25॥  
  
\<30.7.26\>गुह्यविद्याधरैश्चापि ह्यप्सरोभिः समन्ततः।  
 किन्नरैर्गरुडैश्चापि देवैर्देवाधिपैरपि ॥26॥  
  
\<30.7.27\>एवमाद्यैस्तथाऽन्यैश्च सेविताः पुण्यकाङ्क्षिभिः।  
 तीर्थानि तेषां माहात्म्यं गदितुं नैव शक्यते ॥27॥  
  
\<30.7.28\>यस्मिन् यस्मिन् गिरेः श्रृङ्गे वारि संदृश्यते शुभम्।  
 तदद्भुतं महापुण्यं तीर्थेभ्यः सम्भवं नृप! ॥28॥  
  
\<30.7.29\>तेषु तेषु च तीर्थेषु स्नात्वा स्नात्वा बुधो जनः।  
 आभ्यन्तरविशुद्ध्यर्थं विचरेत् सुसमाहितः ॥29॥  
  
वामदेवः-----  
\<30.7.30\>पुनरत्र प्रवक्ष्यामि तीर्थानि मुनिसत्तम!।  
 यानि तानि तु सर्वाणि श्रृणुष्वैकमना विभो! ॥30॥  
  
 %अथ स्वामिपुष्करिण्यादिसर्वतीर्थमाहात्म्यवर्णनम्%  
\<30.7.31\>पर्वतस्योत्तरे भागे पुण्यतीर्थानि मे श्रृणु।  
 सर्वदोषप्रशमनं गिरिरूपमतः परम् ॥31॥  
  
\<30.7.32\>शालिवाहं तथा चान्यत् रोगघ्नं शान्तमेव च।  
 सर्वदुःखप्रशमनं कृष्णनिध्यानमेव च ॥32॥  
  
\<30.7.33\>स्वामितीर्थं महापुण्यं सर्वपापप्रणाशनम्।  
 यस्य तीरे जगन्नाथो रमते रमया सह ॥33॥  
  
\<30.7.34\>विश्रुतं सर्वलोकेषु विशेषेण नृपात्मज!।  
 पाण्डुराभ्रघनप्रख्यैः राजहंसैर्निषेवितम् ॥34॥  
  
\<30.7.35\>कोकिलैश्च तथा मत्तैः चक्रवाकैश्च शोभनैः।  
 द्रुमैर्नानाविधैश्चापि पुष्पबारनिपीडितैः ॥35॥  
  
\<30.7.36\>तोयार्थमापतद्भिश्च शैलेन्द्रसदृशैर्गजैः।  
 ऋक्षैः सिंहैर्वराहैश्च वृकैश्च हरिणैः शिवैः ॥36॥  
  
\<30.7.37\>एवमाद्यैस्तथान्यैश्च लोलितं विमलोदकम्।  
 धनुः शतेन विस्तीर्णं चन्द्रकान्तामलोदकम् ॥37॥  
  
\<30.7.38\>मुख्यान्येतानि राजेन्द्र! तीर्थानि कथितानि ते।  
 सर्वतीर्थानि कथितुं न शक्यं नृपसत्तम! ॥38॥  
  
\<30.7.39\>उद्देशतस्तवोक्तानि नारायणमहीधरे।  
 या मया भवतः प्रोक्ता "स्वामिपुष्करिणी"शुभा ॥39॥  
  
\<30.7.40\>तस्याः प्रभावमतुलं ससुरैरपि मानुषैः।  
 वक्तुं न शक्यते चापि यस्यास्तीरे हरिः स्वयम् ॥40॥  
  
\<30.7.41\>रमते ह्यधिकं तस्मिन् नारायणगिरावपि।  
 यां गत्वा सर्वपापघ्नीं देवर्षिगणसेविताम् ॥41॥  
  
\<30.7.42\>विश्रुतां सर्वलोकेषु पूजितां त्रिदशैरपि।  
 अनेकबहुसाहस्रैः पातकैरपि संवृतः ॥42॥  
  
\<30.7.43\>नरस्तेभ्यः समस्तेभ्यः पापेभ्योऽपि प्रमुच्यते।  
 साक्षान्नारायणस्याद्रेः सर्वलोकविमोहिनी ॥43॥  
  
\<30.7.44\>सर्वदोषप्रशमनी मायैषा परमेश्वरी।  
 वरिष्ठा सर्वतीर्थेभ्यः स्वामिपुष्करिणी नृप! ॥44॥  
  
\<30.7.45\>ये नराः प्रातरुत्थाय "स्वामिपुष्करिणी"ति वै।  
 कीर्तयन्ति महात्मानः ते यान्ति परमां गतिम् ॥45॥  
  
\<30.7.46\>तस्यां स्नात्वा च तद्वारि दृष्ट्वा च महदद्भुतम्।  
 सर्वपापविनिर्मक्ताः सर्वशोकविवर्जिताः ॥46॥  
  
\<30.7.47\>विमानं दिव्यमारुह्य व्रजन्ति त्रिदशालयम्।  
 ये चाप्यस्यास्तथा वारि पिबन्ति मिथिलाधिप! ॥47॥  
  
\<30.7.48\>अनेकबहुसाहस्रैः पातकैश्चापि संयुताः।  
 नरास्तेभ्यो विमुच्यन्ते पापेभ्यः पापकृत्तमाः ॥48॥  
  
\<30.7.49\>मुच्यन्ते रोगिणो रोगात् मुच्यन्तेऽसुखिनोऽसुखात्।  
 मुच्यन्ते मोहमापन्नाः नरा मोहान्नराधिप! ॥49॥  
  
\<30.7.50\>शोकसागरमापन्नाः मुच्यन्ते शोकसागरात्।  
 संसारदुःखतापार्ताः पुरुषा ध्वस्तमानसाः ॥50॥  
  
\<30.7.51\>यां समाश्रित्य तद्बह्म प्राप्नुवन्ति सदाऽमलम्।  
 या पुरा देवदेवेन विष्णुना प्रभविष्णुना ॥51॥  
  
\<30.7.52\>ब्रह्मणा लोकनाथेन प्रभुणाऽव्यक्तरूपिणा।  
 "गङ्गाद्यैः सकलैस्तीर्थैः सर्वपापप्रणाशनैः ॥52॥  
  
\<30.7.53\>प्रोक्ता समे"ति देवेन मेघगम्भीरया गिरा।  
 श्रृण्वतां सर्वदेवानां ऋषीणाञ्च तथा नृप! ॥53॥  
  
जनकः----  
\<30.7.54\>कथं प्रोक्ता पुरा ब्रह्मन्! स्वामिपुष्करिणी शुभा।  
 गङ्गाद्यैः सकलैस्तीर्थैः समेति हरिणा पुरा ॥54॥  
  
\<30.7.55\>एतद्ब्रह्मन् महाभाग! याथार्थ्येनाद्य शंस मे।  
 एतच्छ्रोतुमिहेच्छामि त्वत्तोऽहं मुनिपुङ्गव! ॥55॥  
  
शतानन्दः-----  
\<30.7.56\>एवं पृष्टस्तदा तेन जनकेन महात्मना।  
 मुनिः प्राह नरेन्द्रं तं "वक्ष्येऽहं श्रूयता"मिति ॥56॥  
  
 इति श्रीवामनपुराणे क्षेत्रखण्डे श्रीवेङ्कटाचलमाहात्म्ये स्वामिपुष्करिण्यादिसर्वतीर्थमाहात्म्यवर्णनं नाम  
 त्रिंशोऽध्यायः  
 ----------

 अथैकत्रिंशोऽध्यायः  
 -------\*------  
 %अथ शङ्खाख्यनृपवृत्तान्तः%  
वामदेवः-----  
\<31.7.1\>शङ्खो नाम पुरा राजा राजन्! आसीन्महाद्युतिः।  
 हैहयानां कुले जातः कर्मणा विश्रुतो भुवि ॥1॥  
  
\<31.7.2\>श्रुतस्य बलिनो राज्ञः पुत्रः परपुरञ्जयः।  
 सोऽन्वशासन् महीं कृत्स्नां सशैलवनकाननाम् ॥2॥  
  
\<31.7.3\>सोऽभवत् भगवद्भक्तः प्रह्लादेन समो भुविः।  
 गुणैः सर्वैः समायुक्तः श्रीमान् परमधार्मिकः ॥3॥  
  
\<31.7.4\>सोऽयजत् सर्वभूतेशं अश्वमेदादिभिर्मखैः।  
 नारायणं जगन्नाथं प्रणतार्तिहरं हरिम् ॥4॥  
  
\<31.7.5\>अददाद् भक्तिमान् देवे दक्षिणाश्च सहस्रशः।  
 सर्वेषु तेषु यज्ञेषु प्रीतये मधुघातिनः ॥5॥  
  
\<31.7.6\>न चाद्राक्षीत्स तैर्यज्ञैः भगवन्तं सनातनम्।  
 नारायणं नृपाचिन्त्यं पुण्डरीकनिभेक्षणम् ॥6॥  
  
\<31.7.7\>द्रष्टुं तमजरं देवं कृतवानपि तान् मखान्।  
 श्रद्धया परया युक्तो विविधैः भूरिदक्षिणैः ॥7॥  
  
\<31.7.8\>सोऽभवद् दुःखसन्तप्तः ततोऽपश्यज्जनार्दनम्।  
 भक्तिभावेन मनसा चेष्ट्वा सर्वमखैरपि ॥8॥  
  
 %स्वामिपुष्करिण्या भगवदुक्तगङ्गाद्यशेषपुण्यतीर्थसाम्यम्%  
\<31.7.9\>एकदा तु महात्मानं भूपते!भूपतिं विभुः।  
 अन्तर्हितो जगादैवं भगवान् पुरुषोत्तमः ॥9॥  
  
\<31.7.10\>तस्य दुःखं समालोक्य वासुदेवो महीपते!।  
 श्रृण्वतां सर्वभूतानां मेघगम्भीरया गिरा ॥10॥  
  
\<31.7.11\>"नारायणगिरौ मां त्वं द्रक्ष्यसे हे महीपते!।  
 भक्तिभावेन मनसा तपस्तप्त्वा सुदुश्चरम् ॥11॥  
  
\<31.7.12\>तत्र पुष्करिणी दिव्या विमला पापहारिणी।  
 धनुः शतपरीणाहा वैडूर्यविमलोदका ॥12॥  
  
\<31.7.13\>त्रैलोक्यविश्रुता पुण्या "स्वामिपुष्करिणी"ति वै।  
 गङ्गाद्यैः सकलैस्तीर्थैः सा समा विमलोदका ॥13॥  
  
\<31.7.14\>तस्यां स्नात्वा भविष्यन्ति नराः पापविवर्जिताः।  
 तस्यास्तीरे महापुण्ये पुष्करिण्यां नृपात्मज! ॥14॥  
  
\<31.7.15\>महता तपसा युक्तः तिष्ठ त्वं सुसमाहितः।  
 वत्सराणां सहस्रे तु समतीते महामुनिः ॥15॥  
  
\<31.7.16\>आयास्यति महातेजाः अगस्त्यो मुनिभिः सह।  
 अनेकशतसाहस्रैः परीतस्तं महीधरम् ॥16॥  
  
\<31.7.17\>द्रष्टुकामश्च मां विप्रो विचरन् गिरिमूर्धनि।  
 वहन् मयि परां भक्तिं सर्वब्रह्मविदां वरः ॥17॥  
  
\<31.7.18\>आगतेऽथ मुनौ तस्मिन् अचिरेणैव मां नृप!।  
 द्रष्टाऽसि मत्प्रसादेन तेन सार्धं महात्मना ॥18॥  
  
\<31.7.19\>त्वया न शोकः कर्तव्यो दास्ये तव यथेप्सितम्।  
 मा विषादं कृथा वीर! गच्छ त्वं तं महीधरम्" ॥19॥  
  
वामदेवः-----  
\<31.7.20\>एवं पुरा हि भगवान् गङ्गाद्यैः साम्यमादिशत्।  
 देवदेवो जगन्नाथः स्वामिपुष्करिणीं प्रति ॥20॥  
  
 %भगवदुक्तया शंखनृपकृतस्वामितीर्थतपःप्रकारः%  
\<31.7.21\>शङ्खोऽपि नृपतिर्धीमान् गदितं तस्य शार्ङ्गिणः।  
 नारायणस्य देवस्य विष्णोरन्तर्हितस्य सः ॥21॥  
  
\<31.7.22\>निशम्य मधुरं वाक्यं नरेन्द्रोऽथ नरेश्वर!।  
 अभिषिच्य सुतं वीरं महेन्द्रसमविक्रमम् ॥22॥  
  
\<31.7.23\>सौम्यं पुरुषशार्दूलं वज्रपाणिमिवापरम्।  
 नारायणालयं दिव्यं नारायणगिरिं तदा ॥23॥  
  
\<31.7.24\>अभ्यगात् द्रष्टुकामः स वासुदेवं नराधिप!।  
 तत्र गत्वा महीपालः स तेपे परमं तपः ॥24॥  
  
\<31.7.25\>स्वामिपुष्करिणीतीरे यथोक्तं परमेष्ठिना।  
 विषयेभ्यः समस्तेभ्यः समाहृतमनोरथः ॥25॥  
  
\<31.7.26\>निवेश्य च मनस्तस्मिन् परे ब्रह्मणि केशवे।  
 तपश्चरंश्च विश्वेशं अर्चयंश्च यथाविधि ॥26॥  
  
\<31.7.27\>वत्सराणां सहस्रन्तु सोऽभवन्नियतात्मवान्।  
 एवमेषा महापुण्या स्वामिपुष्करिणी शुभा ॥27॥  
  
\<31.7.28\>एनां पुरातनीं पुण्यां सेवमानो न सीदिति।  
 नरः समस्तपापैस्तु संयुक्तोऽपि नरेश्वर! ॥28॥  
  
\<31.7.29\>यस्त्वेनां सेवते भक्त्या स गच्छेत्परमां गतिम्।  
 देवदेवप्रसादेन कृष्णस्य परमात्मनः ॥29॥  
  
\<31.7.30\>सकामाश्चापि सेवन्ते ये नरा नियतेन्द्रियाः।  
 स्वामिपुष्करिणीमेनां तान् कामानाप्नुवन्ति हि ॥30॥  
  
\<31.7.31\>ऋषयो वालखिल्याश्च सिद्धाश्चापि सहस्रशः।  
 अस्यां स्नात्वा जगन्नाथं अर्चयन्ति दिने दिने ॥31॥  
  
\<31.7.32\>अस्यास्तीरं समागम्य गन्धर्वांश्च सहस्रशः।  
 प्रसादयन्तो देवेशं सुस्वरं बहु किन्नराः ॥32॥  
  
\<31.7.33\>गायन्ति विविधैर्दिव्यैः कर्मभिस्तमहर्निशम्।  
 नृत्यन्त्यप्सरसश्चापि गायन्ति शुभलोचनाः ॥33॥  
  
\<31.7.34\>एषा महाश्चर्यतमा महीपते! महीतले देवगणैरभिष्टुता।  
 नारायणाद्रिप्रवरं समाश्रिता नारायणेनाप्युदिता प्रियेति सा ॥34॥  
  
 इति श्रीवामनपुराणे क्षेत्रखण्डे श्रीवेङ्कटाचलमाहात्म्ये स्वामिपुष्करिणीमाहात्म्यवर्णनं नाम एकत्रिँशोऽध्यायः।  
 -------------------  


  
 अथ द्वात्रिंशोऽध्यायः  
 --------------  
 %स्वामिपुष्करिणीतीर्थे भगवन्तमुद्दिश्य अगस्त्यादिकृततपश्चिन्ता%  
वामदेवः------  
\<32.7.1\>अगस्त्योऽथ मुनीन्द्रस्तु नरेन्द्र! मुनिभिः सह।  
 एतानि तीर्थानि मुनिः स्वामिपुष्करिणीं विना ॥1॥  
  
\<32.7.2\>मनः प्रह्लादजननीं दृष्ट्वा हर्षमुपागमत्।  
 तेषु तेषु च सर्वेषु तीर्थेषु शुभवारिषु ॥2॥  
  
\<32.7.3\>स्नात्वा स्नात्वा प्रणम्येशं अर्चयामास केशवम्।  
 मुनयश्चापि ते सर्वे परां प्रीतिमुपागताः ॥3॥  
  
\<32.7.4\>दृष्ट्वा तीर्थानि पुण्यानि शतशोऽथ सहस्रशः।  
 ते चापि तेषु तेष्वेवं स्नात्वा स्नात्वा द्विजोत्तमाः ॥4॥  
  
\<32.7.5\>अर्चयामासुखयग्रा भगवन्तं सनातनम्।  
 अथ तै. सहितै सर्वैः अगस्त्यो नियतात्मवान्॥5॥  
  
\<32.7.6\>अर्चयित्वा जगन्नाथं अभ्यगात्पुरुषोत्तमम्।  
 द्रष्टुकामो महीपाल! भूतभव्यभवत्प्रभुम् ॥6॥  
  
\<32.7.7\>आदिदेवं विशालाक्षं कृष्णमक्लिष्टकारिणम्।  
 मुनीन्द्रः परमायत्तो विचरन् गिरिमूर्धनि ॥7॥  
  
\<32.7.8\>कालेन महता चापि नाद्राक्षीत् पुरुषोत्तमम्।  
 स्रष्टारमीश्वरं देवं सर्वलोकपरायणम् ॥8॥  
  
\<32.7.9\>दुःखेन महताऽऽविष्टो मुनीन्द्रो मुनिभिः सह।  
 निषसाद ततो भूप! कस्मिंश्चित् गिरिगह्वरे ॥9॥  
  
\<32.7.10\>भूधरं सर्वतः पश्यन् "किमेत"दिति चिन्तयन्।  
 यत्पुरा ब्रह्मणा प्रोक्तं "द्रष्टाऽसी"ति सुरेश्वरम् ॥10॥  
  
\<32.7.11\>तञ्चापि संस्मरन् वाक्यं निषसाद सुदुखितः।  
 ऋषयश्चापि दुःखार्ता ह्यपश्यन्तः सुरेश्वरम् ॥11॥  
  
\<32.7.12\>परिवार्य मुनीन्द्रंतं निषेदुरवनीपते!।  
 राजंस्तेषां मुनीन्द्राणां चरतां तत्र भूधरे ॥12॥  
  
\<32.7.13\>वेङ्कटाख्येऽभ्यगात्पुण्ये वर्षाणामधिकं शतम्।  
 ततस्तेषूपविष्टेषु मुनीन्द्रेषु महीधरे ॥13॥  
  
 %भगवत्सेवार्थं वेङ्कटाचलं प्रति गुरुशुक्राद्यागमनम्%  
\<32.7.14\>आजग्मुः शिखरे तस्मिन् द्रुमखण्डविभूषिते।  
 बृहस्पतिश्च भगवान् शुक्रश्चापि तथाऽत्मवान् ॥14॥  
  
\<32.7.15\>तथा च भगवद्भक्तो राजोपरिचरो वसुः।  
 सान्निध्यं कुरुते यस्य सदा कृष्णो महीपते! ॥15॥  
  
\<32.7.16\>यः पुरा विप्रशापेन पातालतलपातितः।  
 उद्धृतो हरिणा तस्मात् संसारगहनादिव ॥16॥  
  
अनकः------  
\<32.7.17\>"कथं स विप्रशापेन पातालतलपातितः?।  
 उद्धृतो हरिणा कस्मात् संसारगहनादिव? ॥17॥  
  
\<32.7.18\>एतन्मुने! महाश्चर्यं श्रोतुमिच्छाम्यशेषतः।  
 नारायणाश्रितत्वेन प्रसादसुमुखो वद" ॥18॥  
  
शतानन्दः-----  
\<32.7.19\>इत्थं निशम्य वचनं जनकस्य मुनिस्तदा।  
 वामदेवो "महीपाल! श्रूयता"मिति चाब्रवीत् ॥19॥  
  
वामदेवः----  
\<32.7.20\>"इदं चोवाच भगवान् सर्वशास्त्रविशारदः।  
 पुण्यमेतन्महाश्चर्यं श्रुत्वा चैवावधारय ॥20॥  
  
\<32.7.21\>वासुदेवाश्रयं पुण्यं इतिहासं पुरातनम्।  
 ऋषयश्च पुरा राजन् सेन्द्राश्च त्रिदिवौकसः ॥21॥  
  
\<32.7.22\>तं देशं प्रस्थिताः सर्वे यत्रोपरिचरो वसुः।  
 धर्मसंशयमापन्ना द्रष्टुं तं वसुधाधिपम् ॥22॥  
  
 %उपरिचरवसुवृत्तान्तः%  
\<32.7.23\>अत्रान्तरे समायातः सोऽयं मार्गवशाद्वसुः।  
 अभिजग्मुश्च तं देवा ऋषयश्च तदा वसुम् ॥23॥  
  
\<32.7.24\>तानागतांस्ततो दृष्ट्वा देवान् ब्रह्मर्षिभिः सह।  
 पूजयामास धर्मात्मा समुत्थाय वरासनात् ॥24॥  
  
\<32.7.25\>सम्पूज्य तान् यथान्यायं प्रणम्य च कृताञ्जलिः।  
 सकौतुकं समाविष्टः प्राह चेदं वचो नृप! ॥25॥  
  
\<32.7.26\>"कृतार्थोऽस्मि महाभागा यद्यूयं मम चान्तिकम्।  
 आगतास्त्रिषु लोकेषु पूजिता वेदपारगाः ॥26॥  
  
\<32.7.27\>एष्वासनेषु सर्वेषु विशन्तु च यथाविधि।  
 प्रसीदन्तु भवन्तोऽत्र देवा ब्रह्मर्षयोऽमलाः!" ॥27॥  
  
\<32.7.28\>इत्युक्त्वा प्रददौ तेषां आसनानि महान्ति वै।  
 मणिकाञ्चनाचित्राणि दीप्यमानान्यनेकशः ॥28॥  
  
\<32.7.29\>मुनीन्द्राणाञ्च सर्वेषां त्रिदशानाञ्च धर्मवित्।  
 तेषु तेषूपविष्टेषु देवेषु मुनिभिः सह ॥29॥  
  
\<32.7.30\>कृताञ्जलिर्मुदा युक्तः पप्रच्छाथ स चेदिराट्।  
 "किमर्थमागता यूयं किं कार्यं भवतां मया?।  
 एतत्सर्वं समासेन त्वाख्यात मुनिसत्तमाः!" ॥30॥  
  
 %उपरिचरवसुं प्रति महर्षिकृतप्रश्नप्रकारः%  
वामदेवः-----  
\<32.7.31\>इत्युक्ता वसुना दृष्टा मुनीन्द्रास्ते सुरैः सह।  
 धर्मसंशयमापन्ना आचख्युस्तस्य भूपते ॥31॥  
  
\<32.7.32\>"धर्मसंशयमापन्ना वयं सर्वे समागताः।  
 धर्मतत्त्वं परिप्रष्टुं छिन्धि नो धर्मसंशयम् ॥32॥  
  
\<32.7.33\>भो राजन्! केन यष्टव्यं सद्भि किं पशुनाऽथवा।  
 औषधैरेव यष्टव्यं? तदेतद्वद तत्त्वतः ॥33॥  
  
\<32.7.34\>एनं नः संशयं छिन्धि प्रमाणं नो भवान् मतः"।  
 इत्येवमुक्तः स वसु कृताञ्जलिरभाषत ॥34॥  
  
\<32.7.35\>"कस्य वै को मतः पक्षौ ब्रूत सत्यं द्विजोत्तमाः"।  
 इत्युक्ता ऋषयः प्रोचुः पक्षौ द्वौ च पृथक् पृथक् ॥35॥  
  
\<32.7.36\>धान्यैर्यष्टव्यमित्येष पक्षोऽस्माकं नराधिप!।  
 पशुपक्षस्तु देवानां मतो राजन्! वदस्व नः" ॥36॥  
  
\<32.7.37\>निशम्य वचनं तेषां नृपेन्द्रो वसुरात्मवान्।  
 प्रश्नमेतं समाधित्सुः मनस्येवमचिन्तयत् ॥37॥  
  
\<32.7.38\>"महर्षिदेवतामध्ये पूर्वं पूज्या हि देवताः।  
 ततो मयाऽद्य सङ्ग्राह्यः पक्षोऽत्र मरुता"मिति ॥38॥  
  
\<32.7.39\>देवानान्तु मतं ज्ञात्वा वसुस्तत्पक्षसंश्रयात्।  
 ""छागेनैव तु यष्टव्यम्"इत्यूचुरमरास्तु यत्।  
 एवमेवैतत् इत्याह नान्यथे"ति नरोत्तम!॥39॥  
  
 %महर्षिशापेन उपरिचरवसोः पातालकुहरप्राप्तिः%  
\<32.7.40\>तेनोक्तं वचनं श्रुत्वा वसुना रक्तवीक्षणाः।  
 मुनीन्द्रास्ते तु सङ्क्रुद्धाः प्रोचुरेवं वचो नृपम् ॥40॥  
  
\<32.7.41\>"यदि त्वयोक्तः परमो धर्मो न स्यात्परन्तप!।  
 रसातलतलं घोरं विविशेथा ह्यकामतः ॥41॥  
  
\<32.7.42\>यदि स्यात्परमो धर्मः त्वयोद्दिष्टो नरेश्वर!।  
 वयमेवाद्य तद्धोरं प्रविशेम रसातलम् ॥42॥  
  
\<32.7.43\>विधाता भगवान् देवः सर्वात्मा परमेश्वरः।  
 नारायणः स भगवान् कृष्णः कमललोचनः ॥43॥  
  
\<32.7.44\>स एतदेव देवेशो वेत्त्येष मधुसूदनः।  
 न वेदान्यः पुमाल्ँलोके वेदैतद्वा पितामहः ॥44॥  
  
\<32.7.45\>वेद देववरः साक्षात् शङ्करो वा पुरान्तकः।  
 यं विदुः सर्वभूतानां संहर्तेति पुराविदः" ॥45॥  
  
\<32.7.46\>एवमुक्ते ततस्तैस्तु निपपात स चेदिराट्।  
 अनिच्छन्नेव भूपाल! घोरदुर्गे रसातले ॥46॥  
  
\<32.7.47\>भावयन् हृदि देवेशं त्रातारं मधुघातिनम्।  
 भक्त्या परमया युक्तः कृष्णमक्लिष्टकारिणम् ॥47॥  
  
\<32.7.48\>पतमानं ततो वायुः विचरन् वै तदा बिले।  
 दधौ परमया प्रीत्या भक्तोऽयमिति शार्ङ्गिणः ॥48॥  
  
\<32.7.49\>वहन्नेव शनैर्देवो वायुस्तं चेदिपुङ्गवम्।  
 प्रवेशयामास तदा पातालं दैत्यसेवितम् ॥49॥  
  
\<32.7.50\>प्रविष्टः स नरेन्द्रोऽथ चेदिराट् विश्रुतो भुवि।  
 मनस्यच्युतमीशेशं कृत्वा सर्वेश्वरं हरिम् ॥50॥  
  
\<32.7.51\>वासुदेवं सुराध्यक्षं शङ्खचक्रगदाधरम्।  
 स्थितिसंयमकर्तारं कृष्णमक्लिकारिणम् ॥51॥  
  
\<32.7.52\>नारायणं समस्तानां लोकानां प्रभुमीश्वरम्।  
 द्वादशाक्षरमैवेकं परं मन्त्रं जजाप ह ॥52॥  
  
\<32.7.53\>सर्वेन्द्रियाणि संयम्य भक्त्या परमया युतः।  
 विषादं नागमद्धोरं प्रविष्टोऽपि रसातलम् ॥53॥  
  
 %भगवत्प्रेरितचक्रकृतवसुहननोद्युक्तासुकवधप्रकारः%  
\<32.7.54\>शोकं मोहं भयञ्चापि नागमत् पृथिवीपतिः।  
 प्रविष्टमथ तं दृष्ट्वा चेदिराजं जिघांसवः ॥54॥  
  
\<32.7.55\>पूर्ववैरं स्मरन्तस्तु दैतेयाः शस्त्रपाणयः।  
 आजग्मुः सङ्घशस्तत्र शतशोऽथ सहस्रशः ॥55॥  
  
\<32.7.56\>महाबला महावीर्या महादंष्ट्रा महौजसः।  
 ते समेत्य महात्मानं चेदिराजं महाभुजम् ॥56॥  
  
\<32.7.57\>निजघ्नुः सहसा तैस्तैरस्त्रैः शस्त्रैस्तरस्विनः।  
 न शेकुस्तं महात्मानं हन्तुं दैतेयदानवाः ॥57॥  
  
\<32.7.58\>ब्राह्माद्यैरस्त्रजालैश्च शस्त्रैश्चापि सुदारुणैः।  
 चक्रं भगवताऽऽज्ञप्तं रक्षार्थं तस्य धीमत ॥58॥  
  
\<32.7.59\>आगतं तत्र पाताले दुर्दर्शं तद्दुरासदम्।  
 चक्राग्नौ दैत्यनिर्मुक्तशस्त्राण्यस्त्राणि भूपते! ॥59॥  
  
\<32.7.60\>लयं यातानि सर्वाणि पतङ्गा इव पावके।  
 अथ ते पापकर्माणो दैतेया दानवास्तदा ॥60॥  
  
\<32.7.61\>जग्मुर्यथागतं सर्वे स्वालयात् मिथिलेश्वर!।  
 वसुश्चापि स राजर्षिः चिन्तयन् मधुसूदनम् ॥61॥  
  
\<32.7.62\>इष्टाभिर्वाग्भिरीशेशं तुष्टाव पुरुषोत्तमम्।  
 भगवानपि विज्ञाय चेदिराजं रसातले ॥62॥  
  
 %वस्वानयनाय पातालबिलं प्रति भगवत्कृतगरुडप्रेषणम्%  
\<32.7.63\>पतितं विप्रशापेन सर्वेशः सर्वभावनः।  
 परः परात्मा पुरुषः परमात्मा सनातनः ॥63॥  
  
\<32.7.64\>अव्यक्तरूपो विश्वात्मा विष्णुर्नारायणः स्वयम्।  
 नागेन्द्रशयने रम्ये शयानो मधुसूदनः ॥64॥  
  
\<32.7.65\>भक्तानुकम्पी देवेशः क्षीरार्णवनिकेतनः।  
 वैनतेयं जगन्नाथः सस्मार शुभलोचनः ॥65॥  
  
\<32.7.66\>संस्मृतो गरुडस्तेन विनतानन्दनस्ततः।  
 शीघ्रमेव हरेस्तस्य पार्श्वमभ्यागमत्तदा ॥66॥  
  
\<32.7.67\>आगतं तं गरुत्मन्तं समीक्ष्य वसुधाधिप!।  
 मेघगम्भीरया वाचा प्रोवाचेदं प्रजापतिः ॥67॥  
  
श्रीभगवान्------  
\<32.7.68\>"वैनतेय! स राजर्षिर्वसुर्नित्यं मम प्रियः।  
 विप्रशापभयाद्घोरे पाताले पतितः किल ॥68॥  
  
\<32.7.69\>पतितोऽपि स पाताले भक्त्या परमया युतः।  
 मामेव भजते नित्यं मय्यावेश्य मनोगतिम् ॥69॥  
  
\<32.7.70\>तमानयस्व भूपालं गरुत्मन्! वचनान्मम।  
 तस्मादुद्धृत्य पातालात् स्वदेशं प्रापयाव्ययम् ॥70॥  
  
\<32.7.71\>क्षिप्रं त्वं गच्छ राजर्षिः मद्भक्तोयत्र हि स्थितः।  
 नैवमर्हति भूपालः स वसुः गरुडामलः" ॥71॥  
  
वामदेवः------  
\<32.7.72\>इत्युक्तो गरुडस्तेन हरिणा परमेष्ठिना।  
 "तथे"त्युक्त्वा ततः शीघ्रं अभ्यगाद्वै रसातलम् ॥72॥  
  
\<32.7.73\>भूप! प्रविशतस्तस्य पातालन्तु तरस्विनः।  
 गरुडस्योग्रवेगस्य पक्षवातेन वेगतः ॥73॥  
  
\<32.7.74\>आहताः शतशो नेशुः पन्नगेन्द्रा रसातले।  
 पातालवासिनश्चापि दैतेयाः शतशस्तथा ॥74॥  
  
\<32.7.75\>तद्भयाञ्च महावीर्या निपेतुः शतशस्ततः।  
 चुक्षुभुः सागराश्चापि पर्वताश्च चकम्पिरे ॥75॥  
  
\<32.7.76\>समूला न्यपतन् वृक्षा भग्नस्कन्धाः समुच्छ्रिताः।  
 परित्यज्य तदाऽऽकाशं खेचराः प्रययुर्दिवम् ॥76॥  
  
\<32.7.77\>अन्तर्गत्वाऽथ पाताले गरुत्मान् विनतासुतः।  
 ददर्श तं समासीनं चेदिराजं महापतिम् ॥77॥  
  
\<32.7.78\>भगवन्तं जगन्नाथं स्तुवन्तं पुरुषोत्तमम्।  
 गरुत्मन्तं ततो दृष्ट्वा सहसा वसुरुत्त्थितः ॥78॥  
  
\<32.7.79\>धृताञ्जलिर्महातेजाः पूजयामास भक्तिमान्।  
 गरुडश्चापि भूपालं सम्पूज्येदमथाब्रवीत्।  
 स्मयन्निव महावीर्यो हर्षयन्निव तं वसुम् ॥79॥  
  
\<32.7.80\>"श्रूयतां भूपते! वाक्यं कृष्णसस्याक्लिष्टकारिणः।  
 सृष्टिसंयमनेशस्य विष्णोरमिततेजसः ॥80॥  
  
\<32.7.81\>"आनयस्व वसं भक्तं रसातलतलं गतम्।  
 स्तुवन्तं मां समावेश्य मय्येव मतिमुत्तमाम्" ॥81॥  
  
\<32.7.82\>इत्युक्तो लोकनाथेन तवानयनकर्मणि।  
 आगतोऽहं महीपाल! समारोह ममोपरि" ॥82॥  
  
वामदेवः-----  
\<32.7.83\>वैनतेयेन तेनैव प्रोक्तः स पृथिवीपतिः।  
 उवाच परया प्रीत्या गरुत्मन्तं वसुर्नृपः ॥83॥  
  
\<32.7.84\>"तव पृष्ठं समारोढुं न चेच्छामि शुभेक्षण!।  
 यत्रारोहति गोविन्दः कृष्णः शुभविलोचनः ॥84॥  
  
\<32.7.85\>नाथश्च जगतां धाता यस्मिंश्चक्रगदाधरः।  
 आरोहति मया तस्मिन् आस्थातुं नैव चोचितम्" ॥85॥  
  
वामदेवः------  
\<32.7.86\>इत्युक्तो गरुडस्तेन चेदिराजेन धीमता।  
 "तवानुरूपं वचनमुक्त"मित्यब्रवीत्ततः ॥86॥  
  
\<32.7.87\>इत्युक्त्वा तं तथाभूतं गरुत्मान् पन्नगाशनः।  
 बाहुभ्यां सम्परिष्वज्य प्राह चैनं पुन पुनः ॥87॥  
  
\<32.7.88\>"उत्पपाताशु वेगेन बाहुभ्यां परिगृह्यताम्"।  
 महाजवो महावीर्यो महादंष्ट्रो महामनाः ॥88॥  
  
\<32.7.89\>तत उत्पततस्तस्य गरुडस्य तरस्विनः।  
 पक्षवातेन सन्त्रस्ताः पातालतलवासिनः ॥89॥  
  
\<32.7.90\>महोरगा महावीर्याः प्रययुः सर्वतो दिशम्।  
 दैतेया दानवाश्चापि राक्षसाश्च सहस्रशः ॥90॥  
  
\<32.7.91\>दिशो दश समाजग्मुः कृष्णागमनशङ्कया।  
 पातालं समतीत्याथ वैनतेयः प्रतापवान् ॥91॥  
  
\<32.7.92\>स्वदेशं प्रापयामास तं वसुं चेदिपुङ्गवम्।  
 हस्ताभ्यां भुवि निक्षिप्य तं वसुं गरुडस्तदा ॥92॥  
  
\<32.7.93\>"अत्रैव स्थीयतां राजन्!" इत्युक्त्वा प्रययौ बली।  
 वसुश्चापि स राजर्षिः स्वराज्यं प्राप्य भूपतिः ॥93॥  
  
\<32.7.94\>बुभुजे सकलान् कामान् शशास च वसुन्धराम्।  
 विष्णोरेव प्रसादेन सर्वभूतनिवासिनः ॥94॥  
  
\<32.7.95\>जगद्धातुरनन्तस्य पश्चात् मुक्तिमवाप्तवान्"।  
 एवमेतत्पुरावृत्तं कथितं ते नृपोत्तम ॥95॥  
  
\<32.7.96\>नारायणाश्रितं पुण्यं यः पठेत् भक्तिमान् नरः।  
 प्रणम्याच्युतमीशेशं स याति परमां गतिम् ॥96॥  
  
\<32.7.97\>नारायणेतिहासं यः श्रृणोति श्रावयिष्यति।  
 श्रद्धया भगवद्भक्तिं प्राप्नोति स नराधिप! ॥97॥  
  
\<32.7.98\>मुच्यन्ते ते नराः सद्यो दुष्कृतैः सकलैर्नृप!।  
 उद्ध्रियन्ते च संसारात् पातालाञ्चेदिराडिव ॥98॥  
  
\<32.7.99\>विभुना वासुदेवेन कृष्णेनैव दयालुना।  
 हरिणा लोकनाथेन सर्वकामप्रदायिना ॥99॥  
  
 इति श्रीवामनपुराणे क्षेत्रखण्‍डे श्रीवेङ्कटाचलमाहात्म्ये उपरिचरवसुउपाख्यानं नाम द्वात्रिंशोऽध्यायः।  
 ---------------------

 अथं त्रयस्त्रिंशोऽध्यायः  
 ---------------  
 %शंखादीनां भगवद्दिव्यमङ्गलविग्रहसेवा%  
वामदेवः------

\<33.7.1\>ततस्ते त्रय आश्चर्यं गिरेस्तत्र समाययुः।  
 शिखरं मेरुसङ्काशं नानाधातुविभूषितम् ॥1॥  
  
\<33.7.2\>श्रिया परमया युक्तं भासयन्तः स्वतेजसा।  
 शिखरेण च येनैव पर्वतः स विराजितः।  
 यस्मिंश्चापि समासीना मुनयः शतशो नृप! ॥2॥  
  
\<33.7.3\>अगस्त्यप्रमुखाः सर्वे भास्करोपमतेजसः।  
 आगत्य सहसा भूप! दीप्यमाना इवाग्नयः ॥3॥  
  
\<33.7.4\>भासयन्तो दिशः सर्वाः तेजोभिर्भास्करोपमाः।  
 अगस्त्यप्रमुखान् विप्रान् सर्वांस्तान् ददृशुस्तदा ॥4॥  
  
\<33.7.5\>निषण्णांस्तस्य शिखरे विषण्णान् भृशदुखितान्।  
 तानागतांस्ततो दृष्ट्वा ह्यादित्यानपरानिव ॥5॥  
  
\<33.7.6\>समुत्तस्थुर्द्विजास्तत्र निषण्णा ये नगोत्तमे।  
 पूजयन्ति स्म तान् सर्वान् अगस्त्यप्रमुखांस्तथा ॥6॥  
  
\<33.7.7\>सङ्गत्य मुनिभिः सर्वैः त्रयस्तेऽथ महौजसः।  
 प्रोचुः परमसंहृष्टा नादयन्तो दिशो दश ॥7॥  
  
\<33.7.8\>"शुभा व्युष्टा निशाऽस्माकं शुभाश्च तिथयोऽमलाः।  
 युष्माभिः सङ्गता यस्मात् वयं ब्रह्मर्षिसत्तमाः! ॥8॥  
  
\<33.7.9\>किमर्थमागता यूयं पर्वतेऽस्मिन् महीयसि।  
 विषण्णाश्च किमर्थं वा कं वा द्रष्टुमिहागताः? ॥9॥  
  
\<33.7.10\>एतन्मुनिवरा यूयं अस्माकं पृच्छतां द्विजाः।  
 सर्वमाख्यात तत्त्वेन श्रोतुमिच्छामहे वयम्" ॥10॥  
  
\<33.7.11\>एवं मुनिवरास्तैस्तु सम्यक् पृष्टा महात्मभिः।  
 "श्रूयता"मिति चाभाष्य प्रोचुस्ते मिथिलेश्वर! ॥11॥  
  
ऋषयः-----  
\<33.7.12\>शङ्खचक्रधरं देवं पीतवाससमच्युतम्।  
 नारायणगिरावस्मिन् वसन्तं पुरुषोत्तमम् ॥12॥  
  
\<33.7.13\>ईशितारं समस्तस्य स्रष्टारं जगतोऽव्ययम्।  
 तं वयं शुभदातारं द्रष्टुकामाः समागताः ॥13॥  
  
\<33.7.14\>न च दृष्टो जगन्नाथो विचरद्भिः समन्ततः।  
 कालेन महता चापि विषण्णास्तेन ते वयम् ॥14॥  
  
\<33.7.15\>अदृश्यमाने गोविन्दे हरावव्यक्तजन्मनि।  
 शोकेन महताऽऽविष्टा भृशमुद्विग्नमानसाः ॥15॥  
  
\<33.7.16\>विषण्णाश्च शुभे ह्यस्मिन् शिखरे धातुमण्डिते"।  
 एवमुक्ते मुनीन्द्रैस्तु ततस्तैः जनकामराः।  
 मुनीन्द्राः तान् समाभाष्य प्रोचुस्ते "श्रुयता"मिति ॥16॥  
  
वस्वादयः-----  
\<33.7.17\>"शङ्खो नाम महीपालो हैहयाधिपतिः प्रभुः।  
 आसीत् श्रुतस्य तनयः सत्पथे निष्ठितः शुभे ॥17॥  
  
\<33.7.18\>स्वामिपुष्करिणीतीरे स च राजाऽर्चयन् हरिम्।  
 तपश्चरति राजेन्द्र! तस्य राज्ञो जनार्दनः ॥18॥  
  
\<33.7.19\>सान्निध्यं कुरुते देवो भगवानिति विश्रुतम्।  
 सोऽयं समागतः कालो यस्मिन् काले जनार्दनः ॥19॥  
  
\<33.7.20\>शङ्खेन दृश्यते राजन्! विश्वरूपधरो हरिः।  
 तान्तु गच्छामहे पुण्यां स्वामिपुष्करिणीं शुभाम् ॥20॥  
  
\<33.7.21\>सर्वकामप्रदां शुद्धां सेवितां त्रिदशैरपि।  
 तत्र गत्वा वयञ्चापि द्रक्ष्यामः पुरुषोत्तमम् ॥21॥  
  
\<33.7.22\>सर्वकामप्रदातारं सर्वेशं सर्वभावनम्।  
 तस्माद्यूयं वयं चापि गच्छाम द्विजसत्तमाः! ॥22॥  
  
\<33.7.23\>नात्र स्थेयं क्षणमपि त्वर्यतां त्वर्यतामिति"।  
 इत्युक्तेऽथ तदा भूप! वस्वाद्यैस्तैः महात्मभिः ॥23॥  
  
\<33.7.24\>संहृष्टमनसः सर्वे बभूवुः द्विजसत्तमाः।  
 प्रोचुश्च "शीघ्रमेवास्मात् गम्यतां गम्यता"मिति ॥24॥  
  
\<33.7.25\>गतमोहा महात्मानो गतशोका गतज्वराः।  
 मुनयोऽथ ययुः सर्वे वस्वाद्यैः सहिता नृप! ॥25॥  
  
\<33.7.26\>स्वामिपुष्करिणीतीर्थं मुनीनां गणसेविताम्।  
 गच्छन्तस्तेऽथ संहृष्टाः प्रोचुरेवं परस्परम्।  
 नरेन्द्र! मुनिशार्दूला वीक्षमाणा महीधरम् ॥26॥  
  
\<33.7.27\>"अयं किल जगद्धातुः वासुदेवस्य शार्ङ्गिणः।  
 भूधरो बहुवृक्षाढ्यः सदा प्रियतमो भुवि ॥27॥  
  
\<33.7.28\>एनं समाश्रिताः पुण्यं मुनयश्च पुरातनाः।  
 पुरातनं सुराध्यक्षं दृष्टवन्तः किलाव्ययम् ॥28॥  
  
\<33.7.29\>भक्ताश्चापि जगद्धातुः स्तुवन्तः पुरुषोत्तमम्।  
 एनमारुह्य शैलेन्द्र द्रक्ष्यन्ति पुरुषाः किल ॥29॥  
  
\<33.7.30\>स्थानेभ्यश्च समस्तेभ्यः तस्येशस्य महात्मनः।  
 अयं गिरिः महान् दिव्यः सम्यक् प्रियतरः किल ॥30॥  
  
\<33.7.31\>"नारायणाद्रि"रित्येतत् नामैव वदति स्वयम्।  
 नारायणस्य स्थानेषु नैतस्मात् विद्यते परम् ॥31॥  
  
\<33.7.32\>एवंविधानि वाक्यानि ब्रुवन्तस्ते द्विजोत्तमाः।  
 ययुस्ते सर्वतस्तत्र शतशो मिथिलेश्वर! ॥32॥  
  
\<33.7.33\>एतस्मिन्नन्तरे तत्र समाजग्मुः सहस्रशः।  
 तद्विज्ञाय ततः सिद्धाः श्वेतद्वीपनिवासिनः ॥33॥  
  
\<33.7.34\>यैः प्राप्तं देवसारूप्यं प्रसादात् तस्य शार्ङ्गिणः।  
 नारायणस्य देवस्य हरेः क्षीरोदशायिनः ॥34॥  
  
\<33.7.35\>सर्वदाऽनुगता ये वै प्रीणयन्ति जनार्दनम्।  
 क्षीरोदशायिनं देवं विश्वकर्तारमीश्वरम् ॥35॥  
  
\<33.7.36\>ते सङ्गतास्तु तैः सर्वैः अगस्त्यप्रमुखैर्द्विजैः।  
 तपसा महता युक्तैः विचरद्भिर्महीधरम् ॥36॥  
  
\<33.7.37\>अगस्त्यप्रमुखान् सर्वान् श्वेतद्वीपनिवासिनः।  
 हर्षेण महता युक्ता यथान्यायमपूजयन् ॥37॥  
  
\<33.7.38\>ते चापि मुनयः सर्वे प्रहर्षोत्फुल्ललोचनाः।  
 तानागतांस्ततो दृष्ट्वा भास्करोपमतेजसः ॥38॥  
  
\<33.7.39\>अपूजयन्महात्मानो यथान्यायमरिन्दमम्!।  
 सर्वे ते सङ्गतास्तत्र तैः सर्वैर्मुनिपुङ्गवैः ॥39॥  
  
\<33.7.40\>ययुः परमया प्रीत्या श्वेतद्वीपनिवासिनः।  
 स्वामिपुष्करिणीतीरं देवासुरनिषेवितम् ॥40॥  
  
\<33.7.41\>सर्वे मुनिवराश्चापि सिद्धाश्चापि सहस्रशः।  
 बृहस्पतिश्च भगवान् शुक्रश्चापि तथा वसुः ॥41॥  
  
\<33.7.42\>स्वामिपुष्करिणीतीरं अवापुरवनीपते!।  
 सान्निध्यं कुरुते यत्र भगवान् भूतभावनः ॥42॥  
  
\<33.7.43\>तत्र गत्वाऽथ ते सर्वे नापश्यन् पुरुषोत्तमम्।  
 नीलमेघप्रतीकाशं पद्मपत्रनिभेक्षणम् ॥43॥  
  
\<33.7.44\>तत्रापश्यंस्ततो राजन्! तप्यन्तं सुमहत्तपः।  
 विष्णोराराधनार्थाय शङ्खञ्च नियतेन्द्रियम् ॥44॥  
  
\<33.7.45\>तानागतांस्ततो दृष्ट्वा शङ्खोऽथ नृपतेः सुतः।  
 रोमाञ्चिताङ्गः सहसा परां प्रीतिमुपागमत् ॥45॥  
  
\<33.7.46\>कृतकृत्यं तदात्मानं मेने नरवरात्मजः।  
 संस्मरन् पूर्वमेवोक्तं हरिणा हरिमेधसा ॥46॥  
  
\<33.7.47\>"अथ तेषु मुनीन्द्रेषु द्रष्टाऽसी"ति वचः स्मरन्।  
 सहसोत्थाय तान् सर्वान् प्रणनाम नृपस्तदा ॥47॥  
  
\<33.7.48\>व्याकुलीकृतसर्वाङ्गः ततः सम्भ्रान्तमानसः।  
 सिद्धांश्चापि तथा सर्वान् श्वेतद्वीपनिवासिनः ॥48॥  
  
\<33.7.49\>वागीशञ्च तथा शुक्रं वसुञ्चापि महामतिम्।  
 कृताञ्जलिपुटो भूत्वा प्रणनाम च तान् नृप! ॥49॥  
  
\<33.7.50\>अगस्त्यप्रमुखाश्चापि सिद्धाश्चापि सहस्रशः।  
 बृहस्पतिश्च भगवान् शुक्रश्चापि महामुनिः ॥50॥  
  
\<33.7.51\>तथा च भगवद्भक्तो राजोपरिचरो वसुः।  
 श्रुतस्य तनयश्चापि शङ्खः परपुरञ्जयः ॥51॥  
  
\<33.7.52\>एते सर्वे महात्मानः समवेता ह्यकल्मषाः।  
 स्वामिपुष्करिणीतीरे द्रष्टुकामा जनार्दनम् ॥52॥  
  
\<33.7.53\>अपश्यन्तस्तु ते सर्वे गोविन्दं विभुमच्युतम्।  
 अनादिमध्यनिधनं सर्वभूतनिवासिनम् ॥53॥  
  
\<33.7.54\>तपः परममास्थाय प्रयता नियतेन्द्रियाः।  
 चिन्तयन्तस्तु देवेशं तत्रातिष्ठंस्ततो नृप! ॥54॥  
  
\<33.7.55\>तस्यामेव तदा सर्वे स्नात्वा पीत्वा मुदामन्विताः।  
 पुष्करिण्यां शुभायान्तु विमलायां दिने दिने ॥55॥  
  
\<33.7.56\>अर्चयन्तो हृषीकेशं दिव्यैः पुष्पैः सुगन्धिभिः।  
 अकुर्वंस्ते तपो घोरं द्रष्टुमव्यक्तरूपिणम् ॥56॥  
  
\<33.7.57\>त्रिरात्रमेवं भूपाल! व्यतिष्ठंस्ते दिवानिशम्।  
 ततो विमल आदित्ये चतुर्थेऽह्नि शुभे दिने ॥57॥  
  
\<33.7.58\>तपसोऽन्ते च पुण्यर्क्षे विमले चाम्बरे शुभे।  
 तदा प्रसन्नः सर्वात्मा साक्षात् नारायणः स्वयम् ॥58॥  
  
\<33.7.59\>आविर्बभूव भगवान् नृपते! पुरुषोत्तमः।  
 भ्राजयन् सर्वलोकेशः सर्वान् लोकान् स्वतेजसा ॥59॥  
  
 इति श्रीवामनपुराणे क्षेत्रखण्‍डे श्रीवेङ्कटाचलमाहात्म्ये शङ्खादीनां  
 भगवत्सेवाप्राप्तिवर्णनं नाम  
 त्रयस्त्रिंशोऽध्यायः

 अथ चतुस्त्रिंशोऽध्यायः  
 -------------  
 %आविर्भूतभगवद्दिव्यमङ्गलविग्रहवर्णनम्%  
जनकः-----  
\<34.7.1\>"कीदृशं वै हरेस्तस्य रूपमव्यक्तरूपिणः।  
 कियन्तो वा भुजास्तस्य कियन्ति वदनानि च ॥1॥  
  
\<34.7.2\>कियन्तो वा धृतास्तेन तीक्ष्णाः प्रहरणास्तथा?।  
 ब्रूहि तद्रूपसंस्थानं विश्वमूर्तेर्हरेर्मुने!।  
 दृष्टवन्तो यथा सिद्धा मुनयश्च पुरातनाः॥2॥  
  
शतानन्दः------  
\<34.7.3\>जनकेनैवमुक्तस्तु वामदेवो महामुनिः।  
 "श्रूयतामि"त्यथाऽभाष्य जनकं तं वचोऽब्रवीत् ॥3॥  
  
\<34.7.4\>वक्ष्येऽहं नृपते! सम्यक् श्रूयतामिदमादरात्।  
 यथाश्रुतं मयाऽगस्त्यात् मुनीन्द्रात् कुम्भजन्मनः ॥4॥  
  
वामदेवः-----  
\<34.7.5\>तद्रूपं वासुदेवस्य हरेरव्यक्तरूपिणः।  
 उद्यतादित्यसङ्काशैः नयनैः शोभितं शुभैः।  
 नानारत्नचितैश्चित्रैः किरीटैरुपशोभितम् ॥5॥  
  
\<34.7.6\>प्रसन्नैर्बहुभिश्चापि वदनैरुपशोभितम्।  
 प्रवालमणिहेमाद्यैः चित्रितैः हेमकुण्डलैः ॥6॥  
  
\<34.7.7\>नानावर्णैरनेकैश्च रुचिरैः समलङ्कृतम्।  
 दिव्याभरणजालैश्च नानारत्नविचित्रितैः ॥7॥  
  
\<34.7.8\>अनेकशतसाहस्रैः शोभितं शुभलोचनैः।  
 कम्बुग्रीवं महोरस्कं महाबाहुं महाद्युतिम् ॥8॥  
  
\<34.7.9\>सह्रस्रबाहुकं दिव्यं रत्नजालविभूषितम्।  
 आयताश्च सुपीनाश्च सुवृत्ताश्च भुजाः शुभाः ॥9॥  
  
\<34.7.10\>नानाप्रहरणोपेताः नानाभूषणभूषिताः।  
 सालस्कन्धोपमाश्चापि भूषिता भूषणोत्तमैः ॥10॥  
  
\<34.7.11\>श्यामाः पृथुतरा दिव्याः तरुणादित्यतेजसः।  
 तरुणाः स्निग्धवर्णाश्च सुखस्पर्शनखाङ्कुराः ॥11॥  
  
\<34.7.12\>शुभरेखाः सुरत्ताश्च समा मृदुतरास्तथा।  
 दृश्यन्ते शतशस्तत्र राजन्! करिकरोपमाः ॥12॥  
  
\<34.7.13\>यैरण्डमेतत् भूपाल! ससागरमहीधरम्।  
 सपातालतलं सर्वं सदेवासुरमानुषम् ॥13॥  
  
\<34.7.14\>ससप्तलोकं सद्वीपं सर्वभूतसमाकुलम्।  
 रक्षितं बहुशो दिव्यैः निहता यैश्च दानवाः ॥14॥  
  
\<34.7.15\>ये दुःखहानिदा नित्यं वैष्णवानां विशेषतः।  
 वसन्ति यान् समाश्रित्य दैत्येभ्यो निर्भयाः सुराः ॥15॥  
  
\<34.7.16\>ते कराः सुरनाथस्य दृश्यमानाः चकाशिरे।  
 उदयादुद्यतस्तस्य भास्करस्य करा इव…16॥  
  
\<34.7.17\>सद्रत्नजालकाकीर्णहारेणापि सुशोभितम्।   
 मेघकाले तडिन्मालाशोभितस्य महात्मनः ॥17॥  
  
\<34.7.18\>मेघजालस्य वर्णेन सदृशं रुचिरं वपुः।  
 चारुरक्ततलोष्ठं तत् चारुरक्ततरेक्षणम् ॥18॥  
  
\<34.7.19\>मृदुचारुकपोलैश्च कुण्डलैरुपशोभितम्।  
 शोभमानं ज्वलद्भिश्च ललाटफलकैरपि ॥19॥  
  
\<34.7.20\>शोभमानैस्तथा चारुभ्रूचापैरुपशोभितम्।  
 ऐरावतकराकारचारुपीनशुभोरुकम् ॥20॥  
  
\<34.7.21\>द्युतिमन्मणिरत्नाढ्यचलन्नूपुरशोभितम्।  
 काञ्चनेन विचित्रेण ब्रह्मसूत्रेण शोभितम् ॥21॥  
  
\<34.7.22\>सहस्रादित्यसङ्काशमचिन्त्यं महदद्भुतम्।  
 मेरुमन्दरसङ्काशं नीलपर्वतसन्निभम् ॥22॥  
  
\<34.7.23\>समुच्छ्रितोरसं सौम्यं समायतविलोचनम्।  
 दिव्यपीताम्बरधरं दिव्यगन्धानुलेपनम् ॥23॥  
  
\<34.7.24\>दिव्यया वैजयन्त्या च सुस्कन्धगतया तथा।  
 चकाशे तद्यथा मेघो विद्युन्मालाविराजितः ॥24॥  
  
\<34.7.25\>जाम्बूनदमयैर्दिव्यैः निःस्वनद्भिरनेकशः।  
 किङ्किणीजालसङ्घैश्च शोभनैः रुचिरप्रभैः ॥25॥  
  
\<34.7.26\>स्वनद्भिर्मणिजालैश्च शोभयद्भिर्दिशो दश।  
 सुरक्तैर्बहुसाहस्रैः ज्वलद्भिर्भास्करोपमैः ॥26॥  
  
\<34.7.27\>उद्यदिन्दुप्रतीकाशैः दिव्यैश्च नखमण्डलैः।  
 रक्तान्तैरुन्नतैश्चापि शोभमानं सदाम्बुजैः ॥27॥  
  
\<34.7.28\>अङ्कुशध्वजचक्राब्जशङ्खवज्राङ्कितैस्तथा।  
 सुपादतलपद्मैश्च शोभितं वसुधाधिप! ॥28॥  
  
\<34.7.29\>मुक्तादामभिरन्यैश्च वज्रसूर्यांशुसन्निभैः।  
 प्रभया द्योतमानैश्च शोभमानपदाम्बुजम् ॥29॥  
  
\<34.7.30\>अनेकशतसाहस्रैः अङ्गुलीयकभूषणैः।  
 नानारत्नचितैश्चापि संशोभिकरशाखिभिः ॥30॥  
  
\<34.7.31\>मूर्धजैः कुञ्चितैश्चापि नीलैः मृदुतरैस्तथा।  
 लम्बमानैर्विनिष्क्रान्तैः किरीटात् शुभदर्शनात् ॥31॥  
  
\<34.7.32\>प्रच्छाद्यमानवदनं मेघैरिव निशाकरम्।  
 रत्नस्यूतेन सूत्रेण काञ्चनेन विराजितम् ॥32॥  
  
\<34.7.33\>नानामणिनिबद्धेन शोभमानेन शोभितम्।  
 शोभितं दिव्यमालाभिः भूषितं पृथुलोचनम् ॥33॥  
  
\<34.7.34\>नानाश्चर्यसमायुक्तं नानामणिगणान्वितम्।  
 समन्ताद्दीप्यमानं तत् भूरिणा स्वेन तेजसा ॥34॥  
  
\<34.7.35\>आदित्य इव तेजोभिः उद्यतं तूदयाद्रितः।  
 तेजोभिः काञ्चनाभैश्च समन्तान्निर्गतैस्तथा ॥35॥  
  
\<34.7.36\>जाज्वल्यमानं तद्रूपं चकाशेऽद्भुतदर्शनम्।  
 स्वभासा दुर्निरीक्ष्यं तत् मुनिभिश्च सुरैरपि ॥36॥  
  
\<34.7.37\>तप्यते तेजसा तस्मात् निर्गतेन स्म भूरिणा।  
 ससुरासुरगन्धर्वं जगदेतत् चराचरम् ॥37॥  
  
\<34.7.38\>ज्वलद्भिरर्कवर्णैश्च जाम्बूनदमयैस्तथा।  
 अनेकशतसाहस्रैः संयुक्तं हेमभूषणैः ॥38॥  
  
\<34.7.39\>करेषु तेषु संयुक्ताः तीक्ष्णाः प्रहरणास्तथा।  
 ज्वलन्तश्च स्फुरन्तश्च मिथिलेश! चकाशिरे ॥39॥  
  
\<34.7.40\>अचींषि तेभ्यो निष्पेतुः यैर्दिशो विमलीकृताः।  
 उदयाद्रिसमारूढात् सूर्यात् दीप्तांशवो यथा ॥40॥  
  
\<34.7.41\>व्यालोला लोकनाथस्य प्रसन्नाः शुभदर्शनाः।  
 आयताः कृष्णरक्ताश्च भ्रूचापा दृष्टिमार्गणाः ॥41॥  
  
\<34.7.42\>रक्तपद्मदलप्रख्याः कान्तिमन्तः सुवर्चसः।  
 श्रिया परमया युक्ताः पक्ष्मराजिविराजिताः ॥42॥  
  
\<34.7.43\>येषां निपातैः दैतेयाः नेदुः भीताः सहस्रशः।  
 रक्षांसि दानवाश्चपि जग्मुः वैवस्वतक्षयम् ॥43॥  
  
\<34.7.44\>दुर्लभञ्चापि देवत्वं प्राप्नुवन्ति नरा अपि।  
 अन्यांश्च दुर्लभान् कामान् मुक्तिञ्चापि सुदुर्लभाम् ॥44॥  
  
\<34.7.45\>यान् द्रष्टुकामाः तद्भक्ताः शोचन्ति हि दिवानिशम्।  
 ते भूप! शतशो दिव्या राजन्ते रुचिरप्रभाः ॥45॥  
  
\<34.7.46\>अनेकशतसाहस्राः कालाग्निसदृशप्रभाः।  
 नानाप्रहरणा घोराः संयुक्तास्तत्र बाहुषु ॥46॥  
  
\<34.7.47\>भयदाः सुरशत्रूणां दैत्येन्द्राणां महौजसाम्।  
 सर्वगाः सर्वदेशेषु भक्तानामभयप्रदाः ॥47॥  
  
\<34.7.48\>जाज्वल्यमानास्तेजोभिः रूक्षकैः सौम्यकैरपि।  
 अकुर्वन्निष्प्रभौ सद्यः चन्द्रसूर्यौ स्वरश्मिभिः ॥48॥  
  
\<34.7.49\>तद्रूपमाश्चर्यमनेकवर्णं किरीटमालाभिरशेषभूर्तेः।  
 व्यराजताऽदित्य इवान्तकाले स्वरश्मिमालाभिरनेकरश्मिः ॥49॥  
  
\<34.7.50\>तद्दीप्तवक्त्रं विमलं विशोकं जाज्वल्यमानं महता स्वतेजसा।  
 अशोभताऽद्यं वपुरद्भुतेक्षणं युगान्तकालाग्निरिव प्रदीप्तम् ॥50॥  
  
 इति श्रीवामनपुराणे क्षेत्रखण्डे श्रीवेङ्कटाचलमाहात्म्ये भगवद्दिव्यमङ्गलविग्रहवर्णनं नाम  
 चतुस्त्रिंशोऽध्यायः।  
 -------------

 अथ पञ्चत्रिंशोऽध्यायः  
 --------------  
 %आविर्भूतं भगवन्तं प्रति महर्षिकृतप्रणामादिक्रमः%  
वामदेवः------  
\<35.7.1\>एवंविधं हरिस्तेभ्योऽदर्शयद्भगवान् वपुः।  
 यन्न देवा न मुनयो नापि सिद्धा न चारणाः ॥1॥  
  
\<35.7.2\>न योगिनो न गन्धर्वा नापि विद्याधराः अपि।  
 न च यक्षा न चाप्यन्ये वालखिल्याश्च तापसाः ॥2॥  
  
\<35.7.3\>नोरगा नापि दैतेया नापि किम्पुरुषास्तथा।  
 दृष्टवन्तः पुरा राजन्! कृष्णस्य वपुरद्भुतम् ॥3॥  
  
\<35.7.4\>ततस्तु मुनयो दिव्यं रूपं तद्विश्वतोमुखम्।  
 अनेकरत्नसञ्छिन्नकिरीटोज्ज्वलिताननम् ॥4॥  
  
\<35.7.5\>व्यालोलमानैर्बहुभिः कुण्डलैः समलङ्कृतम्।  
 पिबन्त इव नेत्रैस्ते सङ्क्षोभस्तिमितैस्तदा ॥5॥  
  
\<35.7.6\>ददृशुर्मुदिताः सर्वे नरेन्द्रानिमिषेक्षणाः।  
 "भृशमार्ताः स्म देवे" ति सहसा भुवि भूपते! ॥6॥  
  
\<35.7.7\>निपेतुरथ ते सर्वे सम्भ्रान्तमनसोऽमलाः।  
 अथ दृष्ट्वा जगन्नाथं वेङ्कटाद्रिनिवासिनम् ॥7॥  
  
\<35.7.8\>सहस्रशः समागम्य भक्तिभारावनामितैः।  
 शिरोभिरवनीपाल! प्रणेमुः सहसा भुवि ॥8॥  
  
\<35.7.9\>बृहस्पतिरगस्त्यश्च शुक्रश्चापि वसुस्तथा।  
 भगवन्तं ततो दृष्ट्वा गरुडोपरि संस्थितम् ॥9॥  
  
\<35.7.10\>जाम्बूनदाद्रिशिखरे नीलमेघमिवोत्थितम्।  
 भक्त्या प्रणेमुस्तं देवं वीक्षमाणा इतस्ततः ॥10॥  
  
\<35.7.11\>उत्थायोत्थाय ते सर्वे भूयोभूयो नीरीक्षितम्।  
 "प्रसीदे"ति ब्रुवन्तस्तं प्रणेमुः बहुशो नृप! ॥11॥  
  
 %भगवदाविर्भावकाले देवताद्यापूरितशङ्खादिमङ्गलवाद्यक्रमः%  
\<35.7.12\>एतस्मिन्नन्तरे खस्थैः शतशोऽथ सहस्रशः।  
 पाञ्चजन्योपमाः शङ्खाः दध्मिरे हेमभूषणाः ॥12॥  
  
\<35.7.13\>अवाद्यन्त च दिव्यानि वाद्यानि बहुशोऽम्बरे।  
 मृदङ्गादीनि सर्वाणि हेमरत्नचितानि वै ॥13॥  


\<35.7.14\>महता शङ्खनादेन वादित्राणां स्वनेन च।  
 जगदापूरितं सर्वं क्षुभिताश्चापि दानवाः ॥14॥  
  
\<35.7.15\>निवसन्ति च ये तत्र नारायणगिरौ नृप!।  
 ते सर्वे सहसा हृष्टाः समुत्तस्थुश्च सङ्घशः ॥15॥  
  
\<35.7.16\>तस्मिंञ्छब्दे श्रुते सर्वे सिंहपक्षिमृगास्तथा।  
 प्रसन्नतां ययुः सर्वे वेङ्कटाद्रिनिवासिनः ॥16॥  
  
 %भगवत्सेवार्थं वेङ्कटाचलं प्रति ब्रह्मरुद्राद्यागमनम्%  
\<35.7.17\>श्रुत्वा तं शब्दमतुलं ब्रह्मा लोकपितामहः।  
 ज्ञात्वाऽथ वासुदेवं तं हरिं प्रत्यक्षतां गतम्।  
 आजगामाथ तत्पार्श्वं कृष्णस्याक्लिष्टकारिणः ॥17॥  
  
\<35.7.18\>मुनीन्द्रैर्देवसङ्घैश्च गन्धर्वैश्च समावृतः।  
 भगवान् शङ्करश्चापि त्र्यम्बकस्त्रिपुरान्तकः ॥18॥  
  
\<35.7.19\>ज्वलद्भास्करसङ्काशजटामण्डलशोभितः।

 तेन शब्देन विज्ञाय सान्निध्यं हरिमेधसः ॥19॥

  
\<35.7.20\>अभ्यगादाशु तत्पार्श्वं द्रष्टुं तं वसुधाधिप!।  
 दुर्वाससा मुनीन्द्रेण नन्दिना च समं विभुः ॥20॥  
  
\<35.7.21\>शक्रश्च त्रिदशश्रेष्ठः श्रुत्वा तं शब्दमद्भुतम्।  
 हरिं प्रत्यक्षतां यान्तं ज्ञात्वा देवं जनार्दनम् ॥21॥  
  
\<35.7.22\>देवैः परिवृतः पार्श्वं ययावव्यक्तजन्मनः।  
 ततः शङ्खध्वनिं श्रुत्वा विष्वक्सेनः प्रतापवान् ॥22॥  
  
\<35.7.23\>ज्ञात्वा प्रत्यक्षतां यान्तं नारायणमनामयम्।  
 सहसोत्थाय भूपाल! शीघ्रमेवाभ्यगात्तदा ॥23॥  
  
\<35.7.24\>सप्तभिः सचिवैः सार्धं सकाशं शार्ङ्गधन्वनः।  
 अनुरक्तैर्महावीर्यैः प्रयतैः सुसमाहितैः ॥24॥

  
\<35.7.25\>सनन्दनादयश्चापि योगिनस्तेऽथ चक्रिणः।  
 पार्श्वमभ्याययुः श्रुत्वा तं शब्दं मिथिलेश्वर! ॥25॥  
  
\<35.7.26\>सप्तर्षयश्च ये पूर्वं मयोक्ता मुनिसत्तमाः।  
 तेऽपि श्रुत्वा च तं शब्दं हरेः पार्श्वं ययुस्तदा ॥26॥  
  
\<35.7.27\>यश्चापि मुनिभिर्दृष्टो वायव्यां दिशि भूभृतः।  
 शिलातले समासीनः पुरुषोऽद्भुतदर्शनः ॥27॥  
  
\<35.7.28\>सोऽपि शङ्खध्वनिं श्रुत्वा भगवत्पार्श्वमाययौ।  
 ब्रह्मा प्रजापतिश्चापि भगवान् शम्भुरेव च ॥28॥  
  
\<35.7.29\>विष्वक्सेनश्च भगवान् शक्रश्च त्रिदशाधिपः।


 सप्तर्षयश्च मुनयः सनकाद्याश्च योगिनः ॥29॥  
  
\<35.7.30\>वायव्यां दिशि यो दृष्टो मुनिभिः सोऽपि भूपते!।  
 एते सर्वे समागम्य सकाशं शार्ङ्गधन्वनः ॥30॥  
  
\<35.7.31\>भक्त्या परमया युक्ताः राजन्! संहृष्टमानसाः।  
 ददृशुस्ते समारूढं वैनतेयं महाबलम् ॥31॥  
  
\<35.7.32\>हरिं हेमाद्रिशिखरे नीलमेघमिव स्थितम्।  
 शिरोभिस्ते प्रणेमुस्तं विश्वेशं विश्वरूपिणम् ॥32॥  
  
\<35.7.33\>"जय देव! जयेशे"ति वदन्तः सहसा भुवि।  
 सर्वे देवगणाश्चापि प्रणेमुः पृथुलोचनम् ॥33॥

  
\<35.7.34\>"प्रसीद देवदेवे"ति वदन्तस्ते पुनः पुनः।  
 ब्रह्माद्या देवताश्चापि मुनयश्च तपोधनाः ॥34॥  
  
\<35.7.35\>सिद्धाश्चापि तथा सर्वे श्वेतद्वीपनिवासिनः।  
 एते सर्वे हरेस्तस्य रूपं परपुरञ्जय! ॥35॥  
  
\<35.7.36\>द्रष्टुं नाशक्नुवन् नेत्रैः तेजसा तस्य तापिताः।  
 प्रतपन्तमिवादित्यं संहारसमये नराः।  
 न्यमीलयन्त नेत्राणि ब्रह्माद्यास्ते ततो नृप! ॥36॥  
  
 %ब्रह्मकृतभगवत्स्तुतिः%  
\<35.7.37\>तेजसा पीडितास्तस्य देवदेवस्य शार्ङ्गिणः।  
 तुष्टावाथ तदा ब्रह्मा देवाधिपतिमव्ययम्।  
 पतत्रिराजमारूढं शिरोभिः प्रणिपत्य तम् ॥37॥  
  
ब्रह्मोवाच------  
\<35.7.38\>"नामामि त्वां जगन्नाथ! सहस्रवदनेक्षण!।  
 ज्वलत्किरीटसाहस्रधारिणं पुरुषोत्तमम् ॥38॥  
  
\<35.7.39\>रुचिरैर्बहुभिर्दिव्यैः बाहुभिः परिघोपमैः।  
 संयुक्तं त्वां नमाम्याद्यं विश्वेशं विश्वतोमुखम् ॥39॥  
  
\<35.7.40\>अणीयसामशेषाणां अणीयांसं सनातनम्।  
 भूतादीनां समस्तानां गरिष्ठञ्च गरीयसाम् ॥40॥  
  
\<35.7.41\>नारायण! त्वां वरदं नमामि परमेश्वरम्।  
 योगिभिर्गम्यमान त्वां जनोलोकगतं विभुम् ॥41॥  
  
\<35.7.42\>परं पुराणं पुरुषं नमामि सुरनायकम्।  
 प्रसीदतु भवान् विष्णो! रहितः प्राकृतैर्गुणैः ॥42॥  
  
\<35.7.43\>शुद्धः पुमान् समस्तेभ्यो भूतेभ्यः सर्वसम्भवः।  
 साक्षिभूतः समस्तस्य जगतोऽस्य जगत्पते! ॥43॥  
  
\<35.7.44\>नमामि त्वामहं नित्यं व्यालोलायतलोचनम्।  
 यः प्रोच्यते विशुद्धो हि सर्वेश इति केशव! ॥44॥  
  
\<35.7.45\>तं त्वां नमाम्यशेषाणां आत्मानं सर्वदेहिनाम्।  
 समस्तकारणानां त्वं कारणं प्रभुरव्ययः ॥45॥  
  
\<35.7.46\>ब्रह्मवित् योगिनाञ्छासि प्रजानाञ्च प्रजापतिः।  
 यं न जानन्ति मुनयो नापि देवा न दानवाः ॥46॥  
  
\<35.7.47\>नाहं न शम्भुर्विष्ण्वाख्यं तत्पदं परमं भवान्।  
 इन्द्राद्याः शतशो यस्य देवाः त्रिभुवनेश्वराः ॥47॥  
  
\<35.7.48\>द्रष्टुकामा न जानन्ति रूपमव्यक्तरूपिणः।  
 तदहं विमलं देव! शाश्वतं पदमव्ययम् ॥48॥  
  
\<35.7.49\>न स्तोतुमीशो न च देव वक्तुं गुणांस्तवेशाच्युत! लोकनाथ!।  
 प्रसीद देवाधिपते! समस्तान् आलोकयास्मान् विमलैः सुनेत्रैः" ॥49॥  
  
 %शम्भुकृतभगवत्स्तुतिः%  
\<35.7.50\>इत्युक्ते ब्रह्मणा तेन शम्भुरव्यक्तरूपिणम्।  
 अस्तौषीद्भगवन्तं तं अच्युतं पुरुषोत्तमम् ॥50॥  
  
शम्भुः-------  
\<35.7.51\>"परावरेशं पुरुषं दुष्टदैत्येन्द्रघातिनम्।  
 जगत्पालनकर्तारं जगदुत्पत्तिकारणम् ॥51॥  
  
\<35.7.52\>प्रजापतीनां सर्वेषां स्रष्टारममलेक्षणम्।  
 भक्तार्तिहानिदातारं भक्तानां प्रियकामदम् ॥52॥  
  
\<35.7.53\>त्वां नमामि हरे! दिव्यं परब्रह्मस्वरूपिणम्।  
 प्रधानपुंसोजयोः जगत्कारणभूतयोः ॥53॥  
  
\<35.7.54\>नित्ययोर्व्यापिनोश्चापि प्रभुं त्वां कारणं परम्।  
 तं त्वां नमामि भूतेशं भूतानामपि कारणम् ॥54॥  
  
\<35.7.55\>सूरयो यच्च पश्यन्ति परमं धाम शाश्वतम्।  
 तत्त्वमेतत्परं धाम परं ब्रह्म सनातनम् ॥55॥  
  
\<35.7.56\>तं त्वां नमामि गोविन्दं सहस्रादित्यसन्निभम्।  
 मुनयस्त्वां समभ्यर्च्य बहुवर्षशतानि वै ॥56॥  
  
\<35.7.57\>त्वत्प्रसादाच्च देवेश! त्वथ्येव लयमागताः।  
 पुरन्दरोऽपि देवेश! त्वामेव पुरुषोत्तम! ॥57॥  
  
\<35.7.58\>अश्वमेधशतैरिष्ट्वा देवेन्द्रत्वमवाप्तवान्।  
 ब्रह्माऽश्वमेधसाहस्रैः त्वामिष्ट्वा जगदीश्वरम्॥58॥  
  
\<35.7.59\>प्राप ब्रह्मपदं दिव्यं दुःखशोकविवर्जितम्।  
 अहमाराध्य देव! त्वां सर्वमेधे महाक्रतौ ॥59॥  
  
\<35.7.60\>प्राप्तवान् देवदेवत्वं दुर्लभं सर्वदैवतैः।  
 त्वमेवेश! जगद्धाता त्वमेव जगतो गतिः ॥60॥  
  
\<35.7.61\>स्रष्टा त्वमेव जगतः संहर्ता च त्वमेव हि।  
 तं त्वां नमामि शोकार्तिमोहहानिप्रदायिनम् ॥61॥  
  
\<35.7.62\>प्रसीदेश! महामाय! सहस्रवदनेक्षण!।  
 सर्वलोकपते! नाथ! सर्वलोकपरायण! ॥62॥  
  
\<35.7.63\>विष्णो! तवैतद्बहुबाहुशाखं तमालवर्णं बहुवक्त्रनेत्रम्।  
 ज्वलत्किरीटैः बहुरत्नवद्भिः जाज्वल्यमानं प्रणमामि रूपम्" ॥63॥  
  
 %महर्षिकृतभगवत्स्तुतिः%  
वामदेवः-----  
\<35.7.64\>एवं स्तुते जगन्नाथे शम्भुना परमेष्ठिना।  
 तुष्टुवुर्मुनयो भूप! प्रणम्यामलचेतसः ॥64॥  
  
मुनयः------  
\<35.7.65\>"नमः कृष्णाय हरये परस्मै ब्रह्मरूपिणे।  
 नमो भगवते तस्मै विष्णवे परमात्मने ॥65॥  
  
\<35.7.66\>सर्वभूतशरण्याय सर्वज्ञाय नमो नमः।  
 वासुदेवाय भक्तानां सर्वकामप्रदायिने ॥66॥  
  
\<35.7.67\>नमः पङ्कजनेत्राय जगद्धात्रेऽच्युताय च।  
 हृषीकेशाय सर्वाय नमः कमलमालिने ॥67॥  
  
\<35.7.68\>अनन्तनागपर्यङ्के सहस्रफणशोभिते।  
 दीप्यमानेऽमले दिव्य सहस्रार्कसमप्रभे ॥68॥  
  
\<35.7.69\>योगनिद्रामुपेताय तस्मै भगवते नमः।  
 यद्रूपं न च पश्यन्ति सूरयो न च योगिनः ॥69॥  
  
\<35.7.70\>तं नताः स्म जगन्नाथं क्षीरोदार्णवशायिनम्।  
 त्वामेवार्ताः प्रपन्नाः स्म शरण्यं वयमीश्वरम् ॥70॥  
  
\<35.7.71\>अस्मान् पाहि शरण्येश! प्रणतार्तिहराव्यय!।  
 त्वद्रूपमेतद्गोविन्द! सहस्रार्कसमद्युते! ॥71॥  
  
\<35.7.72\>जाज्वल्यमानं तेजोभिः नेक्षितुं शक्नुमो वयम्।  
 कुरु प्रसादमस्माकं प्रसन्नवदनेक्षण!।  
 त्वमेव गतिरस्माकं सर्वेषामेव केशव! ॥72॥  
  
\<35.7.73\>नताः स्म दिव्यं पुरुषं पुराणं त्वामेव सर्वेश्वरमीश्वराणाम्।  
 युगान्तकालाग्निसमप्रतापं प्रदीप्तवक्त्रेक्षणमप्रमेयम्" ॥73॥  
  
 %सप्तर्ष्यादिकृतभगवत्स्तुतिः%  
वामदेवः-----  
\<35.7.74\>इति तेषां मुनीन्द्राणां वचः श्रुत्वा ततो नृप!।  
 सप्तर्षयो महात्मानो वागीशश्च महाद्युतिः ॥74॥  
  
\<35.7.75\>वसुश्च भगवद्भक्तो महेन्द्रश्च प्रतापवान्।  
 तुष्टुवुर्देवदेवेशं शिरोभिः प्रणिपत्य तम् ॥75॥  
  
सप्तर्ष्यादयः-----  
\<35.7.76\>"नमोनमोऽस्तु विश्वात्मन्! त्वं ब्रह्मा त्वं पिनाकधृत्।  
 चन्द्रेन्द्रार्काश्विमरुतः त्वमेव जगतः पते! ॥76॥  
  
\<35.7.77\>सहस्रादित्यसङ्काशचक्रहस्ताय ते नमः।  
 शङ्खहस्ताय ते नित्यं नमो विष्णो!महात्मने ॥77॥  
  
\<35.7.78\>नमः किरीटिने नित्यं नमः कौस्तुभधारिणे।  
 नीलमेघप्रतीकाशवपुषे ब्रह्मणे नमः ॥78॥  
  
\<35.7.79\>असिरत्नगदाचापशक्तितोमरपाणये।  
 प्रदीप्तायुधजालाय प्रदीप्तवपुषे नमः ॥79॥  
  
\<35.7.80\>यज्ञेशाय नमस्तुभ्यं ज्वलत्कुण्डलधारिणे।  
 नमोऽस्तु पद्मनाभाय नमस्ते विश्वयोनये ॥80॥  
  
\<35.7.81\>परावराणां पतये करालवपुषे नमः।  
 कालनेमिहिरण्याक्षहिरण्यादिविघातिने ॥81॥  
  
\<35.7.82\>उग्ररूपाय ते नित्यं नृसिंहायाप्यनादये।  
 नमोऽस्तु पद्मनाभाय नमोऽस्तु वरदाय च।  
 भूयो भूयो नमो नित्यं व्यापिने शार्ङ्गपाणये ॥82॥  
  
\<35.7.83\>नताः स्म चैतत्तव विश्वरूपं सर्वायुधोपेतमपास्तदोषम्।  
 विद्मो न चाद्यं परमं तवाद्य रूपं परं वेद न चाब्जयोनिं" ॥83॥  
  
 %सनकादिपरमयोगिकृतभगवत्स्तुतिः%  
वामदेवः-----  
\<35.7.84\>एवमुक्ते ततस्ते तु सनकाद्याश्च योगिनः।  
 प्रणम्य तुष्टुवुर्देवं वैनतेयोपरि स्थितम् ॥84॥  
  
सनकाद्याः------  
\<35.7.85\>"जय यज्ञपते देव! जय नाथ! जयाक्षर!।  
 जय शंखधराचिन्त्य! जय चक्रधराव्यय! ॥85॥  
  
\<35.7.86\>विभो! जय विशालाक्ष! परमात्मन्! जयाच्युत!।  
 जय दंष्ट्राग्रविन्यस्तमहीपद्म! जयेश्वर! ॥86॥  
  
\<35.7.87\>जय सर्वद! सर्वेश! जय सर्वहृदि स्थित!।  
 पद्मनाभ! य्थजयाजथ्य! जय पूरुष! मानद! ॥87॥  
  
\<35.7.88\>मायया तव मोहिन्या देवाश्चापि विमोहिताः।  
 अनेकरत्नसञ्छन्नसुवर्णमुकुटाय ते ॥88॥  
  
\<35.7.89\>नताः स्मोऽचिन्त्यरूपाय योगिध्येयाय ते नमः।  
 नताः स्मोऽत्यन्तशुद्धाय सर्वज्ञायादिवेधसे ॥89॥  
  
\<35.7.90\>परब्रह्मस्वरूपाय नताः स्मो वरदायिने।  
 अव्यक्तायाप्रमेयाय श्रीधराय सुवर्चसे ॥90॥  
  
\<35.7.91\>शक्रादिलोकपालानां पालयित्रे नमोऽस्तु ते।  
 पीताम्बराय ते नित्यं नताः स्म पुरुषोत्तम! ॥91॥  
  
\<35.7.92\>व्याप्तं त्वया नाथ! नभः सुदीप्तं विश्वात्मनाऽशेषनिवासिना विभो!।  
 त्वामद्य सर्वे वयमीशितारं नताः स्म पद्माभविलोललोचनम् ॥92॥  
  
\<35.7.93\>तन्नास्ति किञ्चित् रहितं त्वया हरे! समस्तलोकेष्वपि जातु यत्स्यात्।  
 वन्दामहे त्वां विमलार्कवर्णं किरीटहारोज्ज्वलितं शुभोरुकम् ॥93॥  
  
\<35.7.94\>एतत्परं रूपमपेतजन्मजरादिदोषं विमलं विशोकम्।  
 अदृष्टपूर्वं मनुजामराद्यैः नताः स्म विद्युज्ज्वलितोरुशोभम्" ॥94॥  
  
 %इन्द्रादिदिक्पालकृतभगवत्स्तुतिः%  
वामदेवः-----  
\<35.7.95\>एवं स्तुते जगन्नाथे सनकादिमहात्मभिः।  
 शक्राद्या लोकपालास्तं तुष्टुवुर्मधुसूदनम् ॥95॥  
  
\<35.7.96\>वन्दमानाः शिरोभिस्तं भूतभावनभावनम्।  
 अञ्जलिं मूर्ध्नि सन्धाय विस्मयोत्फुल्ललोचनाः ॥96॥  
  
इन्द्रादयः-----  
\<35.7.97\>"नमोऽस्तु विश्वरूपाय पीताम्बरधराय ते।  
 नमस्तेऽस्तु जगद्धात्रे शार्ङ्गचापासिधारिणे ॥97॥  
  
\<35.7.98\>मधुहन्त्रे नमो नित्यं नमः कैटभघातिने।  
 कालाग्निसमचक्रेण निहन्त्रे सुरवैरिणाम् ॥98॥  
  
\<35.7.99\>सर्वकल्याणभूताय वरदाय वरार्थिनाम्।  
 नमो नित्यमदृश्याय दृश्यरूपाय ते नमः ॥99॥  
  
\<35.7.100\>परस्मै ब्रह्मणे तुभ्यं नमो यज्ञस्वरूपिणे।  
 नमो भव्याय ते नित्यं श्रीवत्साङ्कितवक्षसे ॥100॥  
  
\<35.7.101\>भयदाय नमो नित्यं दैत्येन्द्राणां बलीयसाम्।  
 भोगदाय नमो नित्यं अस्माकं स्वर्गदायिनाम् ॥101॥  
  
\<35.7.102\>वरेण्याय नमो नित्यं अचलायाव्ययाय च।  
 शरण्याय नमो नित्यं नमः क्षीरोदशायिने ॥102॥  
  
\<35.7.103\>योगात्मने नमो नित्यं नमो दामोदराय च।  
 क्षयवृद्धिविहीनाय निर्गुणाय नमोनमः ॥103॥  
  
\<35.7.104\>यत्तत्परमनिर्देश्यं अचिन्त्यमजमक्षरम्।  
 अव्यक्तमजरं नित्यं अव्ययं धाम शाश्वतम् ॥104॥  
  
\<35.7.105\>अरूपममलं ब्रह्म सर्वेशमचलं विभुम्।  
 यद्ब्रह्म तत्परं धाम भवानेव न चापरः ॥105॥  
  
\<35.7.106\>तन्न विद्मः परं रूपं तव यत्तु पुरातनम्।  
 एतञ्चापि न जानीमो यदेतद्दर्शितं त्वया ॥106॥  
  
\<35.7.107\>प्रसीद विश्वेश्वर! विश्वतोमुख! प्रसीद विश्वक्षयपालनेश!।  
 प्रसीद विश्वालय! विश्वमूर्ते! विश्वस्य योने भगवन् प्रसीद! ॥107॥  
  
 %श्वेतद्वीपवासिसिद्धकृतभगवत्स्तुतिः%  
वामदेवः------  
\<35.7.108\>एवं स्तुतेऽथ देवेशे शक्राद्यैः त्रिदशेश्वरैः।  
 तुष्टुवुस्तं प्रणम्येशं श्वेतद्वीपनिवासिनः ॥108॥  
  
सिद्धाः------  
\<35.7.109\>यं विष्णुमाद्यं पुरुषं पुराणं देवा नमस्यन्ति शुभोरुबाहुम्।  
 नताः स्म तं देवमजं सुरेशं विश्वस्य कर्तारमनादिमूर्तिम् ॥109॥  
  
\<35.7.110\>येनैव दंष्ट्राग्रसमुद्धृता धरा बिभर्ति विश्वं ससुरासुरेन्द्रम्।  
 नताः स्म तस्मै वरदाय पुंसे सर्वात्मने शेषविभूतिदायिने ॥110॥  
  
\<35.7.111\>येनेदमण्डं सकलं महीयसा व्याप्तं त्वयैकेन सुरारिघातिना।  
 तं त्वां नताः स्माऽच्युतमीडितारो वयं विभुं लोकविभूतिहेतुम् ॥111॥  
  
\<35.7.112\>येनान्त्काले जगदेतदादिना ग्रस्तं त्वया ह्यक्षयशक्तिरूपिणा।  
 ज्ञानैकदृश्यं परमार्थतत्त्वं तं बालरूपं प्रणमाम नित्यम् ॥112॥  
  
\<35.7.113\>येनादिकाले विभुना महीयसा स्वनाभिपद्मान्तरुपेतमण्डलम्।  
 विसृष्टमप्सु स्वपताऽऽत्मलीलया तं त्वां नताः स्मामरलोकनाथ ॥113॥  
  
\<35.7.114\>येनेदमण्डं बहुशो विभूतं दुरात्मभिर्दैत्यवरैः सुघोरैः।  
 निहत्य दैत्यान् सहसा महारणे संरक्षितं तं प्रणमाम नित्यम् ॥114॥  
  
\<35.7.115\>जानन्ति यन्नैव पितामहाद्याः परं पदं नैव वयं च नान्ये।  
 त्वं तत्पदं वृद्धिविनाशहीनं रक्षस्व चास्मान् भगवन्!प्रसीद ॥115॥  
  
 इति श्रीवामनपुराणे क्षेत्रकाण्डे श्रीवेङ्कटाचलमाहात्म्ये ब्रह्मादिकृतभगवत्स्तुतिपरम्पर नाम  
 पंचत्रिंशोऽध्यायः।  
 ---------------

 अथ षट्त्रिंशोऽध्यायः  
 --------\*------  
वामदेवः-----  
\<36.7.1\>एवं स्तुत्वाऽथ ते सर्वे ब्रह्माद्या देवतागणाः।  
 अगस्त्यप्रमुखाश्चापि मुनयोऽमलचेतसः ॥1॥  
  
\<36.7.2\>सिद्धाश्चापि तथा सर्वे श्वेतद्वीपनिवासिनः।  
 वागीशवसुशुक्राश्च दुर्वासाश्च महामुनिः ॥2॥  
  
\<36.7.3\>सप्तर्षयश्च राजेन्द्र! सनकाद्याश्च योगिनः।  
 सर्व एते महीपाल! ये चाप्यन्ये समागताः ॥3॥  
  
\<36.7.4\>द्रष्टुं तमीश्वरं देवं तत्प्रसादानुवर्तिनः।  
 भूयो भूयः प्रणम्येशं नारायणमरिन्दमम् ॥4॥  
  
\<36.7.5\>कृताञ्जलिपुटास्तन्तु परिवार्योपतस्थिरे।  
 ततस्तेषां स भगवान् मध्ये राजीवलोचनः ॥5॥  
  
\<36.7.6\>स्मयन्निव महाबाहुः विनतानन्दनास्थितः।  
 अतिष्ठद्देवदेवेशः स तान् सर्वान् विलोकयन् ॥6॥  
  
\<36.7.7\>दीप्यमानः स्वतेजोभिः अंशुमानिव रश्मिभिः।  
 एतस्मिन्नन्तरे देवं वाय्वाहाराङ्गना नृप! ॥7॥  
  
\<36.7.8\>अगायन् कर्मभिर्दिव्यैः दिव्यभूषणभूषिताः।  
 रावणादिवधं केचित् गन्धर्वपतयो जगुः ॥8॥  
  
\<36.7.9\>कंसकेशिजरासन्धशाल्वादीनां वधं तथा।  
 बाणदुर्योधनादीनां वधञ्चापि महाद्भुतम् ॥9॥  
  
\<36.7.10\>अगायन्नपरे तत्र गन्धर्वपतयोऽमलाः।  
 हिरण्यकशिपोस्तत्र वधञ्चापि जगुः परे ॥10॥  
  
\<36.7.11\>अवतारेषु चान्येषु यानि यानि कृतानि वै।  
 केचित् जगुः जगत्सृष्टिं ब्रह्मादिस्थावरान्तिकाम् ॥11॥  
  
\<36.7.12\>गन्धर्वपतयस्तत्र सुस्वरा हरिसन्निधौ।  
 नृत्यन्त्योऽप्सरसस्तत्रादृश्यन्त शतशो नृप! ॥12॥  
  
\<36.7.13\>गायन्त्यो देवदेवेशं नादयन्त्यो दिशो दश।  
 %ब्रह्मादीनां भगवद्विश्वरूपदर्शनम्%  
 अथ ते प्रेक्षमाणास्तं नारायणमनामयम् ॥13॥  
  
\<36.7.14\>विस्मयाविष्टहृदया ब्रह्माद्या देवतागणाः।  
 अगस्त्यप्रमुखाश्चापि मुनीन्द्राश्च सहस्रशः ॥14॥  
  
\<36.7.15\>ददृशुर्देवदेवस्य दिव्ये रूपे महाद्भुते।  
 तस्मिन् महति भूपाल! पद्मपत्रनिभेक्षणे ॥15॥  
  
\<36.7.16\>अण्डमेतदशेषं वै साद्रिग्रामनदीवनम्।  
 सपर्वतं सपातालं सदेवासुरमानुषम् ॥16॥  
  
\<36.7.17\>ससप्तलोकं सद्वापं सयक्षोरगराक्षसम्।  
 सासुरं सामरपुरं जङ्गमाजङ्गमाकुलम् ॥17॥  
  
\<36.7.18\>सतिर्यक्तरूपाषाणं सकाननमहोरगम्।  
 एवमाद्यैस्तथान्यैश्च संयुक्तं महदद्भुतम् ॥18॥  
  
\<36.7.19\>अदृष्टपूर्वमाश्चर्यं दृष्ट्वा हर्षमुपागमन्।  
 विस्मिताश्चाभवस्तेऽथ मुदिताश्चाभवन् नृप! ॥19॥  
  
\<36.7.20\>व्याकुलीकृतनेत्रास्ते व्याकुलीकृतमानसाः।  
 व्याकुलीकृतसर्वाङ्गा आसन् सर्वे भयाकुलाः ॥20॥  
  
\<36.7.21\>अथ तान् भगवान् भूप! प्रसन्नैः विमलैः शुभैः।  
 पद्मोत्पलदलाभैस्तैः नेत्रैस्तान् समलोकयत् ॥21॥  
  
\<36.7.22\>अथ ते भूपते! सर्वे ब्रह्माद्यास्तेन शार्ङ्गिणा।  
 प्रसन्नैर्नयनैर्दिव्यैः आयतैरवलोकिताः ॥22॥  
  
\<36.7.23\>प्रसन्नतां ययुः सर्वे त्यक्तमोहभयाः स्थिताः।  
 मुनीन्द्रानवलोक्याथ भगवानिदमब्रवीत् ॥23॥  
  
\<36.7.24\>नृपते! सर्वलोकेशो विश्वरूपधरो हरिः।  
 श्रृण्वतां सर्वदेवानां ब्रह्मादीनां सनातनः ॥24॥  
  
\<36.7.25\>मेघगम्भीरया वाचा श्राव्यया श्लक्ष्णरूपया।  
 जगदापूरयत्सर्वं सुतरां प्रीतया तदा ॥25॥  
  
 %महर्षीन् प्रति भगवदुक्तिः%  
श्रीभगवान्------  
\<36.7.26\>युष्माभिर्भूरितेजोभिः मत्तो यत्प्रार्थ्यते द्विजाः! ॥26॥  
  
\<36.7.27\>व्रियतां तदशेषेण नात्र कार्या विचारणा।  
 मां दृष्ट्वा प्रार्थितान् कामान् प्राप्नुवन्ति नरा भुवि ॥27॥  
  
\<36.7.28\>अचिरेणैव कालेन मुक्तिञ्चापि सुदुर्लभाम्।  
 अप्राप्य प्रार्थितान् कामान् न यास्यन्ति द्विजोत्तमाः ॥28॥  
  
\<36.7.29\>मयि दृष्टेऽचिरात्तस्मात् ब्रूत प्रार्थितमुत्तमम्।  
मुनयः----  
 कृतार्थाः स्म वयं देव! त्वयि दृष्टे सनातने ॥29॥  
  
\<36.7.30\>त्वत्प्रसादं विना नाथ! न त्वं द्रष्टुं हि शक्यसे।  
 त्वां द्रष्टुकामा गोविन्द विचरन्तो वयं विभो! ॥30॥  
  
\<36.7.31\>नारायणगिरावस्मिन् त्वत्पादतलवासिते।  
 त्वां दृष्ट्वा भृशमुद्विग्ना भगवन् पुरुषोत्तम! ॥31॥  
  
\<36.7.32\>संसारात् मोक्षिमिच्छन्तो देव! त्वत्पादमाश्रिताः।  
 मुक्तिं प्रयच्छ देवेश संसारात् भीतिवर्धनात् ॥32॥  
  
वामदेवः-----  
\<36.7.33\>एवमुक्त्वाऽथ गोविन्दो वरेण्यः पुरुषोत्तमः।  
 भगवान् भूतभव्येशः प्रोवाचेदं वचो नृप ॥33॥  
  
\<36.7.34\>येन यत्प्रार्थितं मत्तो दत्तं तद्धि न संशयः।  
 मुक्तिर्न चैषा भवतां प्रसन्ने मयि दुर्लभा ॥34॥  
  
\<36.7.35\>कल्पान्ते मत्प्रसादेन मुक्तिं प्राप्स्यथ सत्तमाः।  
 तावत्कालं जगत्यस्मिन् तपसे कृतनिश्चयाः ॥35॥  
  
\<36.7.36\>श्रृण्वन्तः श्रावयन्तश्च मत्कथां मुनिसत्तमाः।  
 तिष्ठन्तु तप आस्थाय महत्परमदारुणम् ॥36॥  
  
वामदेवः-----  
\<36.7.37\>एतस्मिन्नन्तरे राजन्! ब्रह्मा लोकपितामहः।  
 शिरस्यञ्जलिमाधाय प्रणम्य जगतां पतिम् ॥37॥  
  
 %मुनीनाश्वासयन्तं भगवन्तं प्रति ब्रह्मकृतविज्ञप्तिः%  
ब्रह्माः-----  
\<36.7.38\>इदं विज्ञापयामास देवायामिततेजसे।  
 भगवन् सर्वलोकेश! सर्वयज्ञमयाच्युत! ॥38॥  
  
\<36.7.39\>दैत्यैः निराकृता ह्येते देवाः सर्वे सवासवाः।  
 यज्ञभागांश्च दैतेया भुञ्जन्ते न दिवौकसः ॥39॥  
  
\<36.7.40\>तान् हन्तुं समरे ह्येते न शक्ता देवतागणाः।  
 विवृद्धान् घातयाद्येश! तान् सर्वानसुरोत्तमान् ॥40॥  
  
वामदेवः-----  
\<36.7.41\>इत्युक्ते ब्रह्मणा राजन्! प्रहसन्निदमब्रवीत्।  
 %भगवत्कृतब्रह्माद्यभीष्टवरप्रदानम्%  
श्रीभगवान्-----  
 एते च दानवा घोरा बाधन्ते देवतागणान् ॥41॥  
  
\<36.7.42\>महावीर्या महामाया महाकाया महौजसः।  
 रणकर्मणि संयुक्ता दुर्जया दुर्निवारणाः ॥42॥  
  
\<36.7.43\>एतांस्त्वमद्य दैत्येन्द्रान् हन्याः सर्वान् सबान्धवान्।  
 एवमुक्त्वा हृषीकेशो विष्वक्सेनं प्रतापिनम् ॥43॥  
  
\<36.7.44\>विलोक्य सर्वभूतात्मा वसुं नारायणोऽब्रवीत्।  
 तव दत्तं महावीर्यं! चेदिराज! नृपोत्तम! ॥44॥  
  
\<36.7.45\>संसारबन्धनान्मोक्षमचिरेणाऽथ गच्छसि।  
 मद्भक्तस्त्वत्समो नैव त्रिषु लोकेषु विद्यते ॥45॥  
  
\<36.7.46\>हिरण्यकशिपोः पुत्रं ऋते दैत्येन्द्रसत्तम!।  
 प्रह्लादः सर्वभूतेभ्यो यः पुरा रक्षितो मया ॥46॥  
  
वामदेवः----  
\<36.7.47\>एवमुक्त्वा महीपाल! चेदिराजं प्रजापतिः।  
 अगस्त्यमवलोक्याथ बाष्पपर्याकुलेक्षणम् ॥47॥  
  
\<36.7.48\>भक्त्या परमया युक्तं जगादेदं वचो विभुः।  
 प्रसन्नोऽहं द्विजश्रेष्ठ! व्रियतां यत्तवेप्सितम् ॥48॥  
  
\<36.7.49\>मत्तः सुदुर्लभं चापि तत्ते दास्याम्यसंशयम्।  
वामदेवः----  
 एवमुक्तस्तु देवेन हर्षात् किञ्चिदिदं वचः ॥49॥  
  
\<36.7.50\>विज्ञापयामास मुनिः परस्मै हरिमेधसे।  
 मूर्धन्यञ्जलिमाधाय प्रोत्फुल्लपुलकोद्गमः ॥50॥  
  
अगस्त्यः-----  
\<36.7.51\>नारायणगिरावस्मिन् चरतो मम केशव!।  
 समतीतं महाबाहो! वर्षाणामधिकं शतम् ॥51॥  
  
\<36.7.52\>सुचिरं कालमत्रैव विचरन् वै ततस्ततः।  
 न चापश्यं विशालाक्षं त्वामाद्यमजमक्षरम् ॥52॥  
  
\<36.7.53\>ततोऽहं भृशमुद्विग्नो विषादं चाप्यवाप्तवान्।  
 दिष्टया दृष्टो जगत्स्वामी त्वमद्य पुरुषोत्तम! ॥53॥  
  
\<36.7.54\>वृणे तत्त्वप्रसादेन प्राप्तुं यद्वाञ्छितं मया।  
 भूते भव्ये तथा काले वर्तमाने तथा प्रभो! ॥54॥  
  
\<36.7.55\>सर्वेषामेव भूतानां दुर्ज्ञेया गतिरुत्तमा।  
 दुर्ज्ञेयामपि तां सम्यग् ज्ञातुमिच्छाम्यहं हरे! ॥55॥  
  
\<36.7.56\>सहस्रशस्तु या श्रुत्वा दुर्ज्ञेया च सुरैरपि।  
 त्वत्प्रसादेन भगवन्! भवेत् सा विदिता मम ॥56॥  
  
\<36.7.57\>त्वयि भक्तिः परा चापि निश्चला स्यात् ममामला।  
वामदेवः------  
 इत्युक्ते मुनिना भूप! प्रहसन्निव लोकधृत् ॥57॥  
  
\<36.7.58\>उवाच श्लक्ष्णया वाचा मेघगम्भीरया तदा।  
श्रीभगवान्-----  
 अगस्त्य! यत्त्वया प्रोक्तमेतद्दत्तं मया तव ॥58॥  
  
\<36.7.59\>प्रसन्नेनात्र भवता पूजितेन महीधरे!।  
अगस्त्यः-----  
 त्वञ्च दृश्यो वसेहेश! सर्वेषां प्राणिनामपि ॥59॥  
  
श्रीभगवान्-----  
\<36.7.60\>अहं दृश्यो वसामीह श्रीभूमिसहितोऽनघ!।  
 विमानं मम दिव्यं तु गूढं मुक्तिपरं भवेत् ॥60॥  
  
\<36.7.61\>आकाशगमचिन्त्यञ्च नानारत्नसमन्वितम्।  
 अन्येऽपि ये मुनीन्द्रास्मिन्नारायणगिरौ नराः ॥61॥  
  
\<36.7.62\>समारुह्यामलाञ्चेमां स्वामिपुष्करिणीं शुभाम्।  
 दृष्ट्वा स्नात्वाऽथ पीत्वा तु तस्याः पुण्यजलं शुभम् ॥62॥  
  
\<36.7.63\>अस्यास्तीरे महत्यस्मिन् विमाने मदधिष्ठिते।  
 मम प्रीतिकरे पुण्ये सर्वपापहरे शुभे ॥63॥  
  
\<36.7.64\>भक्ता मामर्चयिष्यन्ति मयि सन्न्यस्तमानसाः।  
 ददामीष्टतमान् कामांस्तेषामपि सुदुर्लभान् ॥64॥  
  
\<36.7.65\>ये नराः कुर्वते विप्र! योजनानां शतेष्वपि।  
 प्रणामं दिशमुद्दिश्य भक्त्या मत्पर्वतोत्तमे ॥65॥  
  
\<36.7.66\>ते नरा मत्प्रसादेन पापराशिं व्यपोह्य वै।  
 प्राप्नवन्ति पदं पुण्यं प्रविष्टं दुरात्मभिः ॥66॥  
  
\<36.7.67\>य एनां सेवते नित्यं स्वामिपुष्करिणीं शुभाम्।  
 सोऽपि भुक्तिमवाप्नोति मुक्तिञ्चापि न संशयः ॥67॥  
  
 इति श्रीवामनपुराणे क्षेत्रकाण्डे श्रीवेङ्कटाचलमाहात्म्ये भगवत्कृतअगस्त्याभीष्टवरप्रदानवर्णनं नाम  
 षट्त्रिंशोऽध्यायः।  
 ----------------

 अथ सप्तत्रिंशोऽध्यायः  
 ------------  
 %महर्षिणां भगवद्दिव्यविमानदशनम्%  
वामदेवः-----  
\<37.7.1\>मुनयस्तेऽथ भूपाल! तद्वाक्यसमनन्तरम् ॥1॥  
  
\<37.7.2\>ददृशुर्विमलं दिव्यं विमानं भास्करोपमम्।  
 स्वामिपुष्करिणीतीरे दक्षिणे लोकविश्रुते ॥2॥  
  
\<37.7.3\>नारायणाश्रितं दिव्यं नित्यञ्च महदद्भुतम्।  
 पाण्डुराभ्रघनप्रख्यं नानाश्रृङ्गैरलङ्कृतम् ॥3॥  
  
\<37.7.4\>अनेकरत्नसञ्छन्नं मुक्तादामविभूषितम्।  
 भासयत्तेजसा सर्वा दिशो दश नराधिप! ॥4॥  
  
\<37.7.5\>दीप्यमानं स्वतेजोभिः नानारत्नविभूषितम्।  
 अत्युच्छ्रितं सुदुष्प्रेक्षं पश्यतां हर्षवर्धनम् ॥5॥  
  
\<37.7.6\>यन्न दृष्टं मुनीन्द्रैस्तैः देवैरपि सवासवैः।  
 तस्मिन् महीधरे दिव्ये विचरद्भिरितस्ततः ॥6॥  
  
\<37.7.7\>मुनीन्द्रास्ते तु तद् दृष्ट्वा विमानं परमाद्भुतम्।  
 अदृष्टपूर्वमन्यस्मिन् काले नरवरात्मज! ॥7॥  
  
\<37.7.8\>इतस्ततो विचिन्वद्भिः तस्मिन्नेव महीधरे।  
 विस्मयं परमं जग्मुः ततो मुनिगणास्तदा ॥8॥  
  
\<37.7.9\>किमिदं नैव चास्माभिः दृष्टमासीत् पुरातनम्।  
 पुरा विमानमाश्चर्यं विचरद्भिरितस्ततः ॥9॥  
  
\<37.7.10\>विमानमद्भुताकारं तञ्चापि पुरुषोत्तमम्।  
 दृष्ट्वा तत्प्रोचुराश्चर्यं ते हर्षोत्फुल्ललोचनाः ॥10॥  
  
\<37.7.11\>अहो बत! महाश्चर्यं नूनमेतन्महात्मना।  
 अनेनान्तर्हितं यस्मात् पूर्वं तत् न ह्यदृश्यत ॥11॥  
  
\<37.7.12\>विमानं पुण्यमाश्चर्यं ज्वलद्भास्करसन्निभम्।  
 अस्या एव शुभे तीरे पुष्करिण्याः स्थितैरपि ॥12॥  
  
\<37.7.13\>अस्माभिः सहितैः सर्वैः सद्भिरत्रैव चादरात्।  
 हरिणा ध्रुवमेतत्स्यात् अनेनैव स्वमायया ॥13॥  
  
\<37.7.14\>अन्तर्हितं कृतं दिव्यं विमानं सिद्धसेवितम्।  
 एवं विधानि वाक्यानि मुनयस्ते परस्परम्।  
 प्रोचुर्देवाधिदेवस्य सन्निधौ तस्य शार्ङ्गिणः ॥14॥  
  
 %शङ्खनृपस्य वरं प्रदाय भगवत्तिरोधानम्%  
\<37.7.15\>एतस्मिन्नन्तरे देवः शङ्खं प्रोवाच केशवः।  
 हेहयाधिपतेः पुत्रं श्रुतस्य सुमहात्मनः ॥15॥  
  
श्रीभगवान्----  
\<37.7.16\>वरं वरय भूपाल! यत्ते मनसि वर्तते।  
 तद्दास्ये तव तुष्टोऽहं वरदः समुपस्थितः ॥16॥  
  
वामदेवः-----  
\<37.7.17\>इदं निशम्य वचनं गदितं तस्य शार्ङ्गिणः।  
 जगद्धातुरनन्तस्य विश्वयोनेर्महात्मनः ॥17॥  
  
\<37.7.18\>शङ्खः परमसंहृष्टो रोमाञ्चिततनुस्तदा।  
 इत्थं विज्ञापयामास ब्रह्मणेऽव्यक्तजन्मने ॥18॥  
  
\<37.7.19\>एतस्मै देवदेवाय परस्मै हरिमेधसे।  
शङ्खः-----  
 त्वल्लोकं प्राप्तुमिच्छामि त्वत्प्रसादादधोक्षज! ॥19॥  
  
\<37.7.20\>त्वत्पदे वस्तुकामोऽहं तपस्तीव्रं समास्थितः।  
 त्वं ममैतत्प्रयच्छाऽऽशु विष्णो! राजीवलोचन! ॥20॥  
  
\<37.7.21\>नान्यदिच्छामि देवेश! त्वत्तः प्राप्तुं सुरेश्वर!।  
वामदेवः-----  
 इत्युक्तस्तु प्रहस्यैनं शङ्खं प्राह जनार्दनः ॥21॥  
  
\<37.7.22\>हर्षयन्निव भूतानि स्वया गधुरया गिरा।  
श्रीभगवानुवाच-----  
 यावत्कल्पं महाभाग! स्वर्लोके निवसिष्यसि ॥22॥  
  
\<37.7.23\>सदा सम्पूजितः सर्वैः इन्द्रलोकनिवासिभिः।  
वामदेवः-----  
 इत्युक्त्वा भगवान् देवः तत्रैवान्तरधीयत ॥23॥  
  
\<37.7.24\>पश्यतामेव सर्वेषां ब्रह्मादीनां सुरेश्वरः।  
 नारायणः परो नित्यः परमात्मा प्रजापतिः ॥24॥  
  
\<37.7.25\>सर्वस्वभूतो भक्तानां सर्वलोकपरायणः।  
 अन्तर्हिते ततस्तस्मिन् जगद्धातरि केशवे ॥25॥  
  
 %भगवदन्तर्धानानन्तरं देवाद्यनुभूतानुतापवर्णनम्%  
\<37.7.26\>विष्णो समस्तजगतां आधारे पुरुषोत्तमे।  
 सर्वस्वभूते देवानां सर्वेशे परमात्मनि ॥26॥  
  
\<37.7.27\>तेजोराशियुते कृष्णे राजीवायतलोचने।  
 देवा ब्रह्मर्षयश्चापि मुनीन्द्राश्च तपोधनः ॥27॥  
  
\<37.7.28\>सिद्धाश्चापि तथा सर्वे मुनीन्द्रा विमलाशयाः।  
 वागीशवसुमुख्याश्च सनकाद्याश्च योगिनः ॥28॥  
  
\<37.7.29\>सर्वे सप्तर्षयश्चापि श्वेतद्वीपनिवासिनः।  
 एते चान्ये च ये तत्र समेता द्रष्टुमीश्वरम् ॥29॥  
  
\<37.7.30\>सर्व एते महीपाल भूयो भूयः सनातनम्।  
 अन्तर्धानं गतं देवं प्रणेमुः विस्मितेक्षणाः ॥30॥  
  
\<37.7.31\>दीनचित्तास्ततः सर्वे पश्यन्ति स्म दिशो दश।  
 एते सर्वे मुनिश्रेष्टा रुरुदुस्तेऽथ तत्र वै ॥31॥  
  
\<37.7.32\>प्रणम्य हरये तस्मै देवायान्तर्हिताय ते।  
 ब्रह्माद्यास्तेऽथ भूपाल! सर्व एवेदमब्रुवन् ॥32॥  
  
\<37.7.33\>अहो भगवतस्तस्य माहात्म्यममितौजसः।  
 ब्रह्माण्डकमशेषन्तु तेन व्याप्तं स्वतेजसा ॥33॥  
  
\<37.7.34\>आयुधानि ज्वलन्ति स्म चक्रादीनि धृतानि वै।  
 दहन्तीव जगत्सर्वं शोषयन्तीव चोदधीन् ॥34॥  
  
\<37.7.35\>प्रसन्नास्ते कटाक्षाश्च दीपयन्तो दिशो दश।  
 चकाशिरे स्वतेजोभिः शतशस्तस्य शार्ङ्गिणः ॥35॥  
  
\<37.7.36\>शतशो बहवश्चापि हरेः करिकरोपमाः।  
 स्पर्धन्त इव चान्योन्यं रेजिरे रुचिरप्रभाः ॥36॥  
  
\<37.7.37\>वदनानि ज्वलन्ति स्म पूर्णेन्दुसदृशानि वै।  
 शोभितान्यमलैर्दिव्यैः सरत्नैः कुण्डलैस्तथा ॥37॥  
  
\<37.7.38\>इन्दुमण्डलसङ्काशनखमण्डलशोभिते।  
 पादपद्मे हरेस्तस्य शोभिते विमलप्रभे ॥38॥  
  
\<37.7.39\>अहो हि भूधरेन्द्रस्य माहात्म्यममितौजसः।  
 यस्मिन्नेवंविधो देवो निवसत्यच्युतो हरिः ॥39॥  
  
\<37.7.40\>न शक्यमस्य माहात्म्यं वक्तुं वर्षशतैरपि।  
 अस्माभिः सहितैः सर्वैः विमलेनापि तेजसा ॥40॥  
  
\<37.7.41\>वेङ्कटाद्रिसमं स्थानं ब्रह्माण्डे नास्ति किञ्चन।  
 वेङ्कटेशसमो देवो न भूतो न भविष्यति ॥41॥  
  
\<37.7.42\>नास्ति पुण्यतमं तीर्थं स्वामिपुष्करिणीसमम्।  
 सममस्तीति यो ब्रूयात्तत्समो नास्ति पातकी ॥42॥  
  
\<37.7.43\>याश्च सप्त महापुर्यः कीर्त्यन्ते मुक्तिदायिकाः।  
 ता वेङ्कटाद्रिपर्यन्तग्रामकोट्यंशशक्तयः ॥43॥  
  
वामदेव------  
\<37.7.44\>एवं विधानि वाक्यानि वदन्तः सुबहूनि वै।  
 सर्वे संहृष्टमनसो ब्रह्माद्यास्ते सुरोत्तमाः ॥44॥  
  
 %भगवद्विमानादि दृष्ट्वा ब्रह्मादिनिर्गमनम्%  
\<37.7.45\>स्वामिपुष्करिणीतीर्थे स्नात्वा पीत्वा द्विजोत्तमाः।  
 ददृशुस्ते महाश्चर्ये विमानं पुनरद्भुतम् ॥45॥  
  
\<37.7.46\>अप्यदृष्टं पुरा सर्वैः ब्रह्माद्यैरपि सत्तमैः।  
 प्रहृष्टास्ते महात्मानो विमाने हरिमेधसः ॥46॥  
  
\<37.7.47\>ददृशुर्देवदेवेशं विमलार्कसमप्रभम्।  
 चतुर्बाहुमशेषेशं च दिव्यकुण्डलधारिणम् ॥47॥  
  
\<37.7.48\>तिष्ठन्तमच्युतं देवं नानाभूषणभूषितम्।  
 शोभमानं किरीटेन नानारत्नचितेन वै ॥48॥  
  
\<37.7.49\>सुधृतायुधजातं तं वरदं सर्वदेहिनाम्।  
 दिव्यरत्नचितैश्चित्रैः वलयैरुपशोभितम् ॥49॥  
  
\<37.7.50\>दिव्याम्बरधरं सौम्यं दिव्यरत्नविभूषितम्।  
 प्रणतार्तिहरं विष्णुं त्रौलोक्यतिलकं विभुम् ॥50॥  
  
\<37.7.51\>स्फरन्मणिगणच्छन्नचारुहारविराजितम्।  
 स्फुरन्नूपुरसंशोभिपादं पद्मनिभेक्षणम् ॥51॥  
  
\<37.7.52\>सेव्यमानं श्रिया चापि स्वपार्श्वगतया तथा।  
 चारुमत्या पृथिव्या च सेव्यमानं स्वकान्तया ॥52॥  
  
\<37.7.53\>एवंभूतं तदा दृष्ट्वा ब्रह्माद्या विस्मितेक्षणाः।  
 प्रणेमुर्मुदिताः सर्वे शिरोभिर्भुवि केशवम् ॥53॥  
  
\<37.7.54\>प्रस्तूय च जगद्योनिं स्तुतिभिः शुभलोचनाः।  
 निश्चक्रमुस्तदा तस्मात् विमानात् दीप्तचक्रिणः ॥54॥  
  
\<37.7.55\>निष्क्रम्य सहिता नेमुः शिरोभिर्भुवि केशवम्।  
 कृत्वा प्रदक्षिणञ्चापि तद्विमानमनुत्तमम् ॥55॥  
  
\<37.7.56\>यथागतं ययुः सर्वे प्रशंसन्तो महीधरम्।  
 पितामहश्च भगवान् खेचरैः परिवारितः ॥56॥  
  
\<37.7.57\>संस्तूयमानस्त्रिदशैः निजलोकमथाभ्ययात्।  
 पिनाकपाणिर्भगवान् शङ्करस्त्रिपुरान्तकः ॥57॥  
  
\<37.7.58\>जगाम विश्रुतं दिव्यं कैलासं रजताचलम्।  
 नानारत्नैर्विराजन्तं पारिजातैरलङ्कृतम् ॥58॥  
  
\<37.7.59\>नानातपस्विभिर्युक्तं नानासिद्धनिषेवितम्।  
 ऋषयश्च तथा सर्वे कैलासं प्रति निर्ययुः ॥59॥  
  
 इति श्रीवामनपुराणे क्षेत्रखण्डे श्रीवेङ्कटाचलमाहात्म्ये भगवद्विमानदर्शनपूर्वकब्रह्मादिनिर्गमनादिवर्णनं नाम  
 सप्तत्रिंशोऽध्यायः।  
 ---------



 अथ अष्टत्रिंशोऽध्यायः।  
 --------\*-------  
 %श्रीवेङ्कटाचलात्कैलासं प्रति शङ्करगमनम्%  
जनक उवाच-----  
\<38.7.1\>कथं स भगवान्! शम्भुः शङ्करश्चन्द्रशेखरः।  
 प्रयातः पर्वताद्दिव्यं कैलासं स्वालयं शिवः ॥1॥  
  
\<38.7.2\>एतन्मुनिवराशेषं श्रोतुमिच्छामि तत्त्वतः।  
 कथयैतन्महाश्चर्यं श्रृण्वतां हर्षवर्धनम् ॥2॥  
  
वामदेवः------  
\<38.7.3\>श्रूयतामिदमाश्चर्यं वक्ष्यामि नृपते! तव।  
 यदा हि भगवान् देवः प्रयातः स्वालयं प्रति ॥3॥  
  
\<38.7.4\>वृषभं तं महावीर्यं मेरुमन्दरसन्निभम्।  
 नानामणिगणैश्चत्रैः स्वनवद्भिरनेकशः ॥4॥  
  
\<38.7.5\>अलङ्कृतं महावीर्यं महाकायं महाबलम्।  
 मेघाभं मेघसन्नादं द्विषतां शोकवर्धनम् ॥5॥  
  
\<38.7.6\>विश्रुतं सर्वलोकेषु सर्वरत्नविभूषितम्।  
 उदग्रककुदं दिव्यं वायुवेगसमं जवे ॥6॥  
  
\<38.7.7\>रज्जुभिश्च तदा दिव्यैः जाम्बूनदमयैः शुभैः।  
 स्फुरन्मणिगणाकीर्णैः समन्तात्परिवेष्टितम् ॥7॥  
  
\<38.7.8\>आकाशगं महाश्रृङ्गं हेममालापरिष्कृतम्।  
 जाज्वल्यमानं वपुषा दर्शनीयतमं शुभम् ॥8॥  
  
\<38.7.9\>अनेकशतसाहस्रैः जाम्बूनदमयैस्तथा।  
 किङ्किणीजालसङ्घैश्च समन्तात् परिवेष्टितम् ॥9॥  
  
\<38.7.10\>मुक्तादामभिरालोलैः भ्राजमानैः सुरश्मिभिः।  
 अलङ्कृतमहाकर्णं महाकायं महोक्षकम् ॥10॥  
  
\<38.7.11\>आरुह्य भगवान् देवः सर्वपापहरो हरः।  
 बलिभिर्भूतसङ्घैश्च वेतालैश्च महाबलैः ॥11॥  
  
\<38.7.12\>अनेकबाहुभिश्चैव संवृतः परमेश्वरः।  
 संस्तूयमानः सदृशैः खेचरैरप्यभिष्टुतः ॥12॥  
  
\<38.7.13\>स्वभासा भासयन् दिव्यं जगदेतच्चराचरम्।  
 श्रृण्वंश्च वदतां तेषां नारायणगिरेः कथाः ॥13॥  
  
\<38.7.14\>शनैर्जगाम भूपाल! कैलासनिलयं शिवः।  
 समस्ताः परिवार्यैनं भूतसङ्घाः सहस्रशः ॥14॥  
  
\<38.7.15\>तन्निदेशकरा जग्मुः नानारूपभयावहाः।  
 केचिन्नीलाचलप्रख्याः केचिद्बिसनिभास्तथा ॥15॥  
  
\<38.7.16\>सन्ध्यामेघनिभाः केचित् केचिद्वै सूर्यवर्चसः।  
 केचित् कालागरुनिभाः केचित् अग्निशिखोपमाः ॥16॥  
  
\<38.7.17\>केचित् दशभुजा राजन्! केचित् एकभुजास्तथा।  
 जानुदेशशिराः कश्चित् ऊरुदेशशिरास्तथा ॥17॥  
  
\<38.7.18\>पाणिदेशशिराः कश्चित् तत्रासीन्मिथिलेश्वर!।  
 तेषां वर्णञ्च रूपञ्च वक्तुं नाम न शक्यते ॥18॥  
  
\<38.7.19\>केचित् द्विपमुखास्तत्र केचित् अश्वमुखास्तथा।  
 केचित् खराभवदनाः केचित् व्याघ्रमुखास्तदा ॥19॥  
  
\<38.7.20\>शक्यं देवैः न कालेन महता चापि तानि वै।  
 रूपाणि तेषां भूतानां वक्तुं नानाकृतीनि वै ॥20॥  
  
\<38.7.21\>एवं विधैरनेकैस्तु भूतसङ्घैः समावृतः।  
 त्रिपुरान्तकरो देवो जगाम रजताचलम् ॥21॥  
  
\<38.7.22\>हरस्य तद्रूपमपास्तदोषं सिताचलाभं शितिकण्ठकायम्।  
 व्यराजताशेषजगत्प्रभोस्तत् नारायणस्येव वपुस्त्रिविक्रमे ॥22॥  
  
\<38.7.23\>नृपेन्द्र संशान्तमपेतदोषं समीक्ष्य देव त्रिपुरारिमीशम्।  
 सर्वाणि भूतानि समेत्य पार्श्वं भक्त्या प्रणेमुः प्रणतैः शिरोभिः ॥23॥  
  
\<38.7.24\>अथ तं भीमकर्माणं भगवन्तमुमापतिम्।  
 वहन् वृषेन्द्रः प्रययौ लीलयैवान्तरिक्षगः ॥24॥  
  
\<38.7.25\>रराज सोऽत्यद्भुतचारुश्रृङ्गः संतप्तचामीकरचारुभूषणः।  
 हंसेन्दुकुन्दस्फटिकाचलाभो गच्छन् महामेघ इवान्तरिक्षे ॥25॥  
  
\<38.7.26\>तं यान्तमनुजग्मुस्ते देवा ब्रह्मर्षयस्तदा।  
 कृताञ्जलिपुटा देवं स्तुवन्तःi त्रिपुरान्तकम् ॥26॥  
  
जनकः-----  
\<38.7.27\>स्तुवन्ति स्म कथं देवं देवा ब्रह्मर्षयस्तदा।  
 शूलपाणिं प्रयास्यन्तं कैलासनिलयं प्रति ॥27॥  
  
शतानन्दः-----  
\<38.7.28\>जनकेनैवमुक्तस्तु वामदेवो महातपाः।  
 वक्ष्येऽहमेतद्भूपाल! श्रूयतामित्यथाब्रवीत् ॥28॥  
  
देवाद्याः------  
\<38.7.29\>पिनाकपाणिं देवेशं नताः स्म गिरिजेश्वरम्।  
 गरुत्मति तथा विष्णुं तद्रूपमिव संस्थितम् ॥29॥  
  
\<38.7.30\>त्रिपुरस्य नियन्तारं त्रिनेत्रं शूलधारिणम्।  
 विष्णुभक्तं विरूपाक्षं विष्णुप्रियकरं शुभम् ॥30॥  
  
\<38.7.31\>दुष्टदैत्यनिहन्तारं कैरासनिलयं हरम्।  
 सर्वं भवन्तमीशानं शङ्करं कामरूपिणम् ॥31॥  
  
\<38.7.32\>उग्ररूपं महादेवं अप्रधृष्यं दुरासदम्।  
 नीलकण्ठं विरूपाक्षं सर्वसंहारमूर्तिकम् ॥32॥  
  
\<38.7.33\>कपिलाक्षं विशालाक्षं जटामुकुटधारिणम्।  
 नताः स्म चर्मवसनं वयं त्वां वृषभध्वजम् ॥33॥  
  
\<38.7.34\>त्राह्यस्मान् सर्वलोकेश! त्वामद्य शरणं गतान्।  
 त्वमेव गतिरस्माकं सर्वेषामेव शङ्कर! ॥34॥  
  
\<38.7.35\>एवं स्तुवन्तो देवेशं देवा ब्रह्मर्षयस्तदा।  
 अनुजग्मुर्महात्मानं नारायणमिवापरम् ॥35॥  
  
\<38.7.36\>एवं संस्तूयमानोऽसौ तदा पशुपतिर्नृप!।  
 प्रपेदे तं महापुण्यं कैलासं पर्वतोत्तमम् ॥36॥  
  
\<38.7.37\>तत्रापि स्वालयं दिव्यं सर्वभूतनिषेवितम्।  
 देवर्षिसिद्धमनुजैः गन्धर्वैश्चापि सेवितम्।  
 अतीव शुभगन्धाढ्यं प्रपेदे त्रिदशेश्वरः ॥37॥  
  
\<38.7.38\>तेषां मुनीनामथ पश्यतां तदा गौरीश्वरो देववरः प्रतापवान्।  
 अन्तर्दधे सानुचरप्रभावः तत्रैव राजंस्तदभून्महाद्भुतम् ॥38॥  
  
\<38.7.39\>अन्यदिच्छसि किं भूयस्तत्तच्छ्रोतुं महीपते!।  
 वासुदेवाश्रितं पुण्यं तत्पृच्छ कथये तव ॥39॥  
  
 इति श्रीवामनपुराणे क्षेत्रखण्डे श्रीवेङ्कटाचलमाहात्म्ये  
 श्रीवेङ्कटाचलाच्छङ्करस्य कैलासगमनादिवर्णनं नाम  
 अष्टत्रिंशोऽध्यायः।  
 ------------

 अथ एकोनचत्वारिंशोऽध्यायः  
 --------\*---------  
 %भगवद्विमानान्तर्धानहेतुनिरूपणम्%  
जनकः-----  
\<39.7.1\>अन्तर्हितं कथं तेषां मुनीनामञ्जनाचले।  
 आसीद्विमानमाश्चर्यं श्रोतुमिच्छाम्यशेषतः ॥1॥  
  
\<39.7.2\>आख्याहि मे महाश्चर्यं एतत्पुण्यमनुत्तमम्।  
वामदेवः-----  
 लीलया देवदेवेन विष्णुना प्रभविष्णुना ॥2॥  
  
\<39.7.3\>तदाऽऽसीदद्भुतं दिव्यं विमानं मुनिसेवितम्।  
 अन्तर्हितं कृतं राजन् मायया दिव्यया स्वया ॥3॥  
  
\<39.7.4\>सर्व एते मुनिश्रेष्ठाः सुचिरं गिरिमूर्धनि।  
 चरेयुरिति देवेन ह्यादावन्तर्हितं कृतम् ॥4॥  
  
\<39.7.5\>स्वेनैव तेषां सर्वेषां मुनीन्द्राणां महात्मनाम्।  
 मायामपास्य स्वं दिव्यं विमानं दर्शितं पुनः ॥5॥  
  
\<39.7.6\>तस्मान्मुनिवराः पूर्वं नापश्यन् दिव्यमुत्तमम्।  
 विमानं सर्वपापघ्नं सर्वलोकेषु विश्रुतम् ॥6॥  
  
\<39.7.7\>अप्राकृतमनाद्यन्तं वैकुण्ठादागतं महत्।  
 श्रीसहायस्य तद्विष्णोः विहारायतनं सदा ॥7॥  
  
\<39.7.8\>दृष्टवन्तश्च तद्दिव्यं प्रसादात् जगदीशितुः।  
 हरेर्भगवतस्तस्य तदद्भुतमिवाभवत् ॥8॥  
  
\<39.7.9\>एतच्चापि समाख्यातं यत्पृष्टोऽहं त्वया नृप!।  
 श्रोतव्यं यत्त्वया चान्यत् तत्पृच्छ कथयामि ते ॥9॥  
  
जनकः-----  
\<39.7.10\>अगस्त्यप्रमुखास्तत्र किमकुर्वंस्ततः परम्।  
 मुनयो मुनिशार्दूल! तन्मे कथय सुव्रत! ॥10॥  
  
 %स्वामिपुष्करिण्यां अगस्त्यादिकृतभगवन्मन्त्रोपासनाप्रकारः%  
वामदेवः----  
\<39.7.11\>अगस्त्याद्यास्ततस्तस्मिन् भगवत्यच्युतेऽमले।  
 अन्तर्हिते जगद्धाम्नि परे ब्रह्मणि केशवे ॥11॥  
  
\<39.7.12\>कृतवन्तो महात्मानो यत्तत्र कथयामि तत्।  
 चिरकालं विमानेऽस्मिन् पुण्ये पुण्यप्रदायिनि ॥12॥  
  
\<39.7.13\>वसाम तत्परं ब्रह्म चिन्तयामो जनार्दनम्।  
 पुष्करिण्या विशालायाः तस्या एव शभे जले ॥13॥  
  
\<39.7.14\>सर्वपापहरे शुद्धे स्नात्वा स्नात्वा दिने दिने।  
 सर्वे सम्पूज्य तपसा तमासाद्य दिवानिशम् ॥14॥  
  
\<39.7.15\>एवमुक्त्वा ततः सर्वे मुनयोऽमलचेतसः।  
 ऊषुस्तस्मिन् विमाने ते द्वादशाब्दं नराधिप! ॥15॥  
  
\<39.7.16\>तपस्तीव्रं समास्थाय विष्णोराराधनोद्यताः।  
 स्वामिपुष्करिणीं दिव्यां सेवमाना अहर्निशम् ॥16॥  
  
\<39.7.17\>जपेरष्टाक्षरं मन्त्रं मुक्तिबीजमनुत्तमम्।  
 विद्वद्भिः प्रेस्यते पूर्वैः यो मन्त्रो मुक्तिकाङ्क्षिभिः ॥17॥  
  
\<39.7.18\>अर्थार्थिभिस्तथान्यैश्च कामसंसिद्धये नृप!।  
 जजाप यं परं मन्त्रं पुरा ब्रह्मा सनातनम् ॥18॥  
  
\<39.7.19\>कल्पादौ सर्वदेवेशः सिसृक्षुर्विविधाः प्रजाः।  
 तथा संहारसमये सम्प्राप्ते चन्द्रशेखरः ॥19॥  
  
\<39.7.20\>यमभ्यस्य महामन्त्रं शक्तिं प्राप्नोति दुर्लभाम्।  
 यत्समं चाधिकं वा न त्रिषु लोकेषु विद्यते ॥20॥  
  
\<39.7.21\>तथा सर्वेषु मन्त्रेषु वैदिकेषु शुभेषु च।  
 यं ज्ञात्वा सर्वपापेभ्यो विमुच्यन्तेऽत्र मानवाः ॥21॥  
  
\<39.7.22\>सर्वान् कामांश्च विन्दन्ति यं जप्त्वा मन्त्रमुत्तमम्।  
 तं मन्त्रं सर्वपापघ्नं सर्वशोकप्रणाशनम् ॥22॥  
  
\<39.7.23\>जेपुस्ते मुनयः सर्वे द्वादशाब्दमहर्निशम्।  
 समाप्ते द्वादशे वर्षे मुनयस्ते तपोधनाः ॥23॥  
  
 %अगस्त्यादिकृतो भगवत्सेवापूर्वकः स्वावासगमनोद्योगः%  
\<39.7.24\>अगस्त्यप्रमुखाः सर्वे समाराध्य जगत्पतिम्।  
 शङ्खचक्रधरं देवं चतुर्बाहुं किरीटिनम् ॥24॥  
  
\<39.7.25\>श्रीभूमिसहितं देवं उदयादित्यसन्निभम्।  
 सहस्रशो विमानं तत् कृत्वा चापि प्रदक्षिणम् ॥25॥  
  
\<39.7.26\>प्रणम्य च जगन्नाथं सर्वलोकेश्वरं हरिम्।  
 गन्तुं प्रचक्रमुस्तस्मात् वेङ्कटाख्यात् नगोत्तमात् ॥26॥  
  
 %भगवद्विमानमन्तर्हितं दृष्ट्वा अगस्त्यादिकृता चिन्ता%  
\<39.7.27\>एतस्मिन्नन्तरे तत्र विमानं मुनिसेवितम्।  
 पश्यतामेव सर्वेषां मुनीन्द्राणां महात्मनाम् ॥27॥  
  
\<39.7.28\>पुनश्चापि जगद्धातुः मायया दिव्यया स्वया।  
 अन्तर्हितं कृतञ्चासीत् तदद्भुतमिवाभवत् ॥28॥  
  
\<39.7.29\>ततस्तु मुनयः सर्वे परं विस्मयमागताः।  
मुनयः----  
 अहोऽतीव महाश्चर्यं कृतमेतन्महात्मना ॥29॥  
  
\<39.7.30\>पुनश्च देवदेवेन हरिणाऽद्भुतकारिणा।  
 यदेतन्महदाश्चर्यं विमानं पुण्यसेवितम् ॥30॥  
  
\<39.7.31\>अन्तर्हितं कृतं पूर्वं दर्शितञ्च पुनस्तथा।  
 इदानीञ्च पुनस्तेन माययाऽन्तर्हितं कृतम् ॥31॥  
  
\<39.7.32\>अहो बत! महाश्चर्यं अहो बत! महाद्भुतम्।  
 दृष्टमेतत्तदध्यक्षे सेविते माधवे शुभे ॥32॥  
  
\<39.7.33\>एवंविधानि वाक्यानि प्रोच्य प्रोच्य पुनः पुनः।  
 विस्मयाविष्टहृदयाः तस्थुस्तत्रैव ते द्विजाः ॥33॥  
  
 इति श्रीवामनपुराणे क्षेत्रखण्डे श्रीवेङ्कटाचलमाहात्म्ये  
 भगवद्विमानान्तर्धानहेत्वादिनिरूपणं नाम  
 एकोनचत्वारिंशोऽध्यायः।  
 -----------



 अथ चत्वारिंशोऽध्यायः  
 --------------  
 %शेषाद्रिवायव्यभागस्थितमहाभूतस्य नारायणाद्रित्ववर्णनम्%  
जनकः------  
\<40.7.1\>वायव्यां दिशि यो देवो गिरेस्तस्य महीयसः।  
 दृष्टो मुनिवरैः पूर्वं कोऽसौ ब्रह्मन्! वदस्व मे ॥1॥  
  
वामदेवः-----  
\<40.7.2\>स राजन् नगराजस्तु नारायणगिरिः स्वयम्।  
 आसीनो वपुरास्थाय स्वकं दिव्यं महाद्भुतम् ॥2॥  
  
 %वसोर्भगवन्मन्त्रोपासनापूर्वकं स्वामितीर्थस्थितिवर्णनम्%  
जनकः----  
\<40.7.3\>अन्तर्हिते जगन्नाथे वसुः परमधार्मिकः।  
 तपः परं सा राजर्षिः अकरोत्किं महामुने! ॥3॥  
  
वामदेवः----  
\<40.7.4\>स राजाऽन्तर्हिते देवे देवदेव सनातने।  
 कृतवान् यन्महीपाल! तदाख्यास्ये निशामय ॥4॥  
  
\<40.7.5\>तस्मिन्नेव विमानेऽसौ राजोपरिचरो वसुः।  
 आराधयन् हृषीकेशं वासुदेवं सनातनम् ॥5॥  
  
\<40.7.6\>द्वादशाक्षरमेवैकं परं मन्त्रं जजाप ह।  
 सेवमानश्च तां दिव्यां स्वामिपुष्करिणीं शुभाम् ॥6॥  
  
\<40.7.7\>उवास परया भक्त्या द्वादशाब्दं महामतिः।  
 नृपेन्द्र कथयिष्येऽन्यत् श्रूयतामित्यथाब्रवीत् ॥7॥  
  
 %श्वेतद्वीपवासिसिद्धादीनां श्रीवेङ्कटाचलात् स्वावासगमनम्%  
\<40.7.8\>ते सर्वे सङ्गतास्तत्र नारायणगिरौ नृप।  
 शङ्खचक्रधराः सर्वे श्वेतद्वीपनिवासिनः ॥8॥  
  
\<40.7.9\>"नमो भगवते वासुदेवा"येत्यजपंस्तदा।  
 तस्मिन् विमाने न्यवसन् चिरकालमथो नृप! ॥9॥  
  
\<40.7.10\>अर्चयन्तश्च गोविन्दं भक्त्या परमया तदा।  
 अनुज्ञाताश्च देवेन श्वेतद्वीपमथागमन् ॥10॥  
  
\<40.7.11\>एतञ्चापि समाख्यातं यत्पृष्टोऽहं त्वया नृप!।  
 यदन्यत्तव वक्तव्यं तत्पृच्छ कथयामि ते ॥11॥  
  
जनकः----  
\<40.7.12\>सनकाद्या महात्मानो येऽन्ये तत्र समागताः।  
 अन्तर्हिते जगन्नाथे किमकुर्वंस्ततः परम् ॥12॥  
  
वामदेवः-----  
\<40.7.13\>सप्तर्षयश्च देवाश्च शुक्रश्चापि महामतिः।  
 बृहस्पतिश्च भगवान् सनकाद्याश्च योगिनः ॥13॥  
  
\<40.7.14\>सर्व एते महाभागा नमस्कृत्य जनार्दनम्।  
 महीधरं प्रशंसन्तः स्वालयान् प्रतिपेदिरे ॥14॥  
  
\<40.7.15\>शङ्खश्चापि जगद्धातुः प्रसादादेव भूपते!।  
 विमानमद्भुताकारं अप्सरोगणसेवितम् ॥15॥  
  
\<40.7.16\>आरुह्य गीयमानस्तु शक्रलोकमवाप्तवान्।  
 विष्वक्सेनश्च भगवान् सचिवैः बलिभिर्वृतः ॥16॥  
  
\<40.7.17\>सप्तभिः भूरितेजोभिः महेन्द्रसमविक्रमैः।  
 असुराणां वधं चक्रे यथोक्तं परमेष्ठिना ॥17॥  
  
जनकः----  
\<40.7.18\>अन्तर्हिते ततस्तस्मिन् विमाने मुनिसेविते।  
 अगस्त्यो भगवान् ब्रह्मन्! अकरोत् किं महामुनिः? ॥18॥  
  
 %अगस्त्यकृतभाविविमानाविर्भावहेतुनिरूपणम्%  
वामदेवः-----  
\<40.7.19\>अगस्त्यो भगवान् भूप! मुनीन्द्रानिदमब्रवीत्।  
 यदेतद्दर्शितं दिव्यं विमानं लोकपावनम् ॥19॥  
  
\<40.7.20\>पूर्वं भगवता तेन विष्णुना प्रभविष्णुना।  
 तदत्रैव महाशैले सदा तिष्ठति पूजितम् ॥20॥  
  
\<40.7.21\>अन्तर्हितं न केनापि शक्यते द्रष्टुमञ्जसा।  
 युगे युगे तु यः कश्चित् तपसा भावयेद्धरिम् ॥21॥  
  
\<40.7.22\> स तस्य कृपया दिव्यं विमानं पश्यति ध्रुवम्।  
 आगामिनि कलौ चापि सम्प्राप्ते पुण्यमुत्तमम् ॥22॥  
  
\<40.7.23\>विमानं सर्वपापघ्नं विष्णुनाऽधिष्ठितं सदा।  
 पश्यतां सर्वभूतानां आह्लादजनकं शुभम् ॥23॥  
  
\<40.7.24\>देवर्षिदैत्यगन्धर्वदेवसिद्धनिषेवितम्।  
 मनुजैरेव तद्भक्तैः कारितं लक्षणान्वितम् ॥24॥  
  
\<40.7.25\>भविष्यति महाश्चर्यं मुनीन्द्रा नात्र संशयः।  
 तत्रैव भगवान् विष्णुः स्थास्थत्यक्षयशक्तिधृक् ॥25॥  
  
\<40.7.26\>विमाने तु जगन्नाथः पूर्वं दृष्टो हरिः स्वयम्।  
 शङ्खचक्रधरः श्रीमान् चतुर्बाहुस्वरूपवान् ॥26॥  
  
\<40.7.27\>अस्मिन् जगति विप्रेन्द्रा! विश्रुतञ्च भविष्यति।  
 विमानं तदघौघघ्नं त्रैलोक्यतिलकोपमम् ॥27॥  
  
वामदेवः-----  
\<40.7.28\>एवमुक्त्वा मुनीन्द्रांस्तान् अगस्त्यो भगवांस्तदा।  
 गन्तुं चक्रे मनस्तस्मात् प्रणिपत्य जनार्दनम् ॥28॥  
  
\<40.7.29\>अगस्त्योऽथ महातेजाः वरान् प्राप्य सुदुर्लभान्।  
 मुनिभिः संवृतो राजन्! महेन्द्रमगमद्गिरिम् ॥29॥  
  
\<40.7.30\>एवमेषा पुरा वृत्ता कथा ते कथिता मया।  
 विश्रुता सर्वलोकेषु किमन्यत् ज्ञातुमिच्छसि? ॥30॥  
  
 इति श्रीवामनपुराणे क्षेत्रखण्डे श्रीवेङ्कटाचलमाहात्म्ये  
 भविष्यद्विमानप्रादुर्भाववर्णनं नाम  
 चत्वारिंशोऽध्यायः।  
 ----------

 अथ एकचत्वारिंशोऽध्यायः  
 -------------  
 %देवजिदाद्यसुरकृतलोकोपद्रववर्णनम्%  
जनकः-----  
\<41.7.1\>ब्रह्मन्! नियुक्तो देवेन विष्वक्सेनः स वीर्यवान्।  
 तेषां वधं कथं चक्रे दैत्येन्द्राणां तरस्विनाम् ॥1॥  
  
\<41.7.2\>एतन्मे महदाश्चर्यं चरितं तस्य धीमतः।  
 विष्वक्सेनस्य देवस्य तत्त्वेनाख्यातुमर्हसि ॥2॥  
  
वामदेवः------  
\<41.7.3\>एतत्ते कथयिष्यामि श्रृणुष्व श्रद्धयाऽन्वितः।  
 पुराऽवधीत् यथा दैत्यान् विष्वक्सेनो महाबलः ॥3॥  
  
\<41.7.4\>पुराऽभवन्महावीर्याः हिरण्याक्षस्य वंशजाः।  
 "देवजिन्मृत्युजिच्चापि शत्रुजि"च्चेति ते त्रयः ॥4॥  
  
\<41.7.5\>भ्रातरः सुमहासत्त्वाः महामाया महौजसः।  
 ब्रह्माणं ते समाराध्य स्रष्टारं भुवनेश्वरम् ॥5॥  
  
\<41.7.6\>सर्वदेवैरवध्यत्वमवापुर्मनुजेश्वर!।  
 ततः सकलदैतेयैर्महामात्यैर्महाबलैः ॥6॥  
  
\<41.7.7\>अनेकशतसाहस्रैः संवृतास्ते महीमिमाम्।  
 विचेरुरवनीपाल! नाशयन्त इमाः प्रजाः ॥7॥  
  
\<41.7.8\>क्षोभितास्तैस्तु सहसा शोषिता वरुणालयाः।  
 तेषां वीर्येण महता पर्वताश्च चकम्पिरे ॥8॥  
  
\<41.7.9\>ययुर्विनाशं सहसा प्रजाः सर्वाः प्रजेश्वर।  
 यज्ञभागभुजो देवा यज्ञभागं न लेभिरे ॥9॥  
  
\<41.7.10\>त एव बुभुजुर्दैत्या यज्ञभागान् सुदुर्मदाः।  
 न यज्ञाः समवर्तन्त तपश्चक्रुर्न तापसाः ॥10॥  
  
\<41.7.11\>न तताप तदा सूर्यो न जज्वाल च पावकः।  
 निर्जिताश्चाभवन्देवा युद्धे परमदारुणे ॥11॥  
  
\<41.7.12\>दैतेयैर्विजिता देवाः शरणं प्रतिपेदिरे।  
 नारायणाचले दिव्ये वसन्तं पुरुषोत्तमम् ॥12॥  
  
 %देवजिदाद्यसुरवधार्थं सपरिकरस्य विष्वक्सेनस्य गमनम्%  
\<41.7.13\>एवं प्रवृत्ते लोकेऽस्मिन् दैतेयैस्तैर्मदोत्कटैः।  
 विष्वक्सेनः समाज्ञप्तो विभुना हरिणा बली ॥13॥  
  
\<41.7.14\>तेषां वधार्थं सर्वेषां दैत्येन्द्राणां बलीयसाम्।  
 अभ्यगात्सचिवैः सार्धं सप्तभिर्बलशालिभिः ॥14॥  
  
\<41.7.15\>अनेकशतसाहस्रैर्भूतसङ्घैः समावृतः।  
 महाबलैर्महावीर्यैः भूभारहरणक्षमैः ॥15॥  
  
\<41.7.16\>संवृतस्तैर्महातेजाः सोऽगच्छद्विमलेऽम्बरे।  
 व्यराजत यथा शक्रः संवृतस्त्रिदशेश्वरैः ॥16॥  
  
\<41.7.17\>आकाशं तदनाकाशं कृतमासीदभास्करम्।  
 आयान्तमथ चाकर्ण्य विष्वक्सेनं च तद्बलम् ॥17॥  
  
\<41.7.18\>तेऽपि दैत्या महावीर्या बलवन्तो यशस्विनः।  
 आहूय सर्वानसुरान् पातालतलवासिनः ॥18॥  
  
\<41.7.19\>सागरेषु च शैलेषु नदीषु च वनेषु च।  
 ये वसन्ति महावीर्या दारुणा दानवेश्वराः ॥19॥  
  
\<41.7.20\>तान्सर्वांस्ते समाहूय समरेष्वनिवर्तिनः।  
 युद्धाभिमानिनस्तेऽथ सह दैतेयदानवैः ॥20॥  
  
\<41.7.21\>देवजित्प्रमुखा जग्मुः योद्धुं तेन महात्मना।  
 विष्वक्सेनेन ते तेन गिरिशेनेव राक्षसाः ॥21॥  
  
 %विष्वक्सेनासुरसैनिकयोर्युद्धक्रमः%  
\<41.7.22\>देवस्य सैनिकाश्चापि दैत्येन्द्राणाञ्च सैनिकाः।  
 ततो युद्धं महारौद्रं समवर्तत दारुणम् ॥22॥  
  
\<41.7.23\>सेनयोरुभयोश्चापि दैवासुरमिवापरम्।  
 नानाप्रहरणैरुग्रैः निजघ्नुस्ते परस्परम् ॥23॥  
  
\<41.7.24\>विष्वक्सेनानुगाश्चापि दैत्येन्द्राश्च बलीयसः।  
 तैर्मुक्तैरस्त्रजालैश्च शस्त्रौघैश्चापि संयुगे ॥24॥  
  
\<41.7.25\>दह्यमानमिवाकाशं आसीत्सर्वग्रहाकुलम्।  
 जाज्वल्यमानं तं दृष्ट्वा गगनं गगनेचराः ॥25॥  
  
\<41.7.26\>परित्यज्य नृपाकाशं भयाज्जग्मुर्दिशो दश।  
 ततो देवजिता मुक्ताः घोरा माया महौजसा ॥26॥  
  
\<41.7.27\>तान् सर्वान् मोहयामासुः विष्वक्सेनस्य सैनिकान्।  
 विष्वक्सेनस्य सचिवस्ततः क्रुद्धो महामतिः ॥27॥  
  
\<41.7.28\>"मेधावी"नाम बलवान् सर्वमायाविशारदः।  
 मायाबलेन तां मायां अजयत्सर्वमोहिनीम् ॥28॥  
  
\<41.7.29\>ततो धनुर्महद्दिव्यं आदाय विमलप्रभम्।  
 अच्छेद्यं सर्वशत्रूणां दत्तमव्यक्तरूपिणा ॥29॥  
  
\<41.7.30\>अनेकरत्नसंछन्नं जाम्बूनदपरिष्कृतम्।  
 मुमोच निशितान् बाणान् दैत्येन्द्राणां महौजसाम् ॥30॥  
  
\<41.7.31\>निहतास्तेन दैतेयाः शतशोऽथ सहस्रशः।  
 मुक्त्वा प्रियतरान् प्राणान् निपेतुर्धरणीतले ॥31॥  
  
\<41.7.32\>नियतांस्तानथालोक्य मृत्युजित् क्रोधमूर्च्छितः।  
 मोहयामास सर्वास्तान् मायया देवसैनिकान् ॥32॥  
  
\<41.7.33\>"शत्रुघ्नो"नाम शत्रुघ्नः क्रोधेन महतान्वितः।  
 असिरत्नं समादाय विमलार्कसमप्रभम् ॥33॥  
  
\<41.7.34\>चिच्छेद तस्य दैत्यस्य शिरोज्वलितकुण्डलम्।  
 तस्यासीद्भूय एवाशु शिरस्तुङ्गकिरीटवत् ॥34॥  
  
\<41.7.35\>शत्रुजित्तस्य तत्कर्म शत्रुघ्नस्य बलीयसः।  
 सम्पश्यन् घोरसङ्काशो मायामुग्रामथाददे ॥35॥  
  
\<41.7.36\>विजेतुं दुर्मदः सर्वान् विष्वक्सेनमुखान् मृधे।  
 तया ते निष्प्रभा आसन् विष्वक्सेनस्य सैनिकाः ॥36॥  
  
\<41.7.37\>तां दृष्ट्वा सहसा क्रुद्धः सचिवस्तस्य धीमतः।  
 मायामुग्रां महातेजाः "कालाग्नि"र्नाम वीर्यवान् ॥37॥  
  
\<41.7.38\>आसुरीं नाशयामास तदद्भुतमिवाभवत्।  
 आददे महतीं शक्तिं शत्रुजिद्वधकारणात् ॥38॥  
  
\<41.7.39\>मुमोचाथ सतां दीप्तां "कालाग्नि"स्तरसा बली।  
 शक्त्या विदारितो दैत्यः पपाताथ महीतले ॥39॥  
  
\<41.7.40\>गतासुरिव निश्चेष्टः पुनश्चापि समुत्थितः।  
 देवजिन्मृत्युजिञ्चापि शत्रुजिञ्चाप्यथात्मवान् ॥40॥  
  
\<41.7.41\>क्रोधेन महताविष्टाः त्रयस्त्रय इवाग्नयः।  
 धनूंष्याकृष्य दिव्यानि दत्तान्यव्यक्तजन्मना ॥41॥  
  
\<41.7.42\>ब्रह्मणा देवदेवेन कल्पादौ परमेष्ठिना।  
 महास्त्रञ्च तथा दिव्यं भीमं पाशुपतं तथा ॥42॥  
  
\<41.7.43\>वायव्यं वारुणञ्चापि सौरमाग्नेयमेव च।  
 ऐन्द्रञ्चापि तथा रौद्रं याम्यञ्चापि सुदुस्तरम् ॥43॥  
  
\<41.7.44\>विमोहनकरं घोरं गान्धर्वञ्च सुदुर्जयम्।  
 जृम्भणास्त्रं तथा घोरं कौबेरं वारुणं तथा ॥44॥  
  
\<41.7.45\>एवमादीनि चान्यानि दिव्यान्यस्त्राणि संयुगे।  
 मुमुचुः शतशो राजन्! सेनायां तस्य धीमतः ॥45॥  
  
\<41.7.46\>ब्रह्मास्त्राद्यैस्तथा दीप्तैः अस्त्रैः शत्रुभयङ्करैः।  
 ज्वालार्चिष्मत्तदाकाशं अपेतग्रहभास्करम् ॥46॥  
  
\<41.7.47\>अपेतचन्द्रतारौघं निपतच्छुकसारिकम्।  
 दृश्यते सङ्कुलं तत्र संहारसमये यथा ॥47॥  
  
 %विष्वक्सेनकृतनारायणास्त्रप्रयोगपूर्वकासुरवधप्रकारः%  
\<41.7.48\>ततो देवः स भगवान् विष्वक्सेनः प्रतापवान्।  
 दृष्ट्वा विस्मयमापन्नो दैतेयांस्तानलोकयत् ॥48॥  
  
\<41.7.49\>"साधु साध्वि"ति चाभाष्य जहर्ष च ननाद च।  
 स्वकं धनुर्महद्दिव्यं तप्तजाम्बूनदप्रभम् ॥49॥  
  
\<41.7.50\>विस्फार्य स महातेजाः शार्ङ्गञ्चापमिवापरम्।  
 नारायणीयं सहसा सन्दधेऽस्त्रं शरासने ॥50॥  
  
\<41.7.51\>तदस्त्रं मृत्युसङ्काशं अनिवार्यं सुरासुरैः।  
 कालाग्निरिव जज्वाल कल्पान्ते सर्वनाशनः ॥51॥  
  
\<41.7.52\>ततः सङ्क्षोभमायातं जगदेतच्चराचरम्।  
 चुक्षुभुः सागराः सर्वे पर्वताश्च चकम्पिरे ॥52॥  
  
\<41.7.53\>तदस्त्रं तेन निर्मुक्तं ज्वालामालि महात्मना।  
 समीक्ष्य सर्वभूतानि राजन्! नेदुः सुदारुणम् ॥53॥  
  
\<41.7.54\>आगतास्तेऽपि ये तत्र शुद्धदर्शनलालसाः।  
 ते सर्वे गगनं त्यक्त्वा दुद्रुवुः सर्वतो दिशम् ॥54॥  
  
\<41.7.55\>देवाश्चापि तदा सर्वे मुनयश्च तपोधनाः।  
 दृष्ट्वा तदस्त्रमत्युग्रं प्रोचुरेवं परस्परम् ॥55॥  
  
\<41.7.56\>संहारसमयः प्राप्तो विस्मयः क्रियतेऽत्र किम्?।  
 नारायणेन भूतानां आदिभूतेन शार्ङ्गिणा ॥56॥  
  
\<41.7.57\>संहारः क्रियते नूनं लोकानामद्य विष्णुना।  
 विष्वक्सेनेन सर्वात्मा जगत्संहारमीश्वरः ॥57॥  
  
\<41.7.58\>करोति नूनं भगवान् संहारकुतुकी हरिः।  
 किमयं क्रियते तेन व्यापारः परमेष्ठिना ॥58॥  
  
\<41.7.59\>अकाले जातमस्माकं निष्फलं दर्शनं विभोः।  
 एवंविधान्यनेकानि वाक्यानि त्रिदशालयाः ॥59॥  
  
\<41.7.60\>वदन्तो भृशमुद्विग्ना जग्मुस्ते सर्वतो दिशम्।  
 अथ देवः स भगवन् विष्वक्सेनस्तदा नृप! ॥60॥  
  
\<41.7.61\>नारायणीयमस्त्रं तत् मुमोचादित्यसन्निभम्।  
 मुक्तं तदस्त्रमत्युग्रं सर्वसंहारकारणम् ॥61॥  
  
\<41.7.62\>अदहद्वाहिनीं तां तु दैत्येन्द्राणां दुरात्मनाम्।  
 देवजित्प्रमुखैः सार्धं वृत्रकल्पैर्महाबलैः ॥62॥  
  
\<41.7.63\>सा तु सेना प्रजज्वाल दह्यमानास्त्रपावकैः।  
 शम्भुना दह्यमानानि त्रिपुराणि यथा पुरा ॥63॥  
  
\<41.7.64\>अस्त्राग्निदग्धदेहास्ते साश्वाः सरथकुञ्जराः।  
 देवजित्प्रमुखाः सर्वे सानुगाः सहबान्धवाः।  
 निपेतुर्धरणीपृष्ठे दग्धपक्षा इव द्विजाः ॥64॥  
  
\<41.7.65\>गतासवस्ते न्यपतन् सहस्रशो नरेन्द्र भूमौ दितिजेश्वरात्मजाः।  
 प्रच्छादयन्तः सकलां महीमिमां प्रदग्धकेशाम्बरभूषणोत्तमाः ॥65॥  
  
\<41.7.66\>सा चोग्रवेगा दितिजेश्वराणां सेनाऽतिभीमा समरेष्वजेया।  
 अस्त्राग्निदग्धा न च भूतसङ्घैः अदृश्यताऽकाशगतैर्न देवैः ॥66॥  
  
 %देवादिकृतविजयोपचारस्तुत्यादिः%  
\<41.7.67\>ततस्तु देवाश्च निशाचराश्च गन्धर्वयक्षोरगपन्नगाश्च।  
 महर्षयश्चाप्रतिमप्रभावा निपातितांस्तानवलोक्य दैत्यान् ॥67॥  
  
\<41.7.68\>अपूजयंस्ते समुपेत्य सर्वे देवं महावीर्यमुपस्थितं तम्।  
 प्रणम्य देवाधिपतेरमात्यं शिरोभिरुत्फुल्लविलोललोचनैः ॥68॥  
  
\<41.7.69\>तमूचुरेनं वचनैर्नरेन्द्र! सर्वे सुराद्याः परमं प्रहृष्टाः।  
 समं ततस्तं परिवार्य देवं गृहीतचापं निहतेन्द्रशत्रुम् ॥69॥  
  
इन्द्रादयः------  
\<41.7.70\>कृतं त्वयैतद्भगवन्! सुराणां सुदुष्करं कर्म तवानुरूपम्।  
 अन्येन नैते समरे निहन्तुं शक्या विना त्वां समुदग्रवीर्यम् ॥70॥  
  
\<41.7.71\>तैरेवमुक्तः सहसा महात्मा सम्पूजितस्तान् प्रतिपूज्य सर्वान्।  
 अन्तर्दधे सानुचरः सवाहनः तत्रैव तेषामथ पश्यतां तथा ॥71॥  
  
\<41.7.72\>मया नृपेन्द्राखिलमेतदुक्तं तवाद्भुतं देवजिदादिनाशनम्।  
 एवंविधं नैव पुरा प्रवृत्तं ऋते दशग्रीववधात् सुघोरात् ॥72॥  
  
 इति श्रीवामनपुराणे क्षेत्रखण्‍डे श्रीवेङ्कटाचलमाहात्म्ये  
 विष्वक्सेनकृतदेवजिदादिवधवर्णनं नाम  
 एकचत्वारिंशोऽध्यायः।  
 -----------  


 अथ द्विचत्वारिंशोऽध्यायः  
 ------\*---------  
 %भविष्यच्छ्रीभगवद्दिव्यविमानवर्णनम्%  
वामदेवः-----  
\<42.7.1\>"एवं दैत्यवधं देवो विष्वक्सेनस्तु वीर्यवान्।  
 चक्रे पुरा महीपाल! देवदेवाज्ञया बली ॥1॥  
\</42.7.1\>  
\<42.7.2\>एतन्मया समाख्यातं पुरावृत्तमनुत्तमम्।  
 इतिहासं महापुण्यं सर्वलोकेषु विश्रुतम् ॥2॥  
\</42.7.2\>  
\<42.7.3\>वेङ्कटाख्ये गिरौ तस्मिन् अत्यर्थं तेन धीमता।  
 अगस्त्येन मुनीन्द्राणां भविष्यत्कथितं नृप! ॥3॥  
\</42.7.3\>  
\<42.7.4\>आगामिनि युगे चापि सम्प्राप्ते तु कलौ युगे।  
 अदृश्यत्वाद्विमानस्य नित्यस्यामिततेजसः ॥4॥  
\</42.7.4\>  
\<42.7.5\>तस्या एव शुभे तीरे पुष्करिण्या महाद्भुतम्।  
 अतुलं कारितं भक्तैः विमानं सूर्यसन्निभम् ॥5॥  
\</42.7.5\>  
\<42.7.6\>भविष्यतीति तस्यापि माहात्म्यं कथये तव।  
 तच्चापि महदाश्चर्यं विमानं सुरपूजितम् ॥6॥  
\</42.7.6\>  
\<42.7.7\>शोभितं देवदेवेन भविष्यति न संशयः।  
 बहुवर्षशतैः राजन्! न च शक्यं सुरैरपि ॥7॥  
\</42.7.7\>  
\<42.7.8\>वक्तुं तस्य विमानस्य माहात्म्यं विस्तरेण तु।  
 यत्र देवाधिदेवोऽसौ सान्निध्यं कुरुते हरिः ॥8॥  
\</42.7.8\>  
\<42.7.9\>स्वभक्तानां हितार्थाय त्रैलोक्यानुग्रहाय च।  
 शोभितं देवदेवेन श्रीभूमिसहितेन तत् ॥9॥  
\</42.7.9\>  
\<42.7.10\>विमानं मनुजैः राजन्! यैर्दृष्टं पापनाशनम्।  
 विष्णोस्तस्य प्रसादेन ते नरा ध्वस्तबन्धनाः ॥10॥  
\</42.7.10\>  
\<42.7.11\>प्राप्नुवन्ति परं धाम ब्रह्म यत्तत्सनातनम्।  
 तत्रापि तु युगे राजन्! तद्विमानदिदृक्षवः ॥11॥  
\</42.7.11\>  
\<42.7.12\>देवाः सर्वेऽपि गच्छन्ति सिद्धाश्च सहचारणैः।  
 ऋषयश्च सगन्धर्वा यक्षाश्च सहपन्नगैः ॥12॥  
\</42.7.12\>  
\<42.7.13\>आदित्या वसवो रुद्रा दिक्पाला मरुतस्तथा।  
 ब्रह्मा चतुर्मुखो देवो भगवाञ्छम्भुरेव च ॥13॥  
\</42.7.13\>  
\<42.7.14\>एवमाद्यास्तथाऽन्ये च भक्त्या परमया युताः।  
 उपतिष्ठन्ति तं देवं देवदेवशमीश्वरम् ॥14॥  
\</42.7.14\>  
\<42.7.15\>स्नात्वा च मनुजास्तस्मिन् स्वामिपुष्करिणीजले।  
 प्रणम्य देवदेवेशं नारायणमनामयम् ॥15॥  
\</42.7.15\>  
\<42.7.16\>तस्मिन् विमाने गोविन्दं वसन्तं पुरुषोत्तमम्।  
 स्तुवन्ति दिव्यैः स्तोत्रैश्च नमन्तश्चाप्यहर्निशम् ॥16॥  
\</42.7.16\>  
\<42.7.17\>सर्वे पातकिनश्चापि तद्दृष्ट्वा पुण्यमुत्तमम्।  
 विमानं सर्वशोकघ्नं सर्वरोगप्रणाशनम् ॥17॥  
\</42.7.17\>  
\<42.7.18\>विमुक्ताः सर्वपापेभ्यो भविष्यन्ति न संशयः।  
 यत्र क्वापि वसन् देशे विमानाभिमुखं नरः ॥18॥  
\</42.7.18\>  
\<42.7.19\>वेङ्कटाद्रिं नमस्कृत्य सद्यः पापैर्विमुच्यते।  
 सङ्क्षेपेण मयाऽप्येतन्माहात्म्यं कथितं तव ॥19॥  
\</42.7.19\>  
\<42.7.20\>तस्य पुण्यस्य भूपाल! विमानस्य महीयसः।  
 अतः परं तु स्नेहेन स्वयमेव वदाम्यहम् ॥20॥  
\</42.7.20\>  
\<42.7.21\>त्वया न पृष्टं राजेन्द्र! गुह्याद् गुह्यतरं महत्।  
 अत्यद्भुतमिदं भूप! श्रृणुष्व गदतो मम ॥21॥  
\</42.7.21\>  
\<42.7.22\>नारायणगिरौ तस्मिन् आस्ते नारायणः स्वयम्।  
 गुहासु चापि सर्वासु सर्वेषु शिखरेषु च ॥22॥  
\</42.7.22\>  
\<42.7.23\>कन्दरेषु च सर्वेषु निर्झरेषु शुभेषु च।  
 भगवान् देवदेवेशः सर्वस्मिन् गिरिमूर्धनि ॥23॥  
\</42.7.23\>  
\<42.7.24\>नानाविधानि रूपाणि बिभ्रद्विहरति स्वयम्।  
 क्वचिञ्च देवरूपेण क्वचिन्मानुषरूपतः ॥24॥  
\</42.7.24\>  
\<42.7.25\>क्वचिच्च मृगरूपेण क्वचिद्वृक्षादिरूपतः।  
 यत्र कुत्रचिदासीनः तस्मिन् दिव्ये महागिरौ ॥25॥  
\</42.7.25\>  
\<42.7.26\>देवदेवं समाराध्य य उपास्ते जनार्दनम्।  
 करोति तस्य सान्निध्यं भगवानादिकृद्धरिः ॥26॥  
\</42.7.26\>  
\<42.7.27\>वृषभाचलभूभागे घटिकामपि यो वसेत्।  
 सप्तजन्मकृतं पापं तत्क्षणादेव नश्यति ॥27॥  
\</42.7.27\>  
\<42.7.28\>ये तत्र कुर्वते पापं अज्ञानाद्वेङ्कटाचले।  
 हन्युस्तान् सर्व एवैते गन्धर्वाः शस्त्रपाणयः ॥28॥  
\</42.7.28\>  
\<42.7.29\>आज्ञया तस्य देवस्य विष्वक्सेनस्य धीमतः।  
 तस्मान्न कुर्यात्पापन्तु नरस्तस्मिन् महीधरे ॥29॥  
\</42.7.29\>  
\<42.7.30\>न हि तत्र गिरौ कश्चिद् वृक्षः पक्षी मृगोऽथ वा।  
 प्राकृतो जायते देवाः सर्वे तद्रूपिणस्तथा ॥30॥  
\</42.7.30\>  
\<42.7.31\>तस्य देवस्य सेवार्थं सान्निध्यं कुर्वते सदा।  
 एवं प्राह पुराऽगस्त्यो भगवान् मुनिसत्तमाः! ॥31॥  
\</42.7.31\>  
\<42.7.32\>मया पृष्टः समाचख्यौ गन्धमादनपर्वते।  
 नारायणगिरेस्तस्य माहात्म्यं परमाद्भुतम् ॥32॥  
\</42.7.32\>  
\<42.7.33\>विस्तरेण समाख्यातं मयाऽपि तव भूपते!।  
 अन्यच्चापि समाख्यास्ये त्वयाऽपृष्टं नराधिप! ॥33॥  
\</42.7.33\>  
\<42.7.34\>तस्मिन्नद्रौ तु यत्पुण्यं दानानि ददतां नृप!"।  
 इत्युक्तो जनकस्तेन पप्रच्छाऽथ मुनिं पुनः ॥34॥  
\</42.7.34\>  
 इति श्रीवामनपुराणे क्षेत्रखण्‍डे श्रीवेङ्कटाचलमाहात्म्ये  
 भविष्यद्विमानवर्णनं नाम  
 द्विचत्वारिंशोऽध्यायः।  
 ---------

 अथ त्रिचत्वारिंशोऽध्यायः  
 ----------------  
 %स्वामिपुष्करिणीतीरकृतान्नदानादिप्रशंसा%  
जनकः-----  
\<43.7.1\>"श्रुतमेतन्मयाऽऽख्यानं वामदेव! त्वयोदितम्।  
 सर्वज्ञं परमं ब्रह्म जानीमो मुनिसत्तम! ॥1॥  
\</43.7.1\>  
\<43.7.2\>क्षेत्रखण्डे त्वया सर्वाण्युक्तानि तपतां वर!।  
 क्षेत्राणि यानि पुण्यानि तीर्थानि विमलानि च॥2॥  
\</43.7.2\>  
\<43.7.3\>तेषु तेषु च दानानि प्रशस्तानि त्वया मुने!।  
 नारायणगिरावस्मिन् कृत्वा दानमनुत्तमम् ॥3॥  
\</43.7.3\>  
\<43.7.4\>यत्फलं प्राप्नुयाद्देही पापराशिं विधूय वै।  
 तद्वदस्व मुनिश्रेष्ठ! श्रोतुं कौतूहलं हि मे" ॥4॥  
\</43.7.4\>  
शतानन्दः----  
\<43.7.5\>इति पृष्टस्तदा तेन जनकेन महात्मना।  
 यत्पुण्यं ददतां तत्र दानानाञ्च यथाफलम् ॥5॥  
\</43.7.5\>  
\<43.7.6\>तत्सर्वं मुनिशार्दूलो वक्तुं समुपचक्रमे।  
वामदेवः---  
 "श्रृणुष्वावहितो राजन्! यत्पृष्टोऽहमिह त्वया" ॥6॥  
\</43.7.6\>  
\<43.7.7\>नारायणगिरावस्मिन् स्वामिपुष्करिणीतटे।  
 अन्नदानं प्रशस्तं हि दानानां दानमुत्तमम् ॥7॥  
\</43.7.7\>  
\<43.7.8\>नित्यमस्मिन्निवसतां अन्नपानादिकन्तु यः।  
 प्रयच्छेत् स इहैवाशु सर्वरोगैर्विमुच्यते ॥8॥  
\</43.7.8\>  
\<43.7.9\>भूमेर्गौश्च हिरण्यस्य वस्त्रगन्धादिकस्य च।  
 कन्यायाश्च चरेद्दानं तिलानामपि यो नरः ॥9॥  
\</43.7.9\>  
\<43.7.10\>प्रेत्य सोऽनुत्तमाल्ँलोकान् प्राप्नुयात् पुण्यकर्मणाम्।  
 तेषां वसति लोकेषु यावत्कल्पमरिन्दम! ॥10॥  
\</43.7.10\>  
\<43.7.11\>ततो भक्तिं परां प्राप्य विष्णुलोके महीयते।  
 निष्कामो यो ददात्यन्नं स्वामिपुष्करिणीतटे ॥11॥  
\</43.7.11\>  
\<43.7.12\>स पुष्कलः प्रशस्तात्मा विष्णुभक्तिं प्रयास्यति।  
 तद्भक्तभावमापन्नः कालेनाल्पेन भूपते! ॥12॥  
\</43.7.12\>  
\<43.7.13\>प्राप्य योगं मुनिप्रोक्तं परमां गतिमाप्नुयात्।  
 स्वामिपुष्करिणीं प्राप्य स्नात्वा पीत्वा च तज्जलम् ॥13॥  
\</43.7.13\>  
\<43.7.14\>विधूय सर्वपापेभ्यो विष्णुलोके महीयते।  
 यावच्छक्त्यनुसारं वै सुवर्णं गामथापि वा ॥14॥  
\</43.7.14\>  
\<43.7.15\>वस्त्राणि वसुधां वापि तिलान् गन्धाननुत्तमान्।  
 यो ददाति स दीर्घायुः आरोग्यञ्चापि विन्दति ॥15॥  
\</43.7.15\>  
\<43.7.16\>प्राप्नुयात्सर्वकामांश्च भोगान् भुङ्क्ते च पुष्कलान्।  
 मुक्तश्च सर्वपापेभ्यः प्राप्नुयात् परमां गतिम् ॥16॥  
\</43.7.16\>  
 %वामदेवं प्रति ब्रह्मोपदिष्टस्वामिपुष्करिणीमाहात्म्यम्%  
\<43.7.17\>श्रृणु चास्मिन् पुरावृत्तं आख्यानं पर्वतोत्तमे।  
 यथा मे कथितं पूर्वं ब्रह्मणा परमेष्ठिना ॥17॥  
\</43.7.17\>  
\<43.7.18\>पूर्वं भूमिधरेन्द्रेऽस्मिन् ब्रह्माणं कमलासनम्।  
 उपासीनः समासीनो पर्वाणामधिकं शतम् ॥18॥  
\</43.7.18\>  
\<43.7.19\>अहं तीव्रं तपोऽकार्षं ब्रह्माणं प्रति भूमिप!।  
 कालेन महता तात! भगवान् कमलासनः ॥19॥  
\</43.7.19\>  
\<43.7.20\>आविर्बभूव पुरतः तपसा तोषितो मया।  
 स्वयमेव चतुर्वक्त्रो मां प्रबोध्य जनाधिप! ॥20॥  
\</43.7.20\>  
\<43.7.21\>मेघगम्भीरया वाचा प्रसन्नो वाक्यमब्रवीत्।  
 "परितुष्टोऽस्मि ते ब्रह्मन्! वामदेव द्विजोत्तम!"॥21॥  
\</43.7.21\>  
\<43.7.22\>यदिच्छसीह तद्दातुं वरदोऽहमिहागतः।  
 वरं वरय भद्रं ते यदिच्छसि महामुने!" ॥22॥  
\</43.7.22\>  
\<43.7.23\>इत्युक्तो ब्रह्मणा तेन प्रसन्नेन महात्मना।  
 अहमेवं नृपश्रेष्ठ! वृणे वरमनुत्तमम् ॥23॥  
\</43.7.23\>  
\<43.7.24\>स्वामिपुष्करिणी येयं अत्रास्ते पर्वतोत्तमे।  
 तस्या एव तु महात्म्यं ज्ञातुमिच्छामि तत्त्वतः ॥24॥  
\</43.7.24\>  
\<43.7.25\>माहात्म्यञ्च फलञ्चापि दर्शने स्नानपानयोः।  
 अस्यास्तीरे च दानानां यत्फलं तद्वदस्व मे ॥25॥  
\</43.7.25\>  
ब्रह्मोवाच---  
\<43.7.26\>"अस्यास्तीरे पुरा ब्रह्मन्! चन्द्रः क्षीरोदसम्भवः।  
 सौवर्णं भूषणं दत्त्वा लावण्यं परमं ययौ ॥26॥  
\</43.7.26\>  
\<43.7.27\>कन्यां दत्त्वा पुरा ब्रह्मन्! कामः कामत्वमाप्तवान्।  
 धनदोऽपि धनेशत्वं स्वर्णदानादवाप्तवान् ॥27॥  
\</43.7.27\>  
\<43.7.28\>इन्द्रः षोडशदानानि स्वामिपुष्करिणीतटे।  
 कृत्वा षोडशदानानि दुर्जयानजयत् पुरा ॥28॥  
\</43.7.28\>  
\<43.7.29\>अस्मिन् गिरौ पुरा कश्चित् आगत्य ब्राह्मणोत्तमः।  
 जिज्ञासुः काव्यविन्नाम ब्रह्मज्ञानस्य मानद! ॥29॥  
\</43.7.29\>  
\<43.7.30\>स्वयमाहूय विप्रेन्द्रं ब्रह्मज्ञानमनुत्तमम्।  
 ददत् परमधर्मात्मा वाचस्पतिरभून्मुने ॥30॥  
\</43.7.30\>  
\<43.7.31\>धरण्यां नित्यसान्निध्यं वेङ्कटाद्रौ विशेषतः।  
 तस्मात्तत्रैव कार्याणि महादानानि पार्थिवैः ॥31॥  
\</43.7.31\>  
\<43.7.32\>यत्किञ्चिञ्च मुने! तस्मिन् स्वामिपुष्करिणीतटे।  
 दद्यादनुत्तमाल्ँलोकान् आप्नुयात्पुण्यकर्मणाम् ॥32॥  
\</43.7.32\>  
 %ब्रह्मकारितश्रीवेङ्कटाचलाधीशमहोत्सवप्रशंसा%  
\<43.7.33\>मासि भाद्रपदे पुण्ये शुक्लपक्षे तु चैत्रभे।  
 स्वामिपुष्करिणीतीरे देवस्य परमात्मनः ॥33॥  
\</43.7.33\>  
\<43.7.34\>उत्सवः कारितः पूर्वं मयैव प्रीतये हरेः।  
 तत्र तत्र युगे चास्य विष्णोः स्वामिसरस्तटे ॥34॥  
\</43.7.34\>  
\<43.7.35\>उत्सवान् कारयिष्यन्ति नराः पुण्यकृतोऽमलाः।  
 किञ्चिदाराधनेनैव विष्णुर्भाद्रपदोत्सवे ॥35॥  
\</43.7.35\>  
\<43.7.36\>ददाति सर्वलोकानां वरानत्यन्तदुर्लभान्।  
 उत्सवेषु च देवस्य नारायणगिरिं प्रति।  
 गच्छन्ति ये नराः पुण्यास्तेषामपि फलं श्रृणु ॥36॥  
\</43.7.36\>  
\<43.7.37\>यानि त्वादधते पदानि च मुने! नारायणाद्रिं प्रति स्तोकं स्तोकमपि द्विजा अपि जनास्तेषां फलं यच्छृणु।  
 यावद्वेङ्कटशैलमात्मगृहतस्तावत्पदानां क्रमात् प्रायश्चैव पदेपदे क्रतुफलं भूयाद्भुवि प्राणिनाम् ॥37॥  
\</43.7.37\>  
 %महोत्सवसेवार्थमागतजनाराधकपुण्यफलवर्णनम्%  
\<43.7.38\>ये सेवार्थमुपागतान् वृषगिरौ देवस्य दिव्योत्सवे यावच्छक्त्युपलालयन्ति भगवांस्तेषामभीष्टप्रदः।  
 यस्तेषामुपकारमीषदपि वा कुर्यान्न लोभादिना तस्याकल्पमवस्थितिः श्रृणु मुने!घोरे महारौरवे ॥38॥  
\</43.7.38\>  
\<43.7.39\>यः स्वामिसरसस्तीरे पुष्पोद्यानानि कारयेत्।  
 नन्दनोपवने तस्य यावत्कल्पमवस्थितिः ॥39॥  
\</43.7.39\>  
\<43.7.40\>किमनेन बहूक्तेन यः स्वामिसरसस्तटे।  
 यत्किञ्चित्कुरुते पुण्यं तस्यान्तो नैव विद्यते! ॥40॥  
\</43.7.40\>  
वामदेवः-----  
\<43.7.41\>इत्युक्त्वा भगवान् ब्रह्मा लोककृल्लोकपूजितः।  
 अन्तर्दधे तदा तस्मात् श्रुतमेतन्मया पुरा" ॥41॥  
\</43.7.41\>  
शतानन्दः-----  
\<43.7.42\>इतीरितं तन्मुनिना समस्तं श्रुत्वा महौजा जनको महात्मा।  
 प्रफुल्लनेत्रः पुलकाञ्चिताङ्गो नारायणाद्रिं प्रययौ प्रहृष्टः ॥42॥  
\<43.7.42\>  
\<43.7.43\>समाप्य यज्ञं जनको महात्मा धुरं धरित्र्याः सचिवे नियोज्य।  
 द्रष्टुं परं ब्रह्म वृषाद्रिमूर्ध्नि स्वयं ययौ मैथिलराजराजः ॥43॥  
\</43.7.43\>

 इति श्रीवामनपुराणे क्षेत्रखण्डे श्रीवेङ्कटाचलमाहात्म्ये  
 श्रीस्वामिपुष्करणीतीरकृतदानफलवर्णनं नाम  
 त्रिचत्वारिंशोऽध्यायः।  
 -------------

 अथ चतुश्चत्वारिंशोऽध्यायः  
 -------\*---------  
 %स्वामिपुष्करिणीं प्रति सार्धत्रिकोटितीर्थागमनकालनिर्णयः%  
व्यासः----

\<44.7.1\>श्रुत्वैतदथ माहात्म्यं स्वामिपुष्करिणीं प्रति।  
 जनकस्तु शतानन्दं पप्रच्छेदं मुदाऽन्वितः ॥1॥  
\</44.7.1\>  
जनकः----  
\<44.7.2\>"लोकेषु सर्वतीर्थानि कथमायान्ति तज्जले।  
 किमर्थं वा तदेतन्मे कथयस्व महामुने!" ॥2॥  
\</44.7.2\>  
शतानन्दः-----  
\<44.7.3\>पुरा भागीरथीतीरे मार्कण्डेयो महामुनिः।  
 तपः परममास्थाय स तेपे परमं तपः ॥3॥  
\</44.7.3\>  
\<44.7.4\>ध्यायन् विश्वस्य जगतः स्रष्टारं भुवनेश्वरम्।  
 ततः कालेन महता ब्रह्मा लोकपितामहः ॥4॥  
\</44.7.4\>  
\<44.7.5\>सान्निध्यमकरोत्प्रीत्या मार्कण्डेयस्य धीमतः।  
 वचनं व्याजहारेदं मार्कण्डेयं पितामहः ॥5॥  
\</44.7.5\>  
\<44.7.6\>"वरं वरय दास्यामि यमिच्छसि महामुने!"।  
मार्कण्डेयः----  
 "वरं देहि मम ब्रह्मन्! याचे श्रद्धासमन्वितः ॥6॥  
\</44.7.6\>  
\<44.7.7\>त्रैलोक्ये यानि पुण्यानि सन्ति तीर्थानि वै प्रभौ!।  
 तेषु सर्वेषु तीर्थेषु यात्रायां शक्तिरस्त्विति" ॥7॥  
\</44.7.7\>  
\<44.7.8\>तस्य तद्वचनं श्रुत्वा भगवांश्चतुराननः।  
 प्रहसन् व्याजहारेदं मार्कण्डेयं तपस्विनम् ॥8॥  
\</44.7.8\>  
ब्रह्मोवाच----  
\<44.7.9\>"लोके सर्वेषु तीर्थेषु स्नानं वर्षशतैरपि।  
 कर्तुं न शक्यते ब्रह्मन्! न मया न च शम्भुना ॥9॥  
\</44.7.9\>  
\<44.7.10\>अन्यं वक्ष्यामि ते ब्रह्मन्! उपायं मुनिसत्तम!।  
 इतो दक्षिणदिग्भागे मुने! द्विशतयोजने ॥10॥  
\</44.7.10\>  
\<44.7.11\>अस्ति श्रीवेङ्कटो नाम प्रथितः पर्वतोत्तमः।  
 द्रविडेषु महापुण्यः सेवितस्त्रिदशैर्गिरिः ॥11॥  
\</44.7.11\>  
\<44.7.12\>तस्य श्रृङ्गे सुमहति पुण्या पापविनाशिनी।  
 "स्वामिपुष्करिणी"नाम सरसी सर्वकामदा ॥12॥  
\</44.7.12\>  
\<44.7.13\>त्रैलोक्यवर्तिनां ब्रह्मन्! तीर्थानां स्वामिनी हि सा।  
 मासे तु मार्गशीर्षाख्ये द्वादश्यां पूर्वपक्षके ॥13॥  
\</44.7.13\>  
\<44.7.14\>अरुणोदयवेलायां त्रिषु लोकेषु विश्रुताः।  
 तिस्रः कोट्योऽर्धकोटीश्च तीर्थानां सुमहामते! ॥14॥  
\</44.7.14\>  
\<44.7.15\>सान्निध्यं तत्र कुर्वन्ति स्वामिपुष्करिणीजले।  
 पापं स्वेषु विनिर्मुक्तं लोकैरघसमन्वितैः ॥15॥  
\</44.7.15\>  
\<44.7.16\>निर्हरन्तीह तीर्थानि तस्यास्तीर्थसमन्वयात्।  
 मार्कण्डेय! महाभाग! भुवनत्रयवासिनाम् ॥16॥  
\</44.7.16\>  
\<44.7.17\>तीर्थानां तत्र गत्वा त्वं सेवाफलमवाप्नुहि।  
 स्वामिपुष्करिणीत्येतत् नामधेयञ्च तत्कृतम् ॥17॥  
\</44.7.17\>  
\<44.7.18\>मार्कण्डेय! समस्तानां तीर्थानां स्वामिनी यतः।  
 अन्यच्च तव वक्ष्यामि रहस्यं धर्मगोचरम् ॥18॥  
\</44.7.18\>  
\<44.7.19\>यज्ज्ञात्वा मुनिशार्दूल! ज्ञातव्यं नावशिष्यते।  
 गङ्गादिपुण्यतीर्थानि यावन्तीह महीतले ॥19॥  
\</44.7.19\>  
\<44.7.20\>यानि वा मेरुश्रृङ्गाग्रे कैलासे मन्दरोपरि।  
 पाताले सिन्धुतीरेषु तथा द्वीपान्तरेष्वपि ॥20॥  
\</44.7.20\>  
\<44.7.21\>तेषु तेषु च दानानां व्रतानां जपहोमयोः।  
 श्रुतिस्मृतिपुराणेषु विविधं श्रूयते फलम् ॥21॥  
\</44.7.21\>  
\<44.7.22\>तत्सर्वं युगपत्प्राप्तं य इच्छेन्मुनिसत्तम!।  
 समार्गशीर्षद्वादश्यां शुक्लायां नियतात्मकः ॥22॥  
\</44.7.22\>  
\<44.7.23\>वेङ्कटाद्रौ महापुण्ये स्वामिपुष्करिणीतटे।  
 कुर्यादेकतमं दानं विप्राय श्रुतशालिने ॥23॥  
\</44.7.23\>  
\<44.7.24\>विष्णुभक्ताय शान्ताय दरिद्रायाऽनसूयवे।  
 तेन सर्वेषु तीर्थेषु तद्दत्तं नात्र संशयः ॥24॥  
\</44.7.24\>  
\<44.7.25\>यानि षोडश दानानि महान्त्याहुर्मुनीश्वराः।  
 तेषामेकं तु यः कुर्यात् स्वामिपुष्करिणीतटे ॥25॥  
\</44.7.25\>  
\<44.7.26\>मार्गशीर्षे सिते पक्षे द्वादश्यां विजितेन्द्रियः।  
 तेन षोडश दानानि तीर्थेषु सकलेष्वपि।  
 मार्कण्डेय! कृतानि स्युः युगपत्तत् महाद्भुतम् ॥26॥  
\</44.7.26\>  
\<44.7.27\>"धुनर्मासे सिते पक्षे द्वादश्यामरुणोदये।  
 आयान्ति सर्वतीर्थानि स्वामिपुष्करिणीजले" ॥27॥  
\</44.7.27\>  
\<44.7.28\>इमं मंत्रं समुच्चार्य स्नातस्तत्फलमाप्नुयात्।  
 एतद् गुह्यं पुरा विष्णुः प्रोवाच भगवान् मम" ॥28॥  
\</44.7.28\>  
शतानन्दः-----९  
\<44.7.29\>इत्युक्त्वाऽन्तर्दधे ब्रह्मा मार्कण्डेयस्य पश्यतः।  
 मार्कण्डेयस्तु नृपते! विस्मयाविष्टमानसः ॥29॥  
\</44.7.29\>  
\<44.7.30\>नारायणगिरिं प्रायात् तथैव प्रीतमानसः।  
 गत्वा तस्मिन्गिरौ पुण्ये स्वामिपुष्करिणीं शुभाम् ॥30॥  
\</44.7.30\>  
\<44.7.31\>दृष्ट्वा स्नात्वाऽथ तस्या वै विपुले विमले जले।  
 तस्यास्तीरे महीपाल! भगवन्तं जनार्दनम् ॥31॥  
\</44.7.31\>  
\<44.7.32\>समभ्यर्च्य हृषीकेशं प्रसन्नेनान्तरात्मना।  
 वत्सराणां त्रयं राजन्! उवास स महीधरे ॥32॥  
\</44.7.32\>  
\<44.7.33\>प्रतिवर्षञ्च तीर्थानामागमं प्रेक्ष्य तत्तिथौ।  
 मार्कण्डेयो महीपाल! प्रसादात् शार्ङ्गधन्वनः।  
 अवाप परमानन्दं अनन्तं शाश्वतं मुनिः ॥33॥  
\</44.7.33\>  
वामदेवः------  
\<44.7.34\>"य इदं श्रावयेन्नित्यं स्वामितीर्थस्य वैभवम्।  
 श्रृणोति परया भक्त्या द्वादश्यां मार्गशीर्षके ॥34॥  
\</44.7.34\>  
\<44.7.35\>तस्य प्रसन्नो भगवान् सर्वामिष्टं प्रयच्छति।  
 एकादश्यामुपोष्यास्मिन् पर्वते वेङ्कटाह्वये ॥35॥  
\</44.7.35\>  
\<44.7.36\>द्वादश्यां मार्गशीर्षे तु पूर्वपक्षे च ये नराः।  
 स्नानं कृत्वा यथान्यायं स्वामितीर्थे समागताः ॥36॥  
\</44.7.36\>  
\<44.7.37\>प्रणमन्ति जगन्नाथं तत्तीरतलवासिनम्।  
 ते नरास्तत्प्रसादेन पापराशिं विधूय वै।  
 तत्प्रयान्ति परं धाम शाश्वतं ब्रह्मसंज्ञितम् ॥37॥  
\</44.7.37\>  
 %स्वामिपुष्करिणीतीर्थस्नानार्थं श्रीवेङ्कटाचलं प्रति जनकनृपागमनम्%  
\<44.7.38\>शास्त्राणां परमो वेदो देवानां परमो हरिः।  
 तीर्थानां परमं तीर्थं स्वामिपुष्करिणी नृप! ॥38॥  
\</44.7.38\>  
\<44.7.39\>तस्मात्त्वमपि राजेन्द्र! गत्वा नारायणाचलम्।  
 स्वामिपुष्करिणीतोये स्नात्वा नियतमानसः ॥39॥  
\</44.7.39\>  
\<44.7.40\>तत्तीरवासिनं देवं शरण्यं सर्वदेहिनाम्।  
 नारायणं समाराध्य सर्वान् कामानवाप्स्यसि" ॥40॥  
\</44.7.40\>  
श्रीवेदव्यासः-----  
\<44.7.41\>एतच्छ्रुत्वा तु जनकः शतानन्दोदितं तदा।  
 प्रहर्षमतुलं लब्ध्वा मन्त्रिभिः सहितो नृपः ॥41॥  
\</44.7.41\>  
\<44.7.42\>गत्वा वृषाचलं तीव्रं स्वामिपुष्करिणीजले।  
 स्नात्वा दृष्ट्वाऽथ देवेशं श्रीभूमिसहितं ततः ॥42॥  
\</44.7.42\>  
\<44.7.43\>तत्र स्थित्वा चिरं कालं सर्वान् कामानवाप्य च।  
 आगत्य मिथिलां राजा शशास पृथिवीमिमाम् ॥43॥  
\</44.7.43\>  
 इति श्रीवामनपुराणे क्षेत्रकाण्डे श्रीवेङ्कटाचलमाहात्म्ये स्वामिपुष्करिणीं प्रति सार्धत्रिकोटितीर्थागमन-तत्कालकृतदानफलादिवर्णनं नाम  
 चतुश्चत्वारिंशोऽध्यायः।  
 ----------------  
 इत्थं श्रीवामनपुराणे विंशप्रभृतिचतुश्चत्वारिंशपर्यन्तं पञ्चविंशअध्यायात्मकः श्रीवेङ्कटाचलमाहात्म्य परोभागः  
 समाप्तिमगमत्।  
 ------------  
 श्रीवेङ्कटाद्रिनिलयः कमलाकामुकः पुमान्।  
 अभङ्गुरविभूतिर्नः तरङ्गयतु मङ्गलम्॥  
\<44.7.44\>। ॥44॥  
\</44.7.44\>



\]
