+++
title = "श्रीवराहपुराणम्"
author = "वेदव्यासमहर्षिः"
domain = "पुराणानि"
sub-domain = "पुराणसम्बद्धपुस्तकानि"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2764"
source_url = "https://www.ebharatisampat.in/read_chapter.php?bookid=ODA0NDUwNDE2MzMzNTYy"

+++
[[श्रीवराहपुराणम्	Source: [EB](https://www.ebharatisampat.in/read_chapter.php?bookid=ODA0NDUwNDE2MzMzNTYy)]]

\[

 अथ श्रीवराहपुराणम्  
(नारायणं नमस्कृत्य नरं चैव नरोत्तमम्। देवीं सरस्वतीं चैव ततो जयमुदीरयेत् ॥)  
नमस्तस्मै वराहाय लीलयोद्धरते महीम्।  
खुरमध्यगतो यस्य मेरुः खणखणायते ॥ 1.1 ॥  
दंष्ट्राग्रेणोद्धृता गौरुदधिपरिवृता पर्वतैर्निम्नगाभिः  
साकं मृत्पिण्डवत् प्राग्बृहदुरुवपुषाऽनन्तरूपेण येन।  
सोऽयं कंसासुरारिर्मुरनरकदशास्यान्तकृत्सर्वसंस्थः  
कृष्णो विष्णुः सुरेशो नुदतु मम रिपूनादिदेवो वराहः॥ 1.2 ॥  
यः संसारार्णवे नौरिव मरणजराव्याधिनक्रोर्मिभीमे  
भक्तानां भीतिहर्ता मुरनरकदशास्यान्तकृत् कोलरूपी।  
विष्णुः सर्वेश्वरोऽयं यमिह कृतधियो लीलया प्राप्नुवन्ति  
मुक्तात्मानो नपापं भवत्तु नुदितारातिपक्षः क्षितीशः ॥ 1.3 ॥

सूत उवाच।  
यस्मिन् काले क्षितिः पूर्वं वराहवपुषा तु सा।  
उद्धृता विष्णुना भक्त्या पप्रच्छ परमेश्वरम् ॥ 1.4 ॥  
धरण्युवाच।  
कल्पे कल्पे भवानेव मां समुद्धरते विभो।  
न चाहं वेद ते मूर्तिं नादिसर्गं च केशव॥ 1.5 ॥  
वेदेषु चैव नष्टेषु मत्स्यो भूत्वा रसातलम्।  
प्रविश्य तानपाकृष्य ब्रह्मणे दत्तवानसि ॥ 1.6 ॥  
अन्यत् सुरासुरमयं त्वं समुद्रस्य मन्थने।  
धृतवानसि कौर्म्येण मन्दरं मधुसूदन ॥ 1.7 ॥  
पुनर्वाराहरूपेण मां गच्छन्तीं रसातलम् ।  
उज्जहारैकदंष्ट्रेण भगवान् वै महार्णवात्॥ 1.8 ॥  
अन्यद्धिरण्यकशिपुर्वरदानेन दर्पितः।  
आबाधमानः पृथिवीं स त्वया विनिपातितः ।  
बलिस्तु बद्धो भगवंस्त्वया वामनरूपिणा ॥ 1.9 ॥  
पुनर्निःक्षत्रिया देव त्वया चापि पुरा कृता ।  
जामदग्न्येन रामेण त्वया भूत्वाऽसकृत्प्रभो ॥ 1.10 ॥  
पुनश्च रावणो रक्षः क्षपितं क्षात्रतेजसा ।  
न च जानाम्यहं देव तव किञ्चिद्विचेष्टितम् ॥ 1.11 ॥  
उद्धृत्य मां कथं सृष्टिं सृजसे किं च सा त्वया।  
सकृद्‌ ध्रियेत कृत्वा च पाल्यते चापि केन च ॥ 1.12 ॥  
केन वा सुलभो देव जायसे सततं विभो ।  
कथं च सृष्टेरादिः स्यादवसानं कथं भवेत् ॥ 1.13 ॥  
कथं युगस्य गणना संख्याऽस्यानुचतुर्युगम् ।  
के वा विशेषास्तेष्वस्मिन् का वाऽवस्था महेश्वर ॥ 1.14 ॥  
यज्वानः के च राजानः के च सिद्धिं परां गताः ।  
एतत्सर्वं समासेन कथयस्व प्रसीद मे ॥ 1.15 ॥  
इत्युक्तः क्रोडरूपेण जहास परमेश्वरः ।  
हसतस्तस्य कुक्षौ तु जगद्धात्री ददर्श ह ॥  
रुद्रान् देवान् सवसवः सिद्धसंघान् महर्षिभिः ॥ 1.16 ॥  
सचन्द्रसूर्यग्रहसप्तलोका-  
नन्तः स्थितांस्तावदुपात्तधर्मान् ।  
इतीदृशं पश्यति सा समस्तं  
यावत्क्षितिर्वेपितसर्वगात्रा ॥ 1.17 ॥  
उन्मीलितास्यस्तु यदा महात्मा  
दृष्टो धरण्याऽमलसर्वगात्र्या ।  
तावत्स्वरूपेण चतुर्भुजेन  
महोदधौ सुप्तमथोऽन्वपश्यत् ॥ 1.18 ॥  
शेषपर्यङ्कशयने सुप्तं देवं जनार्दनम् ।  
दृष्ट्वा तन्नाभिपङ्कस्थमन्तःस्थं च चतुर्मुखम्।  
कृताञ्जलिपुटा देवी स्तुतिं धात्री जगाद ह ॥ 1.19 ॥  
धरण्युवाच।  
नमः कमलपत्राक्ष नमस्ते पीतवाससे।  
नमः सुरारिविध्वंसकारिणे परमात्मने ॥ 1.20 ॥  
शेषपर्यङ्कशपने धृतवक्षस्थलश्रिये ।  
नमस्ते सर्वदेवेश नमस्ते मोक्षकारिणे ॥ 1.21 ॥  
नमः शार्ङ्गासिचक्राय जन्ममृत्युविवर्जिते।  
नमो नाभ्युत्थितमहत्कमलासनजन्मने ॥ 1.22 ॥  
नमो विद्रुमरक्तास्यपाणिपल्लवशोभिने ।  
शरणं त्वां प्रसन्नाऽस्मि त्राहि नारीमनागसम् ॥ 1.23 ॥  
पूर्णनीलाञ्जनाकारं वाराहं ते जनार्दन।  
दृष्ट्वा भीताऽस्मि भूयोऽपि जगत् त्वद्देहगोचरम्।  
इदानीं कुरु मे नाथ दयां त्राहि महाभयात्॥ 1.24 ॥  
केशवः पातु मे पादौ जङ्घे नारायणो मम ।  
माधवो मे कटिं पातु गोविन्दो गुह्यमेव च ॥ 1.25 ॥  
नाभिं विष्णुस्तु मे पातु उदरं मधुसूदनः ।  
ऊरुं त्रिविक्रमः पातु हृदयं पातु वामनः ॥ 1.26 ॥  
श्रीधरः पातु मे कण्ठं हृषीकेशो मुखं मम ।  
पद्मनाभस्तु नयने शिरो दामोदरो मम ॥ 1.27 ॥  
एवं न्यस्य हरेर्न्यासमामानि जगती तदा ।  
नमस्ते भगवन् विष्णो इत्युक्त्वा विरराम ह ॥ 1.28 ॥  
इति श्रीवराहपुराणे भगवच्छास्त्रे प्रथमोऽध्यायः ॥ 1 ॥ 





सूत उवाच ।  
ततस्तुष्टो हरिर्भक्त्या धरण्यात्मशरीरगाम् ।  
मायां प्रकाश्य तेनैव स्थितो वाराहमूर्त्तिना ॥ 2.1 ॥  
जगाद किं ते सुश्रोणि प्रश्नमेनं सुदुर्लभम् ।  
कथयामि पुराणस्य विषयं सर्वशास्त्रतः ॥ 2.2 ॥  
पुराणानां हि सर्वेषामयं साधारणः स्मृतः ।  
श्लोकं धरणि निश्चित्य निःशेषं त्वं पुनः श्रृणु ॥ 2.3 ॥  
श्रीवराह उवाच ।  
सर्गश्च प्रतिसर्गश्च वंशो मन्वन्तराणि च ।  
वंशानुचरितं चैव पुराणं पञ्चलक्षणम् ॥ 2.4 ॥  
आदिसर्गमहं तावत् कथयामि वरानने ।  
यस्मादारभ्य देवानां राज्ञां चरितमेव च ।  
ज्ञायते चतुरंशश्च परमात्मा सनातनः ॥ 2.5 ॥  
आदावहं व्योम महत् ततोऽणुं-  
रेकैव मत्तः प्रबभूव बुद्धिः ।  
त्रिधा तु सा सत्त्वरजस्तमोभिः  
पृथक्पृथक्तत्त्वरूपैरुपेता ॥ 2.6 ॥  
तस्मिंस्त्रिकेऽहं तमसो महान् स  
सदोच्यते सर्वविदां प्रधानः ।  
उतस्मादपि क्षेत्रविदूर्जितोऽभूद्  
बभूव वुद्धिस्तु ततो बभूव ॥ 2.7 ॥  
तस्मात्तु तेभ्यो श्रवणादिहेतवस्  
ततोऽक्षमाला जगतो व्यवस्थिता ।  
भूतैर्गतैरेव च पिण्डमूर्ति-  
र्मया भद्रे विहिता त्वात्मनैव ॥ 2.8 ॥  
शून्यं त्वासीत् तत्र शब्दस्तु खं च  
तस्माद् वायुस्तत एवानु तेजः ।  
तस्मादापस्तत एवानु देवि  
मया सृष्टा भवती भूतधात्री ॥ 2.9 ॥  
योगे पृथिव्या जलवत् ततोऽपि  
सबुद्बुदं कललं त्वण्डमेव ।  
तस्मिन् प्रवृत्ते द्विगतेऽहमासी-  
दापोमयश्चात्मनात्मानमादौ ॥ 2.10 ॥  
सृष्ट्वा नारास्ता अथो तत्र चाहं  
येन स्यान्मे नाम नारायणेति ।  
कल्पे कल्पे तत्र संयामि भूयः  
सुप्तस्य मे नाभिजः स्याद् यथाद्यः ॥ 2.11 ॥  
एवंभूतस्य मे देवि नाभिपद्मे चतुर्मुखः ।  
उत्तस्थौ स मया प्रोक्तः प्रजाः सृज महामते ॥ 2.12 ॥  
एवमुक्त्वा तिरोभावं गतोऽहं सोऽपि चिन्तयन् ।  
आस्ते यावज्जगद्धात्रि नाध्यगच्छत किंचन ॥ 2.13 ॥  
तावत् तस्य महारोषो ब्रह्मणोऽव्यक्तजन्मनः।  
संभूय तेन बालः स्यादङ्के रोषात्मसंभवः ॥ 2.14 ॥  
यो रुदन् वारितस्तेन ब्रह्मणाऽव्यक्तमूर्त्तिना ।  
ब्रवीति नाम मे देहि तस्य रुद्रेति सो ददौ ॥ 2.15 ॥  
सोऽपि तेन सृजस्वेति प्रोक्तो लोकमिमं शुभे ।  
अशक्तः सोऽथ सलिले ममज्ज तपसे धृतः ॥ 2.16 ॥  
तस्मिन् सलिलमग्ने तु पुनरन्यं प्रजापतिम् ।  
ब्रह्मा ससर्ज्ज भूतेषु दक्षिणाङ्गुष्ठतो वरम् ।  
वामे चैव तथाऽङ्गुष्ठे तस्य पत्नीमथासृजत् ॥ 2.17 ॥  
स तस्यां जनयामास मनुं स्वायंभुवं प्रभुः ।  
तस्मात् संभाविता सृष्टिः प्रजानां ब्रह्मणा पुरा ॥ 2.18 ॥  
धरण्युवाच ।  
विस्तरेण ममाचक्ष्व आदिसर्गं सुरेश्वर ।  
ब्रह्मा नारायणाख्योऽयं कल्पादौ चाभवद् यथा ॥ 2.19 ॥  
श्रीभगवानुवाच ।  
ससर्ज सर्वभूतानि यथा नारायणात्मकः ।  
कथ्यमानं मया देवि तदशेषं क्षिते श्रृणु ॥ 2.20 ॥  
गतकल्पावसाने तु निशि सुप्तोत्थितः शुभे ।  
सत्त्वोद्रिक्तस्तथा ब्रह्मा शून्यं लोकमवैक्षत ॥ 2.21 ॥  
नारायणः परोऽचिन्त्यः पराणामपि पूर्वजः ।  
ब्रह्मस्वरूपी भगवाननादिः सर्वसंभवः ॥ 2.22 ॥  
इदं चोदाहरन्त्यत्र श्लोकं नारायणं प्रति ।  
ब्रह्मस्वरूपिणं देवं जगतः प्रभवाप्ययम् ॥ 2.23 ॥  
आपो नारा इति प्रोक्ता आपो वै नरसूनवः ।  
अयनं तस्य ताः पूर्वं तेन नारायणः स्मृतः ॥ 2.24 ॥  
सृष्टिं चिन्तयतस्तस्य कल्पादिषु यथा पुरा ।  
अबुद्धिपूर्वकस्तस्य प्रादुर्भूतस्तमोमयः ॥ 2.25 ॥  
तमो मोहो महामोहस्तामिस्त्रो ह्यन्धसंज्ञितः ।  
अविद्या पञ्चपर्वैषा प्रादुर्भूता महात्मनः ॥ 2.26 ॥  
पञ्चधाऽवस्थितः सर्गो ध्यायतोऽप्रतिबोधवान् ।  
बहिरन्तोऽप्रकाशश्च संवृतात्मा नगात्मकः ।  
स मुख्यसर्गो विज्ञेयः सर्गविद्भिर्विचक्षणैः ॥ 2.27 ॥  
पुनरन्यदभूत् तस्य ध्यायतः सर्गमुत्तमम्।  
तिर्यक्स्त्रोतस्तु वै यस्मात् तिर्यक्स्त्रोतस्तु वै स्मृतः ॥ 2.28 ॥  
पश्वादयस्ते विख्याता उत्पथग्राहिणस्तु ते।  
तमप्यसाधकं मत्वा तिर्यक्स्त्रोतं चतुर्मुखः ॥ 2.29 ॥  
ऊर्ध्वस्त्रोतस्त्रिधा यस्तु सात्त्विको धर्मवर्त्तनः ।  
ततोर्ध्वचारिणो देवाः सर्वगर्भसमुद्भवाः ॥ 2.30 ॥  
ते सुखप्रीतिवहुला बहिरन्तस्त्वनावृताः ।  
तस्मिन् सर्गेऽभवत् प्रीतिर्निष्पद्यन्ते प्रजास्तदा ॥ 2.30 ॥  
तदा सृष्ट्वाऽन्यसर्गं तु तदा दध्यौ प्रजापतिः ।  
असाधकांस्तु तान् मत्वा मुख्यसर्गादिसंभवान् ॥ 2.31 ॥  
ततः स चिन्तयामास अर्वाक्स्त्रोतस्तु स प्रभुः ।  
अर्वाक्स्त्रोतसि चोत्पन्ना मनुष्याः साधका मताः ॥ 2.32 ॥  
ते च प्रकाशबहुलास्तमोद्रिक्ता रजोधिकाः ।  
तस्मात् तु दुखः बहुला भूयोभूयश्च कारिणः ॥ 2.33 ॥  
इत्येते कथिताः सर्गाः षडेते सुभगे तव ।  
प्रथमो महतः सर्गस्तन्मात्राणि द्वितीयकः ॥ 2.34 ॥  
वैकारिकस्तृतीयस्तु सर्गश्चैन्द्रियकः स्मृतः ।  
इत्येष प्राकृतः सर्गः संभूतो बुद्धिपूर्वकः ॥ 2.35 ॥  
मुख्यसर्गश्चतुर्थस्तु मुख्या वै स्थावराः स्मृताः ।  
तिर्यक्स्त्रोतश्च यः प्रोक्तस्तैर्यक्स्त्रोतः स उच्यते ॥ 2.36 ॥  
तथोर्ध्वस्त्रोतसां श्रेष्ठः सप्तमः स तु मानवः ।  
अष्टमोऽनुग्रहः सर्गः सात्त्विकस्तामसश्च सः ॥ 2.37 ॥  
पञ्चैते वैकृताः सर्गाः प्राकृतास्तु त्रयः स्मृताः ।  
प्राकृतो वैकृतश्चैव कौमारो नवमः स्मृतः ॥ 2.38 ॥  
इत्येते वै समाख्याता नव सर्गाः प्रजापतेः ।  
प्राकृता वैकृताश्चैव जगतो मूलहेतवः ।  
इत्येते कथिताः सर्गाः किमन्यच्छ्रोतुमिच्छसि ॥ 2.39 ॥  
धरण्युवाच ।  
नवधा सृष्टिरुत्पन्ना ब्रह्मणोऽव्यक्तजन्मनः ।  
कथं सा ववृधे देव एतन्मे कथयाच्युत ॥ 2.40 ॥  
श्रीवराह उवाच ।  
प्रथमं ब्रह्मणा सृष्टा रुद्राद्यास्तु तपोधनाः।  
सनकादयस्ततः सृष्टा मरीच्यादय एव च ॥ 2.41 ॥  
मरीचिरत्रिश्च तथा अङ्गिराः पुलहः क्रतुः ।  
पुलस्त्यश्च महातेजाः प्रचेता भृगुरेव च ।  
नारदो दशमश्चैव वसिष्ठश्च महातपाः ॥ 2.42 ॥  
सनकादयो निवृत्त्याख्ये तेन धर्मे प्रयोजिताः ।  
प्रवृत्त्याख्ये मरीच्याद्या मुक्त्वैकं नारदं मुनिम् ॥ 2.43 ॥  
योऽसौ प्रजापतिस्त्वाद्यो दक्षिणाङ्गुष्ठसंभवः ।  
तस्यादौ तत्र वंशेन जगदेतच्चराचरम् ॥ 2.44 ॥  
देवाश्च दानवाश्चैव गन्धर्वोरगपक्षिणः ।  
सर्वे दक्षस्य कन्यासु जाताः परमधार्मिकाः ॥ 2.45 ॥  
योऽसौ रुद्रेति विख्यातः पुत्रः क्रोधसमुद्भवः ।  
भ्रुकुटीकुटिलात् तस्य ललाटात् परमेष्ठिनः ॥ 2.46 ॥  
अर्द्धनारीनरवपुः प्रचण्डोऽतिभयंकरः ।  
विभजात्मानमित्युक्तो ब्रह्मणाऽन्तर्दधे पुनः ॥ 2.47 ॥  
तथोक्तोऽसौ द्विधा स्त्रीत्वं पुरुषत्वं चकार सः ।  
बिभेद पुरुषत्वं च दशधा चैकधा च सः ।  
ततस्त्वेकादश ख्याता रुद्रा ब्रह्मसमुद्भवाः ॥ 2.48 ॥  
अयमुद्देशतः प्रोक्तो रुद्रसर्गो मयाऽनघे ।  
इदानीं युगमाहात्म्यं कथयामि समासतः ॥ 2.49 ॥  
कृतं त्रेता द्वापरश्च कलिश्चेति चतुर्युगम् ।  
एतस्मिन् ये महासत्त्वा राजानो भूरिदक्षिणाः ।  
देवासुराश्च यं चक्रुर्धर्मं कर्म च तच्छृणु ॥ 2.50 ॥  
आसीत् प्रथमकल्पे तु मनुः स्वायंभुवः पुरा ।  
तस्य पुत्रद्वयं जज्ञे अतिमानुषचेष्टितम्।  
प्रियव्रतोत्तानपादनामानं धर्मवत्सलम् ॥ 2.51 ॥  
तत्र प्रियव्रतो राजा महायज्वा तपोबलः ।  
स चेष्ट्वा विविधैर्यज्ञैर्विपुलैर्भूरिदक्षिणैः ॥ 2.52 ॥  
सप्तद्वीपेषु संस्थाप्य भरतादीन् सुतान् निजान् ।  
स्वयं विशालां वरदां गत्वा तेपे महत् तपः ॥ 2.53 ॥  
तस्मिन् स्थितस्य तपसि राज्ञो वै चक्रवर्त्तिनः ।  
उपेयान्नारदस्तत्र दिदृक्षुर्धर्मचारिणम् ॥ 2.54 ॥  
स दृष्ट्वा नारदं व्योम्नि ज्वलद्भास्करतेजसम् ।  
अभ्युत्थानेन राजेन्द्र उत्तस्थौ हर्षितस्तदा ॥ 2.55 ॥  
तस्यासनं च पाद्यं च सम्यक् तस्य निवेद्य वै ।  
स्वागतादिभिरालापैः परस्परमवोचताम् ।  
कथान्ते नारदं राजा पप्रच्छ ब्रह्मवादिनम् ॥ 2.56 ॥  
प्रियव्रत उवाच ।  
भगवन् किञ्चिदाश्चर्यमेतस्मिन् कृतसंज्ञिते ।  
युगे दृष्टं श्रुतं वाऽपि तन्मे कथय नारद ॥ 2.57 ॥  
नारद उवाच ।  
आश्चर्यमेकं दृष्टं मे तच्छृणुष्व प्रियव्रत ।  
ह्यस्तनेऽहनि राजेन्द्र श्वेताख्यं गतवानहम् ।  
द्वीपं तत्र सरो दृष्टं फुल्लपङ्कजमालिनम् ॥ 2.58 ॥  
सरसस्तस्य तीरे तु कुमारीं पृथुलोचनाम् ।  
दृष्ट्वाऽहं विस्मयापन्नस्तां कन्यामायतेक्षणाम् ॥ 2.59 ॥  
पृष्टवानस्मि राजेन्द्र तदा मधुरभाषिणीम् ।  
काऽसि भद्रे कथं वाऽसि किं वा कार्यमिह त्वया ।  
कर्त्तव्यं चारुसर्वाङ्गि तन्ममाचक्ष्व शोभने ॥ 2.60 ॥  
एवमुक्ता मया सा हि मां दृष्ट्वाऽनिमिषेक्षणा ।  
स्मृत्वा तूष्णीं स्थिता यावत् तावन्मे ज्ञानमुत्तमम् ॥ 2.61 ॥  
विस्मृतं सर्ववेदाश्च सर्वशास्त्राणि चैव ह ।  
योगशास्त्राणि शिक्षाश्च वेदानां स्मृतयस्तथा ॥ 2.62 ॥  
सर्वं दृष्ट्वैव मे राजन् कुमार्याऽपहृतं क्षणात् ।  
ततोऽहं विस्मयार्विष्टश्चिन्ताशोकसमन्वितः ॥ 2.63 ॥  
तामेव शरणं गत्वा यावत् पश्यामि पार्थिव ।  
तावद् दिव्यः पुमांस्तस्याः शरीरे समदृश्यत ॥ 2.64 ॥  
तस्यापि पंसो हृदये त्वपरस्तस्य चोरसि ।  
अन्यो रक्तेक्षणः श्रीमान् द्वादशादित्यसन्निभः ॥ 2.65 ॥  
एवं दृष्ट्वा पुमांसोऽत्र त्रयः कन्याशरीरगाः ।  
क्षणेन तत्र कन्यैका न तान् पश्यामि सुव्रत ॥ 2.66 ॥  
ततः पृष्टा मया देवी सा कुमारी कथं मम ।  
वेदा नष्टा ममाचक्ष्व भद्रे तन्नाशकारणम् ॥ 2.67 ॥  
कन्योवाच ।  
माताऽहं सर्ववेदानां सावित्री नाम नामतः ।  
मां न जानासि येन त्वं ततो वेदा हृतास्तव ॥ 2.68 ॥  
एवमुक्ते तया राजन् विस्मयेन तपोधन ।  
पृष्टा क एते पुरुषा एतत्कथय शोभने ॥ 69 ॥  
कन्योवाच  
य एष मच्छरीरस्थः सर्वाङ्गैश्चारुलोचनः ।  
एष ऋग्वेदनामा तु देवो नारायणः स्वयम् ।  
वह्निभूतो दहत्याशु पापान्युच्चारणादनु ॥ 2.70 ॥  
एतस्य हृदये योऽयं दृष्ट आसीत् त्वयात्मजः ।  
स यजुर्वेदरूपेण स्थितो ब्रह्मा महाबलः ॥ 2.71 ॥  
तस्याप्युरसि संविष्टो य एष शुचिरुज्ज्वलः ।  
स सामवेदनामा तु रुद्ररूपी व्यवस्थितः ।  
एष आदित्यवत् पापान्याशु नाशयते स्मृतः ॥ 2.72 ॥  
एते त्रयो महावेदा ब्रह्मन् देवास्त्रयः स्मृताः ।  
एते वर्णा अकाराद्याः सवनान्यत्र वै द्विज ॥ 2.73 ॥  
एतत्सर्वं समासेन कथितं ते द्विजोत्तम ।  
गृहाण वेदान् शास्त्राणि सर्वज्ञत्वं च नारद ॥ 2.74 ॥  
एतस्मिन् वेदसरसि स्नानं कुरु महाव्रत ।  
कृते स्नानेऽन्यजन्मीयं येन स्मरसि सत्तम ॥ 2.75 ॥  
एवमुक्त्वा तिरोभावं गता कन्या नराधिप ।  
अहं तत्र कृतस्नानस्त्वां दिदृक्षुरिहागतः ॥ 2.76 ॥  
॥ इति श्रीवराहपुराणे भगवच्छास्त्रे द्वितीयोऽध्यायः ॥ 2 ॥






 प्रियव्रत उवाच ।  
 अन्यस्मिन् भगवन् जन्मन्यासीद् यत् तद् विचेष्टितम् ।  
 सर्वं कथय देवर्षे महत् कौतूहलं हि मे ॥ 3.1 ॥  
 नादरद उवाच ।  
स्नातस्य मम राजेन्द्र तस्मिन् वेदसरस्यथ ।  
सावित्र्याश्च वचः श्रुत्वा तस्मिन् जन्मसहस्त्रकम् ।  
स्मरणं तत्क्षणाज्जातं श्रृणु जन्मान्तरं मम ॥ 3.2 ॥  
अस्त्यवन्तीपुरं राजंस्तत्राहं प्राग् द्विजोत्तमः ।  
नाम्ना सारस्वतः पूर्वं वेदवेदाङ्गपारगः ॥ 3.3 ॥  
बहुभृत्यपरीवारो बहुधान्यश्च पार्थिव ।  
अन्यस्मिन् कृतसंज्ञे तु युगे परमबुद्धिमान् ॥ 3.4 ॥  
ततो ध्यातं मयैकान्ते किमनेन करोम्यहम् ।  
द्वन्द्वेन सर्वमेतद्धि न्यस्त्वा पुत्रेषु याम्यहम् ।  
तपसे धृतसंकल्पः सरः सारस्वतं द्रुतम् ॥ 3.5 ॥  
एवं चिन्त्य मया इष्टः कर्मकाण्डेन केशवः ।  
श्राद्धैश्च पितरो देवा यज्ञैश्चान्ये तथा जनाः ॥ 3.6 ॥  
ततोऽहं निर्गतो राजंस्तपसे धृतमानसः ।  
सारस्वतं नाम सरो यदेतत् पुष्करं स्मृतम् ॥ 3.7 ॥  
तत्र गत्वा मया विष्णुः पुराणः पुरुषः शिवः ।  
आराधितो मया भक्त्या जपं नारायणात्मकम् ॥ 3.8 ॥  
ब्रह्मपारमयं राजन् जपता परमं स्तवम् ।  
ततो मे भगवांस्तुष्टः प्रत्यक्षत्वं जगाम ह ॥ 3.9 ॥  
 प्रियव्रत उवाच ।  
कीदृशं ब्रह्मपारं तु श्रोतुमिच्छामि सत्तम ।  
कथयस्व प्रसादेन देवर्षे सुप्रसन्नधीः ॥ 3.10 ॥  
 नारद उवाच ।  
परं पराणाममृतं पुराणं  
पारं परं विष्णुमनन्तवीर्यम् ।  
नमामि नित्यं पुरुषं पुराणं  
परायणं पारगतं पराणाम् ॥ 3.11 ॥  
पुरातनं त्वप्रतिमं पुराणं  
परापरं पारगमुग्रतेजसम् ।  
गम्भीरगम्भीरधियां प्रधानं  
नतोऽस्मि देवं हरिमीशितारम् ॥ 3.12 ॥  
परात्परं चापरमं प्रधानं  
परास्पदं शुद्धपदं विशालम् ।  
परात्परेशं पुरुषं पुराणं  
नारायणं स्तौमि विशुद्धभावः ॥ 3.13 ॥  
पुरा पुरं शून्यमिदं ससर्ज्ज  
तदा स्थितत्वात् पुरुषः प्रधानः ।  
जने प्रसिद्धः शरणं ममास्तु  
नारायणो वीतमलः पुराणः ॥ 3.14 ॥  
पारं परं विष्णुमपाररूपं  
पुरातनं नीतिमतां प्रधानम् ।  
धृतक्षमं शान्तिधरं क्षितीशं  
शुभं सदा स्तौमि महानुभावम् ॥ 3.15 ॥  
सहस्त्रमूर्धानमनन्तपाद-  
मनेकबाहुं शशिसूर्यनेत्रम् ।  
क्षराक्षरं क्षीरसमुद्रनिद्रं

नारायणं स्तौम्यमृतं परेशम् ॥ 3.16 ॥  
त्रिवेदगम्यं त्रिनवैकमूर्तिं  
त्रिशुक्लसंस्थं त्रिहुताशभेदम् ।  
त्रितत्त्वलक्ष्यं त्रियुगं त्रिनेत्रं  
नमामि नारायणमप्रमेयम् ॥ 3.17 ॥  
कृते सितं रक्ततनुं तथा च  
त्रेतायुगे पूततनुं पुराणम् ।  
तथा हरिं द्वापरतः कलौ च

कृष्णीकृतात्मानमथो नमामि ॥ 3.18 ॥  
ससर्ज यो वक्त्रत एव विप्रान्  
भुजान्तरे क्षत्रमथोरुयुग्मे ।  
विशः पदाग्रेषु तथैव शूद्रान्  
नमामि तं विश्वतनुं पुराणम् ॥ 3.19 ॥  
परात्परं पारगतं प्रमेयं  
युधांपतिं कार्यत एव कृष्णम्।  
गदासिचर्मण्यभृतोत्थपाणिं  
नमामि नारायणमप्रमेयम् ॥ 3.20 ॥  
इति स्तुतो देववरः प्रसन्नो  
जगाद मां नीरदतुल्यघोषः ।  
वरं वृणीष्वेत्यसकृत् ततोऽहं  
तस्यैव देहे लयमिष्टवांश्च ॥ 3.21 ॥  
इति श्रुत्वा वचो मह्यं देवदेवः सनातनः ।  
उवाच प्रकृतिं विप्र संसरस्वाक्षयामिमाम् ॥ 3.22 ॥  
ब्रह्मणो युगसाहस्त्रं तत्ते तस्मात् समुद्भवः ।  
भविता ते तथा नाम दास्यते संप्रयोजनम् ॥ 3.23 ॥  
नारं पानीयमित्युक्तं तं पितॄणां सदा भवान् ।  
ददाति तेन ते नाम नारदेति भविष्यति ॥ 3.24 ॥  
एवमुक्त्वा गतो देवः सद्योऽदर्शनमुच्चकैः ।  
अहं कलेवरं त्यक्त्वा कालेन तपसा तदा ॥ 3.25 ॥  
ब्रह्मणोऽङ्गे लयं प्राप्तस्तदोत्पत्तिं च पार्थिव ।  
दिवसे तु पुनः सृष्टो दशभिस्तनयैः सह ॥ 3.26 ॥  
दिनादिर्यो हि देवस्य ब्रह्मणोऽव्यक्तजन्मनः ।  
स सृष्ट्यादिः समस्तानां देवादीनां न संशयः ॥ 3.27 ॥  
सर्वस्य जगतः सृष्टिरेषैव प्रभुधर्मतः ।  
एतन्मे प्राकृतं जन्म यन्मां पृच्छसि पार्थिव ॥ 3.28 ॥  
तस्मान्नारायणं ध्यात्वा प्राप्तोऽस्मि परतो नृप ।


तस्मात् त्वमपि राजेन्द्र भव विष्णुपरायणः ॥ 3.29 ॥  
॥ इति श्रीवराहपुराणे भगवच्छास्त्रे तृतीयोऽध्यायः ॥ 3 ॥





धरण्युवाच ।  
योऽसौ नारायणो देवः परमात्मा सनातनः ।  
भगवन् सर्वभावेन उताहो नेति शंस मे ॥ 4.1 ॥  
श्रीवराह उवाच ।  
मत्स्यः कूर्मो वराहश्च नरसिंहोऽथ वामनः ।  
रामो रामश्च कृष्णश्च बुद्धः कल्की च ते दश ॥ 4.2 ॥  
इत्येताः कथितास्तस्य मूर्त्तयो भूतधारिणि ।  
दर्शनं प्राप्तुमिच्छूनां सोपानानीव शोभते ॥ 4.3 ॥  
यत् तस्य परमं रूपं तन्न पश्यन्ति देवताः ।  
अस्मदादिस्वरूपेण पूरयन्ति ततो धृतिम् ॥ 4.4 ॥  
ब्रह्मा भगवतो मूर्त्या रजसस्तमसस्तथा ।  
याभिः संस्थाप्यते विश्वं स्थितौ संचाल्यते च ह ॥ 4.5 ॥  
त्वमेका तस्य देवस्य मूर्तिराद्या धराधरे ।  
द्वितीया सलिलं मूर्तिस्तृतीया तैजसी स्मृता ॥ 4.6 ॥  
चतुर्थी वायुमूर्तिः स्यादाकाशाख्या तु पञ्चमी ।  
एतास्तु मूरत्यस्तस्य क्षेत्रज्ञत्वं हि मद्धियाम् ।  
मूर्त्तित्रयं तथा तस्य इत्येताश्चाष्टमूर्तयः ॥ 4.7 ॥  
आभिव्यप्तिमिदं सर्वं जगन्नारायणेन ह ।  
इत्येतत् कथितं देवि किमन्यच्छ्रोतुमिच्छसि ॥ 4.8 ॥  
धरण्युवाच ।  
नारदेनैवमुक्तस्तु तदा राजा प्रियव्रतः ।  
कृतवान् किं ममाचक्ष्व प्रसादात् परमेश्वर ॥ 4.9 ॥  
श्रीवराह उवाच ।  
भवतीं सप्तधा कृत्वा पुत्राणां च प्रदाय सः ।  
प्रियव्रतस्तपस्तेपे नारदाच्छ्रुतविस्मयः ॥ 4.10 ॥  
नारायणात्मकं ब्रह्म परं जप्त्वा स्वयंभुवः ।  
ततस्तुष्टमनाः पारं परं निर्वाणमाप्तवान् ॥ 4.11 ॥  
श्रृणु चान्यद् वरारोहे यद् वृत्तं परमेष्ठिनः ।  
आराधनाय यततः पुराकाले नृपस्य ह ॥ 4.12 ॥  
आसीदश्वशिरा नाम राजा परमधार्मिकः ।  
सोऽश्वमेधेन यज्ञेन यष्ट्वा सुबहुदक्षिणः ॥ 4.13 ॥  
स्नातश्चावभृथे सोऽथ ब्राह्मणैः परिवारितः ।  
यावदास्ते स राजर्षिस्तावद् योगिवरो मुनिः ।  
आययौ कपिलः श्रीमान् जैगीषव्यश्च योगिराट् ॥ 4.14 ॥  
ततस्त्वरितमुत्थाय स राजा स्वागतक्रियाम् ।  
चकार परया युक्तः स मुदा राजसत्तमः ॥ 4.15 ॥  
तावर्च्चितावासनगौ दृष्ट्वा राजा महाबलः ।  
पप्रच्छ तौ तिग्मधियौ योगज्ञौ स्वेच्छयागतौ ॥ 4.16 ॥  
भवन्तौ संशयं विप्रौ पृच्छामि पुरुषोत्तमौ ।  
कथमाराधयेद् देवं हरिं नारायणं परम् ॥ 4.17 ॥  
विप्रावूचतुः ।  
क एष प्रोच्यते राजंस्त्वया नारायणो गुरुः ।  
आवां नारायणौ द्वौ तु त्वत्प्रत्यक्षगतौ नृप ॥ 4.18 ॥  
अश्वशिरा उवाच ।  
भवन्तौ ब्राह्मणौ सिद्धौ तपसा दग्धकिल्बिषौ ।  
कथं नारायणावावामिति वाक्यमथेरितम् ॥ 4.19 ॥  
शङ्खचक्रगदापाणिः पीतवासा जनार्दनः ।  
गरुडस्थो महादेवः कस्तस्य सदृशो भुवि ॥ 4.20 ॥  
तस्य राज्ञो वचः श्रुत्वा तौ विप्रौ संशितव्रतौ ।  
जहसतुः पश्य विष्णुं राजन्निति जजल्पतुः ॥ 4.21 ॥  
एवमुक्त्वा स कपिलः स्वयं विष्णुर्बभूव ह ।  
जैगीषव्यश्च गरुडस्तत्क्षणात् समजायत ॥ 4.22 ॥  
ततो हाहाकृतं त्वासीत् तत्क्षणाद् राजमण्डलम् ।  
दृष्ट्वा नारायणं देवं गरुडस्थं सनातनम् ॥ 4.23 ॥  
कृताञ्जलिपुटो भूत्वा ततो राजा महायशाः ।  
उवाच शाम्यतां विप्रौ नायं विष्णुरथेदृशः ॥ 4.24 ॥  
यस्य ब्रह्मा समुत्पन्नो नाभिपङ्कजमध्यतः ।  
तस्माच्च ब्रह्मणो रुद्रः स विष्णुः परमेश्वरः ॥ 4.25 ॥  
इति राजवचः श्रुत्वा तदा तौ मुनिपुंगवौ ।  
चक्रतुः परमां मायां योगमायां विशेषतः ॥ 4.26 ॥  
कपिलः पद्मनाभस्तु जैगीषव्यः प्रजापतिः ।  
कमलस्थो बभौ ह्रस्वस्तस्य चाङ्के कुमारकः ॥ 4.27 ॥  
ददर्श राजा रक्ताक्षं कालानलसमद्युतिम् ।  
नेत्थं भवति विश्वेशो मायैषा योगिनां सदा ।  
सर्वव्यापी हरिः श्रीमानिति राजा जगाद ह ॥ 4.28 ॥  
ततो वाक्यावसाने तु तस्य राज्ञो हि संसदि ।  
मशका मत्कुणा यूका भ्रमराः पक्षिणोरगाः ॥ 4.29 ॥  
अश्वा गावो द्विपाः सिंहा व्याघ्रा गोमायवो मृगाः ।  
अन्येऽपि पशवः कीटा ग्राम्यारण्याश्च सर्वशः ।  
दृश्यन्ते राजभवने कोटिशो भूतधारिणि ॥ 4.30 ॥  
तं दृष्ट्वा भूतसंघातं राजा विस्मितमानसः ।  
यावच्चिन्तयते किं स्यादेतदित्यवगम्य च ।  
जैगीषव्यस्य माहात्म्यं कपिलस्य च धीमतः ॥ 4.31 ॥  
कृताञ्जलिपुटो भूत्वा स राजाऽश्वशिरास्तदा ।  
पप्रच्छ तावृषी भक्त्या किमिदं द्विजसत्तमौ ॥ 4.32 ॥  
द्विजावूचतुः ।  
आवां पृष्टौ त्वया राजन् कथं विष्णुरिहेज्यते ।  
प्राप्यते वा महाराज तेनेदं दर्शितं तव ॥ 4.33 ॥  
सर्वज्ञस्य गुणा ह्येते ये राजंस्तव दर्शिताः ।  
स च नारायणो देवः सर्वज्ञः कामरूपवान् ॥ 4.34 ॥  
सौम्यस्तु संस्थितः क्वापि प्राप्यते मनुजैः किल ।  
आराधनेन चैतस्य वाक्यमर्थवदिष्यते ॥ 4.35 ॥  
किन्तु सर्वशरीरस्थः परमात्मा जगत्पतिः ।  
स्वदेहे दृश्यते भक्त्या नैकस्थानगतस्तु सः ॥ 4.36 ॥  
अतोऽर्थं दर्शितं रूपं देवस्य परमात्मनः ।  
आवयोस्तव राजेन्द्र प्रतीतिः स्याद् यथा तव ।  
एवं सर्वगतो विष्णुस्तव देहे जनेश्वर ॥ 4.37 ॥  
मन्त्रिणां भृत्यसङ्घस्य सुराद्या ये प्रदर्शिताः ।  
पशवः कीटसङ्घाश्च तेऽपि विष्णुमया नृप ॥ 4.38 ॥  
भावनां तु दृढां कुर्याद् यथा सर्वगतो हरिः ।  
नान्यत् तत् सदृशं भूतमिति भावेन सेव्यते ॥ 4.39 ॥  
एष ते ज्ञानसद्भावस्तव राजन् प्रकीर्तितः ।  
परिपूर्णेन भावेन स्मरन् नारायणं हरिम् ॥ 4.40 ॥  
परिपूर्णेन बावेन स्मर नारायणं गुरुम् ।  
पुष्पोपहारैर्धूपैश्च ब्राह्मणानां च तर्पणैः ।  
ध्यानेन सुस्थितेनाशु प्राप्यते परमेश्वरः ॥ 4.41 ॥  
॥ इति श्रीवराहपुराणे भगवच्छास्त्रे चतुर्थोऽध्यायः ॥ 4 ॥





अश्वशिरा उवाच ।  
भवन्तौ मम संदेहमेकं छेत्तुमिहार्हतः ।  
येन छिन्नेन जायेत मम संसारविच्युतिः ॥ 5.1 ॥  
एवमुक्ते नृपतिना तदा योगिवरो मुनिः ।  
कपिलः प्राह धर्मात्मा राजानं यजतां वरम् ॥ 5.2 ॥  
कपिल उवाच ।  
कस्ते मनसि संदेहो राजन् परमधार्मिक ।  
छिन्दामि येन तच्छ्रुत्वा ब्रूहि यत्तेऽभिवाञ्छितम् ॥ 5.3 ॥  
राजोवाच ।  
कर्मणा प्राप्यते मोक्ष उताहो ज्ञानिना मुने ।  
एतन्मे संशयं छिन्धि यदि मेऽनुग्रहः कृतः ॥ 5.4 ॥  
कपिल उवाच ।  
इमं प्रश्नं महाराज पुरा पृष्टो बृहस्पतिः ।  
रैभ्येण ब्रह्मपुत्रेण राज्ञा च वसुना पुरा ।  
वसुरासीन्नृपश्रेष्ठो विद्वान् दानपतिः पुरा ॥ 5.5 ॥  
चाक्षुषस्य मनोः काले ब्रह्मणोऽन्वयवर्द्धनः ।  
वसुश्च ब्रह्मणः सद्म गतवांस्तद्दिदृक्षया ॥ 5.6 ॥  
पथि चैत्ररथं दृष्ट्वा विद्याधरवरं नृप ।  
अपृच्छच्च वसुः प्रीत्या ब्रह्मणोऽवसरं प्रभो ॥ 5.7 ॥  
सोऽब्रवीद् देवसमितिर्वर्तते ब्रह्मणो गृहे ।  
एवं श्रुत्वा वसुस्तस्थौ द्वारि ब्रह्मौकसस्तदा ।  
तावत् तत्रैव रैभ्यस्तु आजगाम महातपाः ॥ 5.8 ॥  
स राजा प्रीतमनसा वसुः संपूर्णमानसः ।  
उवाच पूजयित्वाग्रे क्व प्रयातोऽसि वै मुने ॥ 5.9 ॥  
रैभ्य उवाच ।  
अहं बृहस्पतेः पार्श्वे आगतोऽस्मि महानृप ।  
किञ्चित्कार्यान्तरं प्रष्टुमहं देवपुरोहितम् ॥ 5.10 ॥  
एवं वदति रैभ्ये तु ब्रह्मणस्तन्महत्सदः ।  
उत्तस्थौ स्वानि धिष्ण्यानि गता देवगणाः प्रभो ॥ 5.11 ॥  
तावद् बृहस्पतिस्तत्र रैभ्येण सह संविदम् ।  
कृत्वा स्वधिष्ण्यमगमद् वसुना च सुपूजितः ॥ 5.12 ॥  
रैभ्य आङ्गिरसो राजा वसुश्चोपविवेश ह ।  
उपविष्टेषु राजेन्द्र तेषु तेष्वपि सोऽब्रवीत् ॥ 5.13 ॥  
बृहस्पतिर्देवगुरू रैभ्यं वचनमन्तिके ।  
किं करोमि महाभाग वेदवेदाङ्गपारग ॥ 5.14 ॥  
रैभ्य उवाच ।  
बृहस्पते कर्मणा किं प्राप्यते ज्ञानिनाऽथवा ।  
मोक्ष एतन्ममाचक्ष्व पृच्छतः संशयं प्रभो ॥ 5.15 ॥  
बृहस्पतिरुवाच ।  
यत्किंचित् कुरुते कर्म पुरुषः साध्वसाधु वा ।  
सर्वं नारायणे न्यस्य कुर्वन् नैव च लिप्यते ॥ 5.16 ॥  
श्रूयते च द्विजश्रेष्ठ संवादो विप्रलुब्धयोः ।  
आत्रेयो ब्राह्मणः कश्चिद् वेदाभ्यासरतो मुनिः ॥ 5.17 ॥  
वसत्यविरतं प्रातःस्नायी त्रिषवणे रतः ।  
नाम्ना संयमनः पूर्वमेकस्मिन् दिवसे नदीम् ।  
धर्मारण्ये गतः स्नातुं धन्यां भागीरथीं शुभाम् ॥ 5.18 ॥  
तत्रासीनं महायूथं हरिणानां विचक्षणः ।  
लुब्धो निष्ठुरको नाम धनुःपाणिः कृतान्तवत् ।  
आययौ तं जिघांसुः स धनुष्यायोज्य सायकम् ॥ 5.19 ॥  
ततः संयमनो विप्रो दृष्ट्वा तं मृगयारतम् ।  
वारयामास मा भद्र जीवघातमिमं कुरु ॥ 5.20 ॥  
एतच्छ्रुत्वा वचो व्याधः स्मितपूर्वमिदं वचः ।  
उवाच नाहं हिंसामि पृथग्जीवं द्विजोत्तम ॥ 5.21 ॥  
परमात्मा त्वयं भूतैः क्रीडते भगवान् स्वयम् ।  
कृता मृदा बलीवर्द्दास्तद्वदेतन्न संशयः ॥ 5.22 ॥  
अहे भावः सदा ब्रह्मन्नविद्येयं मुमुक्षुणाम् ।  
यात्राप्राणरतं सर्वं जगदेतद् विचेष्टितम् ।  
तत्राहमिति यः शब्दः स साधुत्वं न गच्छति ॥ 5.23 ॥  
इत्याकर्ण्य स विप्रेन्द्रो द्विजः संयमनस्तदा ।  
विस्मयेनाब्रवीद् वाक्यं लुब्धं निष्ठुरकं द्विजः ॥ 5.24 ॥  
किमेतदुच्यते भद्र प्रत्यक्षं हेतुमद्वचः ।  
ततः श्रुत्वा मुनेर्विप्रं लुब्धकः प्राह धर्मवित् ।  
कुत्वा लोहमयं जालं तस्याधो ज्वलनं ददौ ॥ 5.25 ॥  
दत्त्वा वह्निं द्विजं प्राह ज्वाल्यतां काष्ठसचयः ।  
ततो विप्रो मुखेनाग्निं प्रज्वाल्य विरराम ह ॥ 5.26 ॥  
ज्वलिते तु पुनर्वह्नौ तं जालं लोहसंभवम् ।  
पृथक्पृथक् सहस्त्राणि निन्येऽन्तर्जालकैर्द्विज ।  
एकस्थानगतस्यापि वह्नेरायसजालकैः ॥ 5.27 ॥  
ततो लुब्धोऽब्रवीद्विप्रमेकां ज्वालां महामुने ।  
गृहाण येन शेषाणां करिष्यामीह नाशनम् ॥ 5.28 ॥  
एवमुक्त्वा हुताशे तु तोयपूर्णं घटं द्रुतम् ।  
चिक्षेप सहसा वह्निः प्रशशामाशु पूर्ववत् ॥ 5.29 ॥  
ततोऽब्रवील्लुब्धकस्तु ब्राह्मणं तं तपोधनम् ।  
भगवन् या त्वया ज्वाला गृहोतासीद्धुताशनात् ।  
प्रयच्छ येन मार्गाणि मांसान्यानाय्य भक्षये ॥ 5.30 ॥  
एवमुक्तस्तदा विप्रो यावदायसजालकम् ।  
पश्यत्येव न तत्राग्निर्मूलनाशे गतः क्षयम् ॥ 5.31 ॥  
ततो विलक्षभावेन ब्राह्मणः शंसितव्रतः ।  
तूष्णींभूतस्थितस्तावल्लुब्धको वाक्यमब्रवीत् ॥ 5.32 ॥  
एतस्मिञ्ज्वलितो वह्निर्बहुशाखश्च सत्तम ।  
मूलनाशे भवेन्नाशस्तद्वदेतदपि द्विज ॥ 5.33 ॥  
आत्मा स प्रकृतिस्थश्च भूतानां संश्रयो भवेत् ।

भूय एषा जगत्सृष्टिस्तत्रैव जगतो भवेत् ॥ 5.34 ॥  
पिण्डग्रहणधर्मेण यदस्य विहितं व्रतम् ।  
तत्तदात्मनि संयोज्य कुर्वाणो नावसीदति ॥ 5.35 ॥  
एवमुक्ते तु व्याधेन ब्राह्मणे राजसत्तम ।  
पुष्पवृष्टिरथाकाशात् तस्योपरि पपात ह ॥ 5.36 ॥  
विमानानि च दिव्यानि कामगानि महान्ति च ।  
बहुरत्नानि मुख्यानि ददृशे ब्राह्मणोत्तमः ॥ 5.37 ॥  
तेषु निष्ठुरकं लुब्धं सर्वेषु समवस्थितम् ।  
ददृशे ब्राह्मणस्तत्र कामरूपिणमुत्तमम् ॥ 5.38 ॥  
अद्वैतवासनासिद्धं योगाद् बहुशरीरकम् ।  
दृष्ट्वा विप्रो मुदा युक्तः प्रययौ निजमाश्रमम् ॥ 5.39 ॥  
एवं ज्ञानवतः कर्म्म कुर्वतोऽपि स्वजातिकम् ।  
भवेन्मुक्तिर्द्विजश्रेष्ठ रैभ्य राजन् वसो ध्रुवम् ॥ 5.40 ॥  
एवं तौ संशयच्छेदं प्राप्तौ रैभ्यवसू नृप ।  
बृहस्पतेस्ततो धिष्ण्याज्जग्मतुर्निजमाश्रमम् ॥ 5.41 ॥  
तस्मात् त्वमपि राजेन्द्र देवं नारायणं प्रभुम् ।  
अभेदेन स्वदेहस्थं पश्यन्नाराधय प्रभुम् ॥ 5.42 ॥  
कपिलस्य वचः श्रुत्वा स राजाऽश्वशिरा विभुः ।  
ज्येष्ठं पुत्रं समाहूय धन्यं स्थूलशिराह्वयम् ।  
अभिषिच्य निजे राज्ये स राजा प्रययौ वनम् ॥ 5.43 ॥  
नैमिषाख्यं वरारोहे तत्र यज्ञतनुं गुरुम् ।  
तपसाराधयामास यज्ञमूर्तिं स्तवेन च ॥ 5.44 ॥  
धरण्युवाच ।  
कथं यज्ञतनोः स्तोत्रं राज्ञा नारायणस्य ह ।  
स्तुतिः कृता महाभाग पुनरेतच्च शंस मे ॥ 5.45 ॥  
श्रीवराह उवाच ।  
नमामि याज्यं त्रिदशाधिपस्य  
भवस्य सूर्यस्य हुताशनस्य ।  
सोमस्य राज्ञो मरुतामनेक-  
रूपं हरिं यज्ञनरं नमस्ये ॥ 5.46 ॥  
सुभीमदंष्ट्रं शशिसूर्यनेत्रं  
संवत्सरे चायनयुग्मकुक्षम् ।  
दर्भाङ्गरोमाणमथेध्मशक्तिं  
सनातनं यज्ञनरं नमामि ॥ 5.47 ॥  
द्यावापृथिव्योरिदमन्तरं हि  
व्याप्तं शरीरेण दिशश्च सर्वाः ।  
तमीड्यमीशं जगतां प्रसूतिं  
जनार्दनं तं प्रणतोऽस्मि नित्यम् ॥ 5.48 ॥  
सुरासुराणां च जयाजयाय  
युगे युगे यः स्वशरीरमाद्यम् ।  
सृजत्यनादिः परमेश्वरो य-  
स्तं यज्ञमूर्तिं प्रणतोऽस्मि नाथम् ॥ 5.49 ॥  
दधार मायामयमुग्रतेजा  
जयाय चक्रं त्वमलांशुशुभ्रम् ।  
गदासिशार्ङ्गादिचतुर्भुजोऽयं  
तं यज्ञमूर्तिं प्रणतोऽस्मि नित्यम् ॥ 5.50 ॥  
क्वचित् सहस्त्रं शिरसां दधार  
क्वचिन्महापर्वततुल्यकायम् ।  
क्वचित् स एव त्रसरेणुतुल्यो  
यस्तं सदा यज्ञनरं नमामि ॥ 5.51 ॥  
चतुर्मुखो यः सृजते समग्रं  
रथाङ्गपाणिः प्रतिपालनाय ।  
क्षयाय कालानलसन्निभो य-  
स्तं यज्ञमूर्तिं प्रणतोऽस्मि नित्यम् ॥ 5.52 ॥  
संसारचक्रक्रमणक्रियायै  
य इज्यते सर्वगतः पुराणः ।  
यो योगिभिर्ध्यायते चाप्रमेयस्  
तं यज्ञमूर्तिं प्रणतोऽस्मि नित्यम् ॥ 5.53 ॥  
सम्यङ्मनस्यर्पितवानहं ते  
यदा सुदृश्यं स्वतनौ नु तत्त्वम् ।  
न चान्यदस्तोति मतिः स्थिरा मे  
यतस्ततो मावतु शुद्धभावम् ॥ 5.54 ॥  
इतीरितस्तस्य हुताशनार्चिः -  
प्रख्यं तु तेजः पुरतो बभूव ।  
तस्मिन् स राजा प्रविवेश बुद्धिं  
कृत्वा लयं प्राप्तवान् यज्ञमूर्तौ ॥ 5.55 ॥  
॥ इति श्रीवराहपुराणे भगवच्छास्त्रे पञ्चमोऽध्यायः ॥ 5 ॥



धरण्युवाच ।  
स वसुः संशयच्छेदं प्राप्य रैभ्यश्च सत्तमः ।  
उभौ किं चक्रतुर्देव श्रुत्वा चाङ्गिरसं वचः ॥ 6.1 ॥  
श्रीवराह उवाच ।  
स वसुः सर्वधर्मज्ञः स्वराज्यं प्रतिपालयन् ।  
अयजद् बहुभिर्यज्ञैर्महद्भिर्भूरिदक्षिणैः ॥ 6.2 ॥  
कर्मकाण्डेन देवेशं हरिं नारायणं प्रभुम् ।  
तोषयामास राजेन्द्रस्तमभेदेन चिन्तयन् ॥ 6.3 ॥  
ततः कालेन महता तस्य राज्ञो मतिः किल ।  
निवृत्तराज्यभोगस्य द्न्द्वस्यान्तमुपेयुषी ॥ 6.4 ॥  
ततः पुत्रं विवस्वन्तं श्रेष्ठं भ्रातृशतस्य ह ।  
अभिषिच्य स्वके राज्ये तपोवनमुपागमत् ॥ 6.5 ॥  
पुष्करं नाम तीर्थानां प्रवरं यत्र केशवः ।  
पुण्डरीकाक्षनामा तु पूज्यते तत्परायणैः ॥ 6.6 ॥  
तत्र गत्वा स राजर्षिः काश्मीराधिपतिर्वसुः ।  
अतितीव्रेण तपसा स्वशरीरमशोषयत् ॥ 6.7 ॥  
पुण्डरीकाक्षपारं तु स्तवं भक्त्या जपन् बुधः ।  
आरिराधयिषुर्देवं नारायणमकल्मषम् ।  
स्तोत्रान्ते तल्लयं प्राप्तः स राजा राजसत्तमः ॥ 6.8 ॥  
धरण्युवाच ।  
पुण्डरीकाक्षपारं तु स्तोत्रं देव कथं स्मृतम् ।  
कीदृशं तन्ममाचक्ष्व परमेश्वर तत्त्वतः ॥ 6.9 ॥  
श्रीवराह उवाच ।  
नमस्ते पुण्डरीकाक्ष नमस्ते मधुसूदन ।  
नमस्ते सर्वलोकेश नमस्ते तिग्मचक्रिणे ॥ 6.10 ॥  
विश्वमूर्तिं महाबाहुं वरदं सर्वतेजसम् ।  
नमामि पुण्डरीकाक्षं विद्याऽविद्यात्मकं विभुम् ॥ 6.11 ॥  
आदिदेवं महादेवं वेदवेदाङ्गपारगम् ।  
गम्भीरं सर्वदेवानां नमामि मधुसूदनम् ॥ 6.12 ॥  
विश्वमूर्तिं महामूर्तिं विद्यामूर्तिं त्रिमूर्तिकम् ।  
कवचं सर्वदेवानां नमस्ये वारिजेक्षणम् ॥ 6.13 ॥  
सहस्त्रशीर्षिणं देवं सहस्त्राक्षं महाभुजम् ।  
जगत्संव्याप्य तिष्ठन्तं नमस्ये परमेश्वरम् ॥ 6.14 ॥  
शरण्यं शरणं देवं विष्णुं जिष्णुं सनातनम् ।  
नीलमेघप्रतीकाशं नमस्ये चक्रपाणिनम् ॥ 6.15 ॥  
शुद्धं सर्वगतं नित्यं व्योमरूपं सनातनम् ।  
भावाभावविनिर्मुक्तं मस्ये सर्वगं हरिम् ॥ 6.16 ॥  
नान्यत् किंचित् प्रपश्यामि व्यतिरिक्तं त्वयाऽच्युत ।  
त्वन्मयं च प्रपश्यामि सर्वमेतच्चराचरम् ॥ 6.17 ॥  
एवं तु वदतस्तस्य मूर्त्तिमान् पुरुषः किल ।  
निर्गत्य देहान्नीलाभो घनचण्डो भयंकरः ॥ 6.18 ॥  
रक्ताक्षो ह्रस्वकायस्तु दग्धस्थूणासमप्रभः ।  
उवाच प्राञ्जलिर्भूत्वा किं करोमि नराधिप ॥ 6.19 ॥  
राजोवाच ।  
कोऽसि किं कार्यमिह ते कस्मादागतवानसि ।  
एतन्मे कथय व्याध एतदिच्छामि वेदितुम् ॥ 6.20 ॥  
व्याध उवाच ।  
पूर्वं कलियुगे राजन् राजा त्वं दक्षिणापथे ।  
पूर्णधर्मोद्भवः श्रीमाञ्जनस्थाने विचक्षणः ॥ 6.21 ॥  
स कदाचिद् भवान् वीर तुरगैः परिवारितः ।  
अरण्यमागतो हन्तुं श्वापदानि विशेषतः ॥ 6.22 ॥  
तत्र त्वयाऽन्यकामेन मृगवेषधरो मुनिः ।  
दण्डयुग्मेन दूरे तु पातितो धरणीतले ॥ 6.23 ॥  
सद्यो मृतश्च विप्रेन्द्रस्त्वं च राजन् मुदा युतः ।  
हरिणोऽयं हत इति यावत् पश्यसि पार्थिव ।


तावन्मृगवपुर्विप्रो मृतः प्रस्त्रवणे गिरौ ॥ 6.24 ॥  
तं दृष्ट्वा त्वं महाराज क्षुभितेन्द्रियमानसः ।  
गृहं गतस्ततोऽन्यस्य कस्यचित् कथितं त्वया ॥ 6.25 ॥  
ततः कतिपयाहस्य त्वया रात्रौ नरेश्वर ।  
ब्रह्महत्याभयाद्भीतचितेनैतद् विचिन्तितम् ।  
कृत्यं करोमि शान्त्यर्थं मुच्यते येन पातकात् ॥ 6.26 ॥  
ततस्त्वया महाराज सकृन्नारायणं प्रभुम् ।  
संचिन्त्य द्वादशी शुद्धा त्वया राजन्नुपोषिता ॥ 6.27 ॥  
नारायणो मे सुप्रीत इति प्रोक्त्वा शुभेऽहनि ।  
गौर्दत्ता विधिना सद्यो मृतोऽस्युदरशूलतः ॥ 6.28 ॥  
अभुक्तो द्वादशीधर्मे यत् तत्रापि च कारणम् ।  
कथयामि भवत्पत्नी नाम्ना नारायणी शुभा ॥ 6.29 ॥  
सा कण्ठगेन प्राणेन व्याहृता तेन ते गतिः ।  
कल्पमेकं महाराज जाता विष्णुपुरे तव ॥ 6.30 ॥  
अहं च तव देहस्थः सर्वं जानामि चाक्षयम् ।  
ब्रह्मग्रहो महाघोरः पीडयामीति मे मतिः ॥ 6.31 ॥  
तावद्विष्णोस्तु पुरुषैः किङ्करैर्मुसलैरहम् ।  
प्रहतः संक्षयं यातस्ततस्ते रोमकूपतः ।  
स्वर्गस्थस्यापि राजेन्द्र स्थितोऽहं स्वेन तेजसा ॥ 6.32 ॥  
ततोऽहःकल्पनिर्वृत्ते रात्रिकल्पे च सत्तम ।  
इदानीमादिसृष्टौ तु कृते नृपतिसत्तम ॥ 6.33 ॥  
संभूतस्त्वं महाराज राज्ञः सुमनसो गृहे ।  
काश्मीरदेशाधिपतेरहं चाङ्गरुहैस्तव ॥ 6.34 ॥  
यज्ञैरिष्टं त्वयानेकैर्बहुभिश्चाप्तदक्षिणैः ।  
न चाहं तैरपहतो विष्णुस्मरणवर्जितैः ॥ 6.35 ॥  
इदानीं यत् त्वया स्तोत्रं पुण्डरीकाक्षपारकम् ।  
पठितं तत्प्रभावेन विहायाङ्गरुहाण्यहम् ।  
एकीभूतः पुनर्जातो व्याधरूपो नृपोत्तम ॥ 6.36 ॥  
अहं भगवतः स्तोत्रं श्रुत्वा प्राक्पापमूर्त्तिना ।  
मुक्तोऽस्मि धर्मबुद्धिर्मे वर्त्तते साम्प्रतं विभो ॥ 6.37 ॥  
एतच्छ्रुत्वा वचो राजा परं विस्मयमागतः ।  
वरेण छन्दयामास तं व्याधं राजसत्तमः ॥ 6.38 ॥  
राजोवाच ।  
स्मारितोऽस्मि यथा व्याध त्वया जन्मान्तरं गतम् ।  
तथा त्वं मत्प्रसादेन धर्मव्याधो भविष्यसि ॥ 6.39 ॥  
यश्चैतत् पुण्डरीकाक्षपारगं श्रृणुयात् परम् ।  
तस्य पुष्करयात्रायां विधिस्नानफलं भवेत् ॥ 6.40 ॥  
श्रीवराह उवाच ।  
एवमुक्त्वा ततो राजा विमानवरमास्थितः ।  
परेण तेजसा योगमवापाशेषधारिणि ॥ 6.41 ॥  
॥ इति श्रीवराहपुराणे भगवच्छास्त्रे षष्ठोऽध्यायः ॥ 6 ॥





धरण्युवाच ।  
रैभ्योऽसौ मुनिशार्दूलः श्रुत्वा सिद्धं वसुं तदा ।  
स्वयं किमकरोद् देव संशयो मे महानयम् ॥ 7.1 ॥  
श्रीवराह उवाच ।  
स रैभ्यो मुनिशार्दूलः श्रुत्वा सिद्धं वसुं तदा ।  
आजगाम गयां पुण्यां पितृतीर्थं तपोधनः ।  
तत्र गत्वा पितॄन् भक्त्या पिण्डदानेन तर्पयत् ॥ 7.2 ॥  
ततो वै सुहमत्तीव्रं तपः परमदुश्चरम् ।  
चरतस्तस्य तत्तीव्रं तपो रैभ्यस्य धीमतः ।  
आजगाम महायोगी विमानस्थोऽतिदीप्तिमान् ॥ 7.3 ॥  
त्रसरेणुसमे शुद्धे विमाने सूर्यसन्निभे ।  
परमाणुप्रमाणेन पुरुषस्तत्र दीप्तिमान् ॥ 7.4 ॥  
सोऽब्रवीद् रैभ्य किं कार्यं तपश्चरसि सुव्रत ।  
एवमुक्त्वा दिवो भूमिं मापयामास वै पुमान् ॥ 7.5 ॥  
तत्रापि रथपञ्चाभं विमानं सूर्यसन्निभम् ।  
युगपद् ब्रह्मभुवनं व्याप्नुवन्तं ददर्श सः ॥ 7.6 ॥  
ततः स विस्मयाविष्टो रैभ्यः प्रणतिपूर्वकम् ।  
पप्रच्छ तं महायोगिन् को भवान् प्रब्रवीतु मे ॥ 7.7 ॥  
पुरुष उवाच ।  
अहं रुद्रादवरजो ब्रह्मणो मानसः सुतः ।  
नाम्ना सनत्कुमारेति जनलोके वसाम्यहम् ॥ 7.8 ॥  
भवतः पार्श्वमायातः प्रणयेन तपोधन ।  
धन्योऽसि सर्वथा वत्स ब्रह्मणः कुलवर्धनः ॥ 7.9 ॥  
रैभ्य उवाच ।  
नमोऽस्तु ते योगिवर प्रसीद  
दयां मह्यं कुरुषे विश्वरूप ।  
किमत्र कृत्यं वद योगिसिंह  
कथं हि धन्योऽहमुक्तस्त्वया च ॥ 7.10 ॥  
सनत्कुमार उवाच ।  
धन्यस्त्वमेव द्विजवर्यमुख्य  
यद् वेदवादाभिरतः पितॄंश्च ।  
प्रीणासि मन्त्रव्रतजप्यहोमै-  
र्गयां समासाद्य तथाऽन्नपिण्डैः ॥ 7.11 ॥  
श्रृणुष्व चान्यं नृपतिर्बभूव  
विशालनामा स पुरीं विशालाम् ।  
उवास धन्यो धृतिमानपुत्रः  
स्वयं विशालाधिपतिर्द्विजाग्र्यान् ।  
पप्रच्छ पुत्रार्थममित्रसाह -  
स्ते ब्राह्मणाश्चोचुरदीनसत्त्वाः ॥ 7.12 ॥  
र्गत्वा गयामन्नदानैरनेकैः ।  
ध्रुवं सुतस्ते भविता नृपेश  
सुसंप्रदाता सकलक्षितीशः ॥ 7.13 ॥  
इतीरितो ब्राह्मणैः स प्रहृष्टो  
राजा विशालाधिपतिः प्रयत्नात् ।  
आगत्य तेन प्रवरेण तीर्थे  
मघासु भक्त्याऽथ कृतं पितॄणाम् ॥ 7.14 ॥  
पिण्डप्रदानं विधिना प्रयत्ना-  
ददद्वियत्युत्तममूर्तयस्तान् ।  
पश्यन् स पुंसः सितपीतकृष्णा-  
नुवाच राजा किमिदं भवद्भिः ।  
उपेक्ष्यते शंसत सर्वमेव  
कौतूहलं मे मनसि प्रवृत्तम् ॥ 7.15 ॥  
सित उवाच ।  
अहं सितस्ते जनकोऽस्मि तात  
नाम्ना च वृत्तेन च कर्मणा च ।  
अयं च मे जनको रक्तवर्णो  
नृशंसकृद् ब्रह्महा पापकारी ॥ 7.16 ॥  
अधीश्वरो नाम परः पिताऽस्य  
कृष्णो वृत्त्या कर्मणा चापि कृष्णः ।  
एतेन कृष्णेन हताः पुरा वै  
जन्मन्यनेके ऋषयः पुराणाः ॥ 7.17 ॥  
एतौ मृतौ द्वावपि पुत्र रौद्र-  
मवीचिसंज्ञं नरकं प्रपन्नौ ।  
अधीश्वरो मे जनकः परोऽस्य  
कृष्णः पिता द्वावपि दीर्घकालम् ।  
अहं च शुद्धेन निजेन कर्मणा  
शक्रासनं प्रापितो दुर्लभं ततः ॥ 7.18 ॥  
त्वया पुनर्मन्त्रविदा गयायां  
पिण्डप्रदानेन बलादिमौ च ।  
मेलापितौ तीर्थपिण्डप्रदान -  
प्रभावतो मे नरकाश्रितावपि ॥ 7.19 ॥  
पितॄन् पितामहांस्तत्र तथैव प्रपितामहान् ।  
प्रीणयामीति तत्तोयं त्वया दत्तमरिंदम ॥ 7.20 ॥  
तेनास्मद्युगपद्योगो जातो वाक्येन सत्तम ।  
तीर्थप्रभावाद् गच्छामः पितृलोकं न संशयः ॥ 7.21 ॥  
अत्र पिण्डप्रदानेन एतौ तव पितामहौ ।  
दुर्गतावपि संसिद्धौ पापकृद्विकृतिं गतौ ॥ 7.22 ॥  
तीर्थप्रभाव एषोऽस्मिन् ब्रह्मघ्नस्यापि तत्सुतः ।  
पुतः पिण्डप्रदानेन कुर्यादुद्धरणं पुनः ॥ 7.23 ॥  
एतस्मात् कारणात् पुत्र अहमेतौ विगृह्य वै ।  
आगतोऽस्मि भवन्तं वै द्रष्टुं यास्यामि साम्प्रतम् ।  
एतस्मात् कारणाद् रैभ्य भवान् धन्यो मयोच्यते ॥ 7.24 ॥  
सकृद् गयाभिगमनं सकृत्पिण्डप्रदापनम् ।  
दुर्लभं त्वं पुनर्नित्यमस्मिन्नेव व्यवस्थितः ॥ 7.25 ॥  
किमनु प्रोच्यते रैभ्य तव पुण्यमिदं प्रभो ।  
येन साक्षाद् गदापाणिर्दृष्टो नारायणः स्वयम् ॥ 7.26 ॥  
ततो गदाधरः साक्षादस्मिंस्तीर्थे व्यवस्थितः ।  
अतोऽतिविख्याततमं तीर्थमेतद् द्विजोत्तम ॥ 7.27 ॥  
श्रीवराह उवाच ।  
एवमुक्त्वा महायोगी तत्रैवान्तरधीयत ।  
रैभ्योऽपि च गदापाणेर्हरेः स्तोत्रमथाकरोत् ॥ 7.28 ॥  
रैभ्य उवाच ।  
गदाधरं विबुधजनैरभिष्टुतं  
धृतक्षमं क्षुधितजनार्त्तिनाशनम् ।  
शिवं विशालासुरसैन्यमर्दनं  
नमाम्यहं हतसकलाशुभं स्मृतौ ॥ 7.29 ॥  
पुराणपूर्वं पुरुषं पुरुष्टृतं  
पुरातनं विमलमलं नृणां गतिम् ।  
त्रिविक्रमं धृतधरणिं बलेर्हं  
गदाधरं रहसि नमामि केशवम् ॥ 7.30 ॥  
सुशुद्धभावं विभवैरुपावृतं  
श्रियावृतं विगतमलं विचक्षणम् ।  
क्षितीश्वरैरपगतकिल्बिषैः स्तुतं  
गदाधरं प्रणमति यः सुखं वसेत् ॥ 7.31 ॥  
सुरासुरैरर्च्चितपादपङ्कजं  
केयूरहाराङ्गदमौलिधारिणम् ।  
अब्धौ शयानं च रथाङ्गपाणिनं  
गदाधरं प्रणमति यः सुखं वसेत् ॥ 7.32 ॥  
सितं कृते त्रेतायुगेऽरुणं विभुं  
तथा तृतीये पीतवर्णमच्युतम् ।  
कलौ घनालिप्रतिमं महेश्वरं  
गदाधरं प्रणमति यः सुखं वसेत् ॥ 7.33 ॥  
बीजोद्भवो यः सृजते चतुर्मुख-  
स्तथैव नारायणरूपतो जगत् ।  
प्रपालयेद् रुद्रवपुस्तथान्तकृद्  
गदाधरो जयतु षडर्द्धमूर्तिमान् ॥ 7.34 ॥  
सत्त्वं रजश्चैव तमो गुणास्त्रय-  
स्त्वेतेषु नान्यस्य समुद्भवः किल ।  
स चैक एव त्रिविधो गदाधरो  
दधातु धैर्यं मम धर्ममोक्षयोः ॥ 7.35 ॥  
संसारतोयार्णवदुःखतन्तुभि-  
र्वियोगनक्रक्रमणैः सुभीषणैः ।  
मज्जन्तमुच्चैः सुतरां महाप्लवे  
गदाधरो मामु दधातु पोतवत् ॥ 7.36 ॥  
स्वयं त्रिमूर्तिः स्वमिवात्मनात्मनि  
स्वशक्तितश्चाण्डमिदं ससर्ज्ज ह ।  
तस्मिञ्जलोत्थासनमार्यतेजसं  
ससर्ज्ज यस्तं प्रणतोऽस्मि भूधरम् ॥ 7.37 ॥  
मत्स्यादिनामानि जगत्सु केवलं  
सुरादिसंरक्षणतो वृषाकपिः ।  
मुख्यस्वरूपेण समन्ततो विभु-  
र्गदाधरो मे विदधातु सद्गतिम् ॥ 7.38 ॥  
श्रीवराह उवाच ।  
एवं स्तुतस्तदा विष्णुर्भक्त्या रैभ्येण धीमता ।  
प्रादुर्बभूव सहसा पीतवासा जनार्दनः ॥ 7.39 ॥  
शङ्खचक्रगदापाणिर्गरुडस्थो वियद्गतः ।  
उवाच मेघगम्भीरधीरवाक् पुरुषोत्तमः ॥ 7.40 ॥  
तुष्टोऽस्मि रैभ्य भक्त्या ते स्तुत्या च द्विजसत्तम ।  
तीर्थस्नानेन च विभो ब्रूहि यत्तेऽभिवाञ्छितम् ॥ 7.41 ॥  
रैभ्य उवाच ।  
गतिं मे देहि देवेश यत्र ते सनकादयः ।  
वसेयं तत्र येनाहं त्वत्प्रसादाद् गदाधर ॥ 7.42 ॥  
देव उवाच ।  
एवमस्त्विति ते ब्रह्मन्नित्युक्त्वाऽन्तरधीयत ।  
भगवानपि रैभ्यस्तु दिव्यज्ञानसमन्वितः ॥ 7.43 ॥  
क्षणाद् बभूव देवेन परितुष्टेन चक्रिणा ।  
जगाम यत्र ते सिद्धाः सनकाद्या महर्षयः ॥ 7.44 ॥  
एतच्च रैभ्यनिर्द्दिष्टं स्तोत्रं विष्णोर्गदाभृतः ।  
यः पठेत् स गयां गत्वा पिण्डदानाद् विशिष्यते ॥ 7.45 ॥  
॥ इति श्रीवराहपुराणे भगवच्छास्त्रे सप्तमोऽध्यायः ॥ 7 ॥  




श्रीवराह उवाच ।  
योऽसौ वसोः शरीरे तुव्याधो भूत्वा नृपस्य ह ।  
स स्ववृत्त्यां स्थितः कालं चतुर्वर्षसहस्त्रिकम् ॥ 8.1 ॥  
एकैकं स्वकुटुम्बार्थे हत्वा वनचरं मृगम् ।  
भृत्यातिथिहुताशानां प्रीणनं कुरुते सदा ॥ 8.2 ॥  
मिथिलायां वरारोहे सदा पर्वणि पर्वणि ।  
पितॄणां कुरुते श्राद्धं स्वाचारेण विचक्षणः ॥ 8.3 ॥  
अग्निं परिचरन् नित्यं वदन् सत्यं सुभाषितम् ।  
प्राणयात्रानुसक्तस्तु योऽसौ जीवं न पातयेत् ॥ 8.4 ॥  
एवं तु वसतस्तस्य धर्मबुद्धिर्महातपाः ।  
पुत्रस्त्वर्जुनको नाम बभूव मुनिवद्वशी ॥ 8.5 ॥  
तस्य कालेन महता चारित्रेण च धीमतः ।  
बभूवार्ज्जुनकी नाम कन्या च वरवर्णिनी ॥ 8.6 ॥  
तस्या यौवनकाले तु चिन्तयामास धर्मवित् ।  
कस्येयं दीयते कन्या को वा योग्यश्च वै पुमान् ॥ 8.7 ॥  
इति चिन्तयतस्तस्य मतङ्गस्य सुतं प्रति ।  
धर्मव्याधस्य सुव्यक्तं प्रसन्नाख्यं प्रति ब्रुवन् ॥ 8.8 ॥  
एवं संचिन्त्य मातङ्गः प्रसन्नं प्रति सोद्यतः ।  
उवाच तस्य पितरं प्रसन्नायार्ज्जुनीं भवान् ।  
गृहाण तपतां श्रेष्ठ स्वयं दत्तां महात्मने ॥ 8.9 ॥  
मतङ्ग उवाच ।  
प्रसन्नोऽयं मम सुतः सर्वशास्त्रविशारदः ।  
गृह्णाम्यर्जुनकीं कन्यां त्वत्सुतां व्याधसत्तम ॥ 8.10 ॥  
एवमुक्ते तदा कन्यां धर्मव्याधो महातपाः ।  
मतङ्गपुत्राय ददौ प्रसन्नाय च धीमते ॥ 8.11 ॥  
धर्मव्याधस्तदा कन्यां दत्वा स्वगृहमीयिवान् ।  
साऽपि श्वशुरयोर्भर्तुः शुश्रीषणपराऽभवत् ॥ 8.12 ॥  
अथ कालेन महता सा कन्याऽर्जुनकी शुभा ।  
उक्ता श्वश्रुवा सुता पुत्रि जीवहन्तुस्त्वमीदृशी ।  
न जानासि तपश्चर्तुं भर्त्तुराराधनं तथा ॥ 8.13 ॥  
साऽपि स्वल्पापराधेन भर्त्सिता तनुमध्यमा ।  
पितुर्वेश्मगता बाला रोदमाना मुहुर्मुहुः ॥ 8.14 ॥  
पित्रा पृष्टा किमेतत् ते पुत्रि रोदनकारणम् ।  
एवमुक्ता तदा सा तु कथयामास भामिनी ॥ 8.15 ॥  
श्वश्व्राऽहमुक्ता तीव्रेण कोपेन महता पितः ।  
जीवहन्तुः सुतेत्युच्चैरसकृद् व्याधजेति च ॥ 8.16 ॥  
एतच्छ्रुत्वा स धर्मात्मा धर्मव्याधो रुषान्वितः ।  
मतङ्गस्य गृहं सोऽथ गत्वा जनपदैर्वृतम् ॥ 8.17 ॥  
तस्यागतस्य संबन्धी मतङ्गो जयतां वरः ।  
आसनाद्यर्ध्यपाद्येन पूजयित्वेदमब्रवीत् ।  
किमागमनकृत्यं ते किं करोम्यागतक्रियाम् ॥ 8.18 ॥  
व्याध उवाच ।  
भोजनं किंचिदिच्छामि भोक्तुं चैतन्यवर्जितम् ।  
कौतूहलेन येनाहमागतो भवतो गृहम् ॥ 8.19 ॥  
मतङ्ग उवाच ।  
गोधूमा व्रीमयश्चैव संस्कृता मम वेश्मनि ।  
भुज्यतां धर्मविच्छ्रेष्ठ यथाकामं तपोधन ॥ 8.20 ॥  
व्याध उवाच ।  
पश्यामि कीदृशास्ते हि गोधूमा व्रीहयो यवाः ।  
स्वरूपेण च सन्त्येते येन वो वेद्मि सत्तम ॥ 8.21 ॥  
श्रीवराह उवाच ।  
एवमुक्ते मतङ्गेन शूर्पं गोधूमपूरितम् ।  
अपरं तत्र व्रीहीणां धर्मव्याधाय दर्शितम् ॥ 8.22 ॥  
दृष्ट्वा व्रीहीन् सगोधूमान् धर्मव्याधो वरासनात् ।  
उत्थाय गन्तुमारेभे मतङ्गेन निवारितः ॥ 8.23 ॥


किमर्थं गन्तुमारब्धं त्वया वद महामते ।  
अभुक्तेनैव संसिद्धं मद्गृहे चान्नमुत्तमम् ।  
पाचयित्वा स्वयं चैव कस्मात् त्वं नाद्य भुञ्जसे ॥ 8.24 ॥  
व्याध उवाच ।  
सहस्त्रशः कोटिशश्च जीवान् हंसि दिने दिने ।  
अथेदृशस्य पापस्य कोऽन्नं भुञ्जति सत्पुमान् ॥ 8.25 ॥  
अचैतन्यं यदि गृहे विद्यतेऽन्नं सुसंस्कृतम् ।  
इदानीमत्र संदृष्टा एते तु जलजन्तवः ॥ 8.26 ॥  
(उप्ताः सहस्त्रतां यान्ति प्रतिसंवत्सरं मुने ।) ॥ 8.26 (1)॥  
अहमेकं कुटुम्बार्थे हन्म्यरण्ये पशुं दिने ।  
तं चेत् पितृभ्यः संस्कृत्य दत्त्वा भुञ्जामि सानुगः ॥ 8.27 ॥  
त्वं तु जीवान् बहून् हत्वा स्वकुटुम्बेन सानुगः ।  
भुञ्जन्नेतेन सततमभोज्यं तन्मतं मम ॥ 8.28 ॥  
ब्रह्मणा तु पुरा सृष्टा ओषध्यः सर्ववीरुधः ।  
यज्ञार्थं तत्तु भूतानां भक्ष्यमित्येव वै श्रुतिः ॥ 8.29 ॥  
दिव्यो भौतस्तथा पैत्रो मानुषो ब्राह्म एव च ।  
एते पञ्च महायज्ञा ब्रह्मणा निर्मिताः पुरा ॥ 8.30 ॥  
ब्राह्मणानां हितार्थाय इतरेषां च तन्मुखम् ।  
इतरेषां तु वर्णानां ब्राह्मणैः कारिताः शुभाः ॥ 8.31 ॥  
एवं यदि विभागः स्याद् वरान्नं तद् विशुध्यति ।  
अन्यथा व्रीहयोऽप्येते एकैके मृगपक्षिणः ।  
मन्तव्या दातृभोक्तृणां महामांसं तु तत् स्मृतम् ॥ 8.32 ॥  
मया ते दुहिता दत्ता पुत्रार्थे देवरूपिणी ।  
सा च त्वद्भार्यया प्रोक्ता दुहिता जन्तुघातिनः ॥ 8.33 ॥  
अतोऽर्थमागतोऽहं ते गृहं प्रति समीक्षितुम् ।  
आचारं देवपूजां च अतिथीनां च तर्पणम् ॥ 8.34 ॥  
एतेषामेकमप्यत्र कुर्वन्नपि न दृश्यते ।  
तद् गृहं गन्तुमिच्छामि पितॄणां श्राद्धकाम्यया ॥ 8.35 ॥  
स्वगृहे नैव भुञ्जामि पितॄणां कार्यमित्युत ।  
अहं व्याधो जीवघाती न तु त्वं लोकहिंसकः ॥ 8.36 ॥  
मत्सुता जीवघातस्य यदोढा त्वत्सुतेन च ।  
तन्महत्त्वं च संजातं प्रायश्चितं तपोधन ॥ 8.37 ॥  
एवमुक्त्वा स चोत्थाय शप्त्वा नारीं तदा धरे ।  
मा स्नुषाभिः समं श्वश्र्वा विश्वासो भवतु क्वचित् ॥ 8.38 ॥  
मा च स्नुषा कदाचित् स्याद् या श्वश्रूं जीवतीमिषेत् ।  
एवमुक्त्वा गतो व्याधः स्वगृहं प्रति भामिनि ॥ 8.39 ॥  
ततो देवान् पितॄन् भक्तया पूजयित्वा विचक्षणः ।  
पुत्रं चार्जुनकं स्थाप्य स्वसन्ताने महातपाः ॥ 8.40 ॥  
धर्मव्याधो जगामाशु तीर्थं त्रैलोक्यविश्रुतम् ।  
पुरुषोत्तमाख्यं च परं तत्र गत्वा समाहितः ।  
तपश्चचार नियतः पठन् स्तोत्रमिदं धरे ॥ 8.41 ॥  
नमामि विष्णुं त्रिदशारिनाशनं  
विशालवक्षस्थलसंश्रितश्रियम् ।  
सुशासनं नीतिमतां परां गतिं  
त्रिविक्रमं मन्दरधारिणं सदा ॥ 8.42 ॥  
दामोदरं रञ्जितभूतलं धिया  
यशोंशुशुभ्रं भ्रमराङ्गसप्रभम् ।  
धराधरं नरकरिपुं पुरुष्टुतं  
नमामि विष्णुं शरणं जनार्दनम् ॥ 8.43 ॥  
(नरं नृसिंहं हरिमीश्वरं प्रभुं  
त्रिधामनामानमनन्तवर्चसम् ।  
सुसंस्कृतास्यं शरणं नरोत्तमं  
व्रजामि देवं सततं तमच्युतम् ॥ 8.43 (1))  
त्रिधा स्थितं तिग्मरथाङ्गपाणिनं  
नयस्थितं तृप्तमनुत्तमैर्गुणैः ।  
निःश्रेयसाख्यं क्षपितेतरं गुरुं  
नमामि विष्णुं पुरुषोत्तमं त्वहम् ॥ 8.44 ॥  
(हतौ पुराणौ मधुकैटभावुभौ  
बिभर्त्ति च क्ष्मां शिरसा सदा हि सः ।  
यथा स्तुतो मे प्रसभं सनातनो  
दधातु विष्णुः सुखमूर्जितं मम ॥ 8.44 (1))  
महावराहो हविषाम्बुभोजनो  
जनार्दनो मे हितकृच्चितीमुखः ।  
क्षितीधरो मामुदधिक्षयो महान्  
स पातु विष्णुः शरणार्थिनं तु माम् ॥ 8.45 ॥  
मायाततं येन जगत्त्रयं कृतं  
यथाग्निनैकेन ततं चराचरम् ।  
चराचरस्य स्वयमेव सर्वतः  
स मेऽस्तु विष्णुः शरणं जगत्पतिः ॥ 8.46 ॥  
भवे भवे यश्च ससर्ज्ज कं ततो  
जगत् प्रसूतं सचराचरं त्विदम् ।  
ततश्च रुद्रात्मवति प्रलीयते-  
ऽन्वतो हरिर्विष्णुहरस्तथोच्यते ॥ 8.47 ॥  
खात्मेन्दुपृथ्वीपवनाग्निभास्करा  
जलं च यस्य प्रभवन्ति मूर्त्तयः ।  
स सर्वदा मे भगवान् सनातनो  
ददातु शं विष्णुरचिन्त्यरूपधृक् ॥ 8.48 ॥  
इतीरिते तस्य सनातनः स्वयं  
पुरो बभूवाद्भुतरूपदर्शनः ।  
वरं वृणीष्वेति सनातनोऽब्रवी-  
दनन्तपादोदरबाहुवक्त्रः ॥ 8.49 ॥  
इतीरिते व्याधवरो जगाद  
प्रतीयतामेष वरः सुतेष्वपि ।  
क्रियाकलापेन तथात्मविद्यया  
कुलप्रसूतावपि तेऽनुगामिनः ॥ 8.50 ॥  
(भवेत् तथा धर्मयुगे समुद्भवः  
कलौ न मे मत्प्रभवेषु केषुचित् ॥ 8.50(1) ॥  
ज्ञानोदयस्त्वस्य कुलस्य सर्वगे  
लयस्तथा ब्रह्मणि मे सनातन ॥ 8.51 ॥  
(प्रसादमेवं तव देव सत्तम  
प्राप्तस्त्वहं त्वल्लयमेमि पश्चात् ॥ 8.51 (1)॥  
इतीरिते तं भगवानुवाच ह  
प्रसन्नबुद्धिर्भवते मया त्वयम् ।  
वरो विसृष्टश्च कुलस्य ते मया  
लयस्तथा ब्रह्मणि शाश्वते तव ॥ 8.52 ॥  
इतीरिते देववरेण स क्षणात्  
स्वदेहतस्तेज उदीर्णमैक्षत ।  
विसर्जयामास कविं सनातनं  
लयं च तत्र प्रतिपेदिवानसौ ॥ 8.53 ॥  
इतीरितं स्तोत्रवरं धरे नरः  
पठिष्यते यश्च श्रृणोति मानवः ।  
हरिं समभ्यर्च्य सदा ह्युपोषितो  
विशेषतो विष्णुदिने च मानवः ।  
स याति यत्र स्वयमेव केशवो  
वसेत मन्वन्तरप्ततिं सुखम् ॥ 8.54 ॥  
॥ इति श्रीवराहपुराणे भगवच्छास्त्रे अष्टमोऽध्यायः ॥ 8 ॥



धरण्युवाच ।  
आदौ कृतयुगे नाथ किं कृतं विश्वमूर्त्तिना ।  
नारायणेन तत्सर्वं श्रोतुमिच्छामि तत्त्वतः ॥ 9.1 ॥  
श्रीवराह उवाच ।  
पूर्वं नारायणस्त्वेको नासीत् किञ्चिद्धरेः परम् ।  
सैक एव रतिं लेभे नैव स्वच्छन्दकर्मकृत् ॥ 9.2 ॥  
तस्य द्वितीयमिच्छन्तश्चिन्ता बुद्ध्यात्मिका बभौ ।  
असावित्येव संज्ञाया क्षणं भास्करसन्निभा ॥ 9.3 ॥  
तस्या अपि द्विधा भूता चिन्ताऽभूद ब्रह्मवादिनी ।  
उमेति संज्ञया यत्तत्सदा मर्त्ये व्यवस्थिता ॥ 9.4 ॥  
ओमित्येकाक्षरीभूता ससर्जेमां महीं तदा ।  
भूः ससर्ज भुवं सोऽपि स्वः ससर्ज ततो महः ॥ 9.5 ॥  
ततश्च जन इत्येव तपश्चात्मा प्रलीयते ।  
एतदोतं तथा प्रोतं सूत्रे मणिगणा इव ॥ 9.6 ॥  
जगत् प्रणवतो भूतं शून्यमेतत् स्थितं तदा ।  
येयं मूर्तिर्भगवतः शंकरः स स्वयं हरिः ॥ 9.7 ॥  
शून्याल्ँलोकानिमान् दृष्ट्वा सिसृक्षुर्मूर्त्तिमुत्तमाम् ।  
क्षोभयित्वा मनोधाम तत्राकारः स्वमात्रतः ॥ 9.8 ॥  
स्थितस्तस्मिन् यदा क्षुब्धे ब्रह्माण्डमभवत्तदा ।  
तस्मिंस्तु शकलीभूते भूर्लोकं च व्यवस्थितम् ॥ 9.9 ॥  
अपरं भुवनं प्रायान्मध्ये भास्करसन्निभम् ।  
पुराणपुरुषो व्याप्य पद्मकोशे व्यवस्थितः ॥ 9.10 ॥  
स हि नारायणो देवः प्राजापत्येन तेजसा ।  
अकाराद्यं स्वरं नाभ्यां हलं च विससर्ज ह ॥ 9.11 ॥  
अमूर्त्तसृष्टौ शास्त्राणि उदगायत् तदा दिशः ।  
सुष्ट्वा पुनरमेयात्मा चिन्तयामास धारणम् ॥ 9.12 ॥  
तस्य चिन्तयतो नेत्रात् तेजः समभवन्महत् ।  
दक्षिणं वह्निसङ्काशं वामं तुहिनसन्निभम् ॥ 9.13 ॥  
तं दृष्ट्वा चन्द्रसूर्यौ तु कल्पितौ परमेष्ठिना ।  
ततः प्राणः समुत्तस्थौ वायुश्च परमेष्ठिनः ॥ 9.14 ॥  
स एव वायुर्भगवान् योऽद्यापि हृदिगो विभुः ।  
तस्माद् वह्निः समुत्तस्थौ तस्मादग्नेर्जलं महत् ॥ 9.15 ॥  
य एवाग्निः स वै तेजो ब्राह्मं परमकारणम् ।  
बाहुभ्यामप्यसौ तेजः क्षात्रं तेजः ससर्ज ह ॥ 9.16 ॥  
ऊरुभ्यामपि वैश्यांश्च पद्भ्यां शूद्रांस्तथा विभुः ।  
ततस्तु ससृजे यक्षान् राक्षसांश्च तथा विभुः ॥ 9.17 ॥  
चतुर्विधैस्तु भूर्लोकं भुवर्लोकं वियच्चरैः ।  
भूतैः स्वर्मार्गगैरन्यैः स्वर्लोकं समपूरयत् ॥ 9.18 ॥  
महर्लोकं तथा तैस्तैर्भूतैश्च सनकादिभिः ।  
जनोलोकं ततश्चैव वैराजैः समपूरयत् ॥ 9.19 ॥  
तपोलोकं ततो देवस्तपोनिष्ठैरपूरयत् ।  
अपुनर्मारकैर्देवैः सत्यलोकमपूरयत् ॥ 9.20 ॥  
सृष्टिं सृष्ट्वा तथा देवो भगवान् भूतभावनः ।  
कल्पसंज्ञं स्वकं घस्त्रं जागर्ति परमेश्वरः ॥ 9.21 ॥  
तस्मिन् जगति भूर्लोको भुवर्लोकश्च जायते ।  
स्वर्लोकश्च त्रयोऽप्येते जायन्ते नात्र संशयः ॥ 9.22 ॥  
सुप्ते तु देवे कल्पान्ते तावती रात्रिरिष्यते ।  
त्रै लोक्यमेतत् सुप्तं स्यात् तथोपप्लवतां गतम् ॥ 9.23 ॥  
ततो रात्र्यां व्यतीतायामुत्थितः कमलेक्षणः ।  
चिन्तयामास तान् वेदान् मातरं च चतुर्ष्वपि ।  
चिन्तयानः स देवेशस्तान् वेदान् नाध्यगच्छत ॥ 9.24 ॥  
लोकमार्गस्थितिं कर्त्तुं निद्राज्ञानेन मोहितः ।  
चिन्तयामास देवेशो नात्र वेदा व्यवस्थिताः ॥ 9.25 ॥  
ततः स्वमूर्तौ तोयाख्ये लीनान् दृष्ट्वा सुरेश्वरः ।  
जिघृक्षुश्चिन्तयामास मत्स्यो भूत्वाविशज्जलम् ॥ 9.26 ॥  
एवं ध्यात्वा महामत्स्यस्तत्क्षणात् समजायत ।  
विवेश च जलं देवः समन्तात् क्षोभयन्निव ॥ 9.27 ॥  
तस्मिन् प्रविष्टे सहसा जलं तु  
महामहीधृग्वपुषि प्रकाशम् ।  
मात्स्यं गते देववरे महोदधिं  
हरिं स्तवैस्तुष्टुवुरुद्धृतक्षितिम् ॥ 9.28 ॥  
नमोऽस्तु वेदान्तरगाप्रतर्क्य  
नमोऽस्तु नारायण मत्स्यरूप ।  
नमोऽस्तु ते सुस्वर विश्वमूर्त्ते  
नमोऽस्तु विद्याद्वयरूपधारिन् ॥ 9.29 ॥  
नमोऽस्तु चन्द्रार्कमरुत्स्वरूप  
जलान्तविश्वस्थित चारुनेत्र ।  
नमोऽस्तु विष्णोः शरणं व्रजामः  
प्रपाहि नो मत्स्यतनुं विहाय ॥ 9.30 ॥  
त्वया ततं विश्वमनन्तमूर्त्ते  
पृथग्गते किञ्चिदिहास्ति देव ।  
भवान् न चास्य व्यतिरिक्तमूर्त्ति-  
स्त्वत्तो वयं ते शरणं प्रपन्नाः ॥ 9.31 ॥  
खात्मेन्दुवह्निश्च मनश्च रूपं  
पुराणमूर्त्तेस्तव चाब्जनेत्र ।  
क्षमस्व शंभो यदि भक्तिहीनं  
त्वया जगद्भासति देवदेव ॥ 9.32 ॥  
विरुद्धमेतत् तव देवरूपं  
सुभीषणं सुस्वनमद्रितुल्यम् ।  
पुराण देवेश जगन्निवास  
शमं प्रयाह्यच्युत तीव्रभानो ॥ 9.33 ॥  
वयं हि सर्वे शरणं प्रपन्ना  
भयाच्च ते रूपमिदं प्रपश्य ।  
लोके समस्तं भवता विना तु  
न विद्यते देहगतं पुराणम् ॥ 9.34 ॥  
एवं स्तुतस्तदा देवो जलस्थान् जगृहे च सः ।  
वेदान् सोपनिषच्छास्त्रानन्तःस्थं रूपमास्थितः ॥ 9.35 ॥  
यावत्स्वमूर्तिर्भगवांस्तावदेव जगत् त्विदम् ।  
कूटस्थे तल्लयं याति विकृतिस्थे विवर्द्धते ॥ 9.36 ॥  
॥ इति श्रीवराहपुराणे भगवच्छास्त्रे नवमोऽध्यायः ॥ 9 ॥





श्रीवराह उवाच ।  
एवं सृष्ट्वा जगत्सर्वं भगवान् लोकभावनः ।  
विरराम ततः सृष्टिर्व्यवर्द्धत धरे तदा ॥ 10.1 ॥  
वृद्धायामथ सृष्टौ तु सर्वे देवाः पुरातनम् ।  
नारायणाख्यं पुरुषं यजन्तो विविधैर्मखैः ॥ 10.2 ॥  
द्वीपेषु चैव सर्वेषु वर्षेषु च मखैर्हरिम् ।  
देवाः सत्रैर्महद्भिस्ते यजन्तः श्रद्धयाऽन्विताः ।  
तोषयामासुरत्यर्थं स्वं पूज्यं कर्तुमीप्सवः ॥ 10.3 ॥  
एवं तोषयतां तेषां बहुवर्षसहस्त्रिकम् ।  
काले देवस्तदा तुष्टः प्रत्यक्षत्वं जगाम ह ॥ 10.4 ॥  
अनेकबाहूदरवक्त्रनेत्रो  
महागिरेः श्रृङ्गमिवोल्लिखंस्तदा ।  
उवाच किं कार्यमथो सुरेशो  
ब्रूतां वरं देववरा वरं वः ॥ 10.5 ॥  
देवा ऊचुः ।  
जयस्व गोविन्द महानुभाव  
त्वया वयं नाथ वरेण देवाः ।  
मनुष्यलोकेऽपि भवन्तमाद्यं  
विहाय नास्मान्भवते ह कश्चित् ॥ 10.6 ॥  
रुद्रादित्या वसवो ये च साध्या  
विश्वेऽश्विनौ मरुतश्चोष्मपाश्च ।  
सर्वे भवन्तं शरणं गताः स्म  
कुरुष्व पूज्यानिह विश्वमूर्ते ॥ 10.7 ॥  
एवमुक्तस्तदा तैस्तु महायोगेश्वरो हरिः ।  
करोमि सर्वान् वः पूज्यानित्युक्त्वाऽन्तरधीयत ॥ 10.8 ॥  
देवा अपि निजौकांसि गतवन्तः सनातनम् ।  
स्तुवन्तः परमेशोऽपि त्रिविधं भावमास्थितः ॥ 10.9 ॥  
एवं त्रिधा जगद्धाता भूत्वा देवान् महेश्वरः ।  
आराध्य सात्त्विकं राजं तामसं च त्रिधा स्थितम् ॥ 10.10 ॥  
सात्त्विकेन पठेद् वेदान् यजेद् यज्ञेन देवताः ।  
आत्मनोऽवयवो भूत्वा राजसेनापि केशवः ॥ 10.11 ॥  
स कालरूपिणं रौद्रं प्रकृत्या शूलपाणिनम् ।  
आत्मनो राजसीं मूर्तिं पूजयामास भक्तितः ।  
तामसेनापि भावेन असुरेषु व्यवस्थितः ॥ 10.12 ॥  
एवं त्रिधा जगद्धाता भूत्वा देवान् महेश्वरः ।  
आराधयामास ततो लोकोऽपि त्रिविधोऽभवत् ॥ 10.13 ॥  
ब्रह्मविष्णुमहेशाननाम्ना गृह्य व्यवस्थितः ।  
स च नारायणो देवः कृते युगवरे प्रभुः ॥ 10.14 ॥  
त्रेतायां रुद्ररूपस्तु द्वापरे यज्ञमूर्तिमान् ।  
कलौ नारायणो देवो बहुरूपो व्यजायत ॥ 10.15 ॥  
तस्यादिकृत्ततो विष्णोश्चरितं भूरितेजसः ।  
श्रृणुष्व सर्वं सुश्रोणि गदतो मम भामिनि ॥ 10.16 ॥  
आसीत् कृतयुगे राजा सुप्रतीको महाबलः ।  
तस्य भार्याद्वयं चासीदविशिष्टं मनोरमम् ॥ 10.17 ॥  
विद्युत्प्रभा कान्तिमती तयोरेते तु नामनी ।  
तयोः पुत्रं समं राजा न लेभे यत्नवानपि ॥ 10.18 ॥  
यदा तदा मुनिश्रेष्ठमात्रेयं वीतकल्मषम् ।  
तोषयामास विधिना चित्रकूटे नगोत्तमे ॥ 10.19 ॥  
सक ऋषिस्तोषितस्तेन दीर्घकालं वरार्थिना ।  
वरं दिदित्सया यावदब्रवीदत्रिजो मुनिः ॥ 10.20 ॥  
तावदिन्द्रोऽपि करिणा गतः पार्श्वेन तस्य ह ।  
देवसैन्यैः परिवृतस्तूष्णीमेव महाबलः ॥ 10.21 ॥  
तं दृष्ट्वाऽन्तर्गतप्रीतिमप्रीतिं प्रीतवान् मुनिः ।  
चुकोप देवराजाय शापमुग्रं ससर्ज ह ॥ 10.22 ॥  
यस्मात् त्वया ममावज्ञा कृता मूढ दिवस्पते ।  
ततस्त्वं चालितो राज्यादन्यलोके वसिष्यसि ॥ 10.23 ॥  
एवमुक्त्वाऽपि कोपेन सुरेशं तं च भूपतिम् ।  
उवाच राजन् पुत्रस्ते भविता दृढविक्रमः ॥ 10.24 ॥  
इन्द्ररूपोपमः श्रीमानुद्यच्छस्त्रः प्रतापवान् ।  
विद्याप्रभावकर्म्मज्ञः क्रूरकर्मा भविष्यति ।  
दुर्जयोऽतिबली राजा एवमुक्त्वा गतो मुनिः ॥ 10.25 ॥  
सोऽपि राजा सुप्रतीको भार्यायां गर्भमावहत् ।  
विद्युत्प्रभायां धर्मज्ञः साऽपि काले त्वसूयत ॥ 10.26 ॥  
तस्याः पुत्रः समभवद् दुर्जयाख्यो महाबलः ।  
जातकर्मादिसंस्कारं तस्य चक्रे मुनिः स्वयम् ।  
(दुर्वासा नाम तपसो तस्य देहमकल्मषः ॥ 10.27 ॥)  
तस्य चेष्टेर्बलेनासौ मुनेः सौम्यो बभूव ह ।  
वेदशास्त्रार्थविद्यायां पारगो धर्मवान् शुचिः ॥ 10.28 ॥  
या द्वितीयाऽभवत् पत्नी तस्य राज्ञो महात्मनः ।  
नाम्ना कीर्त्तिमती धन्या तस्याः पुत्रो बभूव ह ।  
नाम्ना सुद्युम्न इत्येवं वेदवेदाङ्गपारगः ॥ 10.29 ॥  
अथ कालेन महता स राजा राजसत्तमः ।  
सुप्रतीकः सुतं दृष्ट्वा दुर्जयं योग्यमन्तिके ॥ 10.30 ॥  
आत्मनो वृद्धभावं च वाराणस्याधिपो बली ।  
चिन्तयामास राज्यार्थं दुर्जयं प्रति भामिनि ॥ 10.31 ॥  
एवं संचिन्त्य धर्मात्मा तस्य राज्यं ददौ नृपः ।  
स्वयं च चित्रकूटाख्यं पर्वतं स जगाम ह ॥ 10.32 ॥  
दुर्जयोऽपि महद्राज्यं हस्त्यश्वरथवाजिभिः ।  
संयोज्य चिन्तयामास राज्यवृद्धिं प्रति प्रभुः ॥ 10.33 ॥  
एवं संचिन्त्य मेधावी हस्त्यश्वरथपत्तिभिः ।  
समेतां वाहिनीं कृत्वा उत्तरां दिशमाश्रितः ।  
तस्य चोत्तरतो देशाः सर्वे सिद्धा महात्मनः ॥ 10.34 ॥  
भारताख्यमिदं वर्षं साधयित्वा सुदुर्जयः ।  
ततः किंपुरुषं नाम वर्षं तेनापि साधितम् ॥ 10.35 ॥  
ततः परतरं चान्यद्धरिवर्षं जिगाय सः ।  
रम्यं हिरण्मयं चापि कुरुभद्राश्वमेव च ।  
इलावृतं मेरुमध्यमेतत् सर्वं जिगाय सः ॥ 10.36 ॥  
जित्वा जम्ब्वाख्यमेतद्धि द्वीपं यावदसौ नृपः ।  
जगाम देवराजानं जेतुं सर्वसुरान्वितम् ॥ 10.37 ॥  
मेरुपर्वतमारुह्य देवगन्धर्वदानवान् ।  
गुह्यकान् किं नरान् दैत्यांस्ततो ब्रह्मसुतो मुनिः ।  
नारदो दुर्जयजयं देवराजाय शंसत ॥ 10.38 ॥  
तत इन्द्रस्त्वरायुक्तो लोकपालैः समन्वितः ।  
जगाम दुर्जयं हन्तुं सोऽचिरेणास्त्रनिर्ज्जितम् ।  
विहाय पर्वतं मेरुं मर्त्यलोकमिहागतः ॥ 10.39 ॥  
पूर्वदेशे च देवेन्द्रो लोकपालैः समं प्रभुः ।  
स्थितवांस्तस्य सुमहच्चरितं संभविष्यति ॥ 10.40 ॥  
दुर्जयश्च सुराञ्जित्वा यावत् प्रतिनिवर्त्तते ।  
गन्धमादनपृष्ठे तु स्कन्धावारनिवेशनम् ।  
कृत्वाऽवस्थितसंभारमागतं तापसौ तु तम् ॥ 10.41 ॥  
तावगतावथाब्रूतां राजन् दुर्ज्जय लोकपाः ।  
निवारितास्त्वया सर्वं लोकपालैर्विना जगत् ।  
न प्रवर्त्तत तस्मान् नौ देहि तत्पदमुत्तमम् ॥ 10.42 ॥  
एवमुक्ते ततस्तौ तु दुर्ज्जयः प्राह धर्मवित् ।  
कौ भवन्ताविति ततस्तावूचतुररिंदमौ ।  
विद्युत्सुविद्युन्नामानावसुराविति मानद ॥ 10.43 ॥  
त्वया सम्प्रति चेच्छामो धर्म्यं सत्सु सुसंस्कृतौ ।  
लोकपालमतं सर्वमावां कुर्म सुदुर्जय ॥ 10.44 ॥  
एवमुक्ते दुर्ज्जयेन तौ स्वर्गे सन्निवेशितौ ।  
लौकपालौ कृतौ सद्यस्ततोऽन्तर्धानं जग्मतुः ॥ 10.45 ॥  
तयोरपि महत्कर्म चरितं च धराधरे ।  
भविष्यति महाराजो दुर्जयो मन्दरोपरि ॥ 10.46 ॥  
धनदस्य वनं दिव्यं दृष्ट्वा नन्दनसन्निभम् ।  
मुदा बभ्राम रम्येऽस्मिन् स यावद्राजसत्तमः ॥ 10.47 ॥  
तावत्सुवर्णवृक्षाधः कन्याद्वयमपश्यत ।  
अतीवरूपसंपन्नमतीवाद्भुतदर्शनम् ॥ 10.48 ॥  
दृष्ट्वा तु विस्मयाविष्टः क इमे शुभलोचने ।  
एवं संचिन्त्य यावत् स क्षणमेकं व्यवस्थितः ।  
तस्मिन् वने तावदुभौ तापसौ सोऽवलोकयत् ॥ 10.49 ॥  
तौ दृष्ट्वा सहसा राजा ययौ प्रीत्या परां मुदम् ।  
अवतीर्य द्विपात् तूर्णं नमश्चक्रे तयोः स्वयम् ॥ 10.50 ॥  
उपविष्टः स ताभ्यां तु कौश्ये दत्ते वरासने ।  
पृष्टः कस्त्वं कुतश्चासि कस्य वा किमिह स्थितः ॥ 10.51 ॥  
तौ प्रहस्याब्रवीद् राजा सुप्रतीकेति विश्रुतः ।  
तस्य पुत्रः समुत्पन्नो दुर्जयो नाम नामतः ॥ 10.52 ॥  
पृथिव्यां सर्वराजानो जिगीषन्निह सत्तमौ ।  
आगतोऽस्मि ध्रुवं चैव स्मर्त्तव्योऽहं तपोधनौ ।  
भवन्तौ कौ समाख्यातं ममानुग्रहकाङ्क्षया ॥ 10.53 ॥  
तापसावूचतुः ।  
आवां हेतृप्रहेत्राख्यौ मनोः स्वायंभुवः सुतौ ।  
आवां देवविनाशाय गतौ स्वो मेरुपर्वतम् ॥ 10.54 ॥  
तत्रावयोर्महासैन्यं गजाश्वरथसंकुलम् ।  
जिगाय सर्वदेवानां शतशोऽथ सहस्त्रशः ॥ 10.55 ॥  
ते च देवा महत्सैन्यं दृष्ट्वा सर्वं निपातितम् ।  
असुरैरुज्झितप्राणं ततस्ते शरणं गताः ॥ 10.56 ॥  
क्षीराब्धौ यत्र देवेशो हरिः शेते स्वयं प्रभुः ।  
तत्र विज्ञापयामासुः सर्वे प्रणतिपूर्वकम् ॥ 10.57 ॥  
देवदेव हरे सर्वं सैन्यं त्वसुरसत्तमैः ।  
पराजितं परित्राहि भीतं विह्वल्लोचनम् ॥ 10.58 ॥  
त्वया देवासुरे युद्धे पूर्वं त्राताः स्म केशव ।  
सहस्त्रबाहोः क्रूरस्य समरे कालनेमिनः ॥ 10.59 ॥  
इदानीमपि देवेश असुरौ देवकण्टकौ ।  
हेतृप्रहेतृनामानौ बहुसैन्यपरिच्छदौ ।  
तौ हत्वा त्राहि नः सर्वान् देवदेव जगत्पते ॥ 10.60 ॥  
एवमुक्तस्ततो देवो विष्णुर्नारायणः प्रभुः ।  
अहं यास्यामि तौ हन्तुमित्युवाच जगत्पतिः ॥ 10.61 ॥  
एवमुक्तास्ततो देवा मेरुपर्वतसन्निधौ ।  
प्रतस्थुस्तेऽथ मनसा चिन्तयन्तो जनार्दनम् ॥ 10.62 ॥  
तैः संचिन्तितमात्रस्तु देवश्चक्रगदाधरः ।  
आवयोः सैन्यमाविश्य एक एव महाबलः ॥ 10.63 ॥  
एकधा दशधात्मानं शतधा च सहस्त्रधा ।  
लक्षधा कोटिधा कृत्वा स्वभूत्या च जगत्पतिः ॥ 10.64 ॥  
एवं स्थिते देववरे अस्मत्सैन्ये महाबलः ।  
यः कश्चिदसुरो राजन्नावयोर्बलमाश्रितः ।  
स हतः पतितो भूमौ दृश्यते गतचेतनः ॥ 10.65 ॥  
एवं तत् सहसा सैन्यं मायया विश्वमूर्तिना ।  
निहतं साश्वकलिलं पत्तिद्विपसमाकुलम् ॥ 10.66 ॥  
चतुरङ्गं बलं सर्वं हत्वा देवो रथाङ्गधृक् ।  
आवां शोषावथो दृष्ट्वा गतोऽन्तर्द्धानमीश्वरः ॥ 10.67 ॥  
आवयोरीदृशं कर्म दृष्टं देवस्य शार्ङ्गिणः ।  
ततस्तमेव शरणं गतावाराधनाय वै ॥ 10.68 ॥  
त्वं चास्मन्मित्रतनयः सुप्रतीकात्मजो नृप ।  
इमे च आवयोः कन्ये गृहाण मनुजेश्वर ।  
हेतृकन्या सुकेशी तु मिश्रकेशी प्रहेतृणः ॥ 10.69 ॥  
दुर्जयस्त्वेवमुक्तस्तु हेतृणा ते उभे शुभे ।  
कन्ये जग्राह धर्मेण भार्यार्थं मनुजेश्वरः ॥ 10.70 ॥  
ते लब्ध्वा सहसा राजा मुदा परमया युतः ।  
आजगाम स्वकं राष्ट्रं निजसैन्यसमावृतः ॥ 10.71 ॥  
ततः कालेन महता तस्य पुत्रद्वयं बभौ ।  
सुकेश्याः सुप्रभः पुत्रो मिश्रकेश्याः सुदर्शनः ॥ 10.72 ॥  
स राजा दुर्जयः श्रीमाल्ँलब्ध्वा पुत्रद्वयं शुभम् ।  
स्वयं कालान्तरे श्रीमाञ्जगामारण्यमन्तिके ॥ 10.73 ॥  
तत्रस्थो वनजातीर्हि बधयन् वै भयंकराः ।  
ददर्शारण्यमाश्रित्य मुनिं स्थितमकल्मषम् ॥ 10.74 ॥  
तपस्यन्तं महाभागं नाम्ना गौरमुखं शुभम् ।  
ऋषिवृन्दस्य गोप्तारं त्रातारं पापिनः स्वयम् ॥ 10.75 ॥  
तस्याश्रमे विमलजलाविलेमरु-  
त्सुगन्धिवृक्षप्रवरे द्विजन्मनः ।  
रराज जीमूत इवाम्बरान्मही-  
मुपागतः प्रवरविमानवद् गृहः ॥ 10.76 ॥  
ज्वलनमखाग्निप्रतिभाषिताम्बरः  
सुशुद्धसंवासितवेशकुट्टकः ।  
शिष्यैः समुच्चारितसामनादकः  
सुरूपयोषिदृषिकन्यकाकुलः ।  
इतीदृशोऽस्यावसाथो वराश्रमे  
सुपुष्पिताशेषतरुप्रसूनः ॥ 10.77 ॥  
॥ इति श्रीवराहपुराणे भगवच्छास्त्रे दशमोऽध्यायः ॥ 10 ॥ 



श्रीवराह उवाच ।  
ततः पुत्रं रथाङ्गाग्निदग्धं श्रुत्वा नृपोत्तमः ।  
सुप्रतीकः प्रतीतात्मा चिन्तयामास पार्थिवः ।  
तस्य चिन्तयतस्त्वेवं तदा बुद्धिरजायत ॥ 12.1 ॥  
चित्रकूटे गिरौ विष्णुः सदा रामेति कीर्त्यते ।  
ततोऽहं रामसंज्ञेन नाम्ना स्तौमि जगत्पतिम् ॥ 12.2 ॥  
सुप्रतीक उवाच ।  
नमामि रामं नरनाथमच्युतं  
कविं पुराणं त्रिदशारिनाशनम् ।  
शिवस्वरूपं प्रभवं महेश्वरं  
सदा प्रपन्नार्तिहरं धृतश्रियम् ॥ 12.3 ॥  
भवान् सदा देव समस्ततेजसां  
करोषि तेजांसि समस्तरूपधृक् ।  
क्षितौ भवान् पञ्चगुणस्तथा जले  
चतुःप्रकारस्त्रिविधोऽथ तेजसि ।  
द्विधाऽथ वायौ वियति प्रतिष्ठितो  
भवान् हरे शब्दवपुः पुमानसि ॥ 12.4 ॥  
भवान् शशी सूर्यहुताशनोऽसि  
त्वयि प्रलीनं जगदेतदुच्यते ।  
भवत्प्रतिष्ठं रमते जगत् यतः  
स्तुतोऽसि रामेति जगत् प्रतिष्ठितम् ॥ 12.5 ॥  
भवार्णवे दुःखतरोर्मिसंकुले  
तथाक्षमानग्रहणेऽतिभीषणे ।  
न मज्जति त्वत्स्मरणप्लवो नरः  
स्मृतोऽसि रामेति तथा तपोवने ॥ 12.6 ॥  
वेदेषु नष्टेषु भवांस्तथा हरे  
करोषि मात्स्यं वपुरात्मनः सदा ।  
युगक्षये रञ्जितसर्वदिङ्मुखो  
भवांस्तथाग्निर्बहुरूपधृग् विभो ॥ 12.7 ॥  
कौर्मं तथा ते वपुरास्थितः सदा  
युगे युगे माधव तोयमन्थने ।  
न चान्यदस्तीति भवत्समं क्वचि-  
ज्जनार्दनाद् यः स्वयं भूतमुत्तमम् ॥ 12.8 ॥  
त्वया ततं विश्वमिदं महात्मन्  
स्वकाखिलान् वेद दिशश्च सर्वाः ।  
कथं त्वमाद्यं परमं तु धाम  
विहाय चान्यं शरणं व्रजामि ॥ 12.9 ॥  
भवानेकः पूर्वमासीत् ततश्च  
त्वत्तो मही सलिलं वह्निरुच्चैः ।  
वायुस्तथा खं च मनोऽपि बुद्धि-  
श्चेतोगुणास्तत्प्रभवं च सर्वम् ॥ 12.10 ॥  
त्वया ततं विश्वमिदं समस्तं  
सनातनस्त्वं पुरुषो मतो मे ।  
समस्तविश्वेश्वर विश्वमूर्ते  
सहस्त्रबाहो जय देव देव ।  
नमोऽस्तु रामाय महानुभाव ॥ 12.11 ॥  
इति स्तुतो देववरः प्रसन्नः  
तदा राज्ञः सुप्रतीकस्य मूर्तिम् ।  
संदर्शयामास ततोऽभ्युवाच  
वरं वृणीष्वेति च सुप्रतीकम् ॥ 12.12 ॥  
एवं श्रुत्वा वचनं तस्य राजा  
ससंभ्रमं देवदेवं प्रणम्य ।  
उवाच देवेश्वर मे प्रयच्छ  
लयं यदास्ते परमं वपुस्ते ॥ 12.13 ॥  
इतीरिते राजवरः क्षणेन  
लयं तथाऽगादसुरघ्नमूर्तौ ।  
स्थितस्तस्मिन्नात्मभूतो विमुक्तः  
स भूमिपः कर्मकाण्डैरनेकैः ॥ 12.14 ॥  
श्रीवराह उवाच ।  
इतीरितं ते तु मया पुराणं  
स्वायम्भुवे चादिकृतैकदेशम् ।  
शक्यं न चास्यैर्बहुभिः सहस्त्रै-  
रपीह केनापि मुखेन वक्तुम् ॥ 12.15 ॥  
उद्देशतः संस्मृतमात्रमेत-  
न्मया भद्रे कथितं ते पुराणम् ।  
समुद्रतोयात् परिमाणसृष्टिः  
क्वचित् क्वचिद् वृत्तमथो ह्यनर्ध्यम् ॥ 12.16 ॥  
स्वयम्भुवा कथितं ब्रह्मणाऽपि  
नारायणेनापि कुतो भवेऽन्यः ।  
अशक्यमस्माभिरितीरितं ते  
तन्मूर्त्तित्वात् स्मरणेनेदमाद्यम् ॥ 12.17 ॥  
समुद्रे बालुकासंख्या विद्यते रजसः क्षितौ ।  
न तु सृष्टेः पुनः संख्या क्रीडतः परमेष्ठिनः ॥ 12.18 ॥  
एष नारायणस्यांशो मया प्रोक्तः शुचिस्मिते ।  
कृते वृत्तान्त एषश्च किमन्यच्छ्रोतुमिच्छसि ॥ 12.19 ॥  
॥ इति श्रीवराहपुराणे भगवच्छास्त्रे द्वादशोऽध्यायः ॥ 12 ॥


धरण्युवाच ।  
एतत् तन्महदाश्चर्यं दृष्ट्वा गौरमुखो मुनिः ।  
ते चापि मणिजाः प्राप्ताः किं फलं तु वरं गुरोः ॥ 13.1 ॥  
कोऽसौ गौरमुखः श्रीमान् मुनिः परमधार्म्मिकः ।  
किं चकार हरेः कर्म्म दृष्ट्वाऽसौ मुनिपुंगवः ॥ 13.2 ॥  
श्रीवराह उवाच ।  
निमिषेण कृतं कर्म दृष्ट्वा भगवतो मुनिः ।  
आरिराधयिषुर्देवं तमेव प्रययौ वनम् ।  
प्रभासं नाम सोमस्य तीर्थं परमदुर्लभम् ॥ 13.3 ॥  
तत्र दैत्यान्तकृद् देवः प्रोच्यते तीर्थचिन्तकैः ।  
आराधयामास हरिं दैत्यसूदनसंज्ञितम् ॥ 13.4 ॥  
तस्याराधयतो देवं हरिं नारायणं प्रभुम् ।  
आजगाम महायोगी मार्कण्डेयो महामुनिः ॥ 13.5 ॥  
तं दृष्ट्वाऽभ्यागतं दूरादर्घपाद्येन सो मुनिः ।  
अर्चयामास तं भक्त्या मुदा परमया युतः ॥ 13.6 ॥  
कौश्यां वृष्यां तदासीनं पप्रच्छेदं मुनिस्तदा ।  
शाधिं मां मुनिशार्दूल किं करोमि महाव्रत ॥ 13.7 ॥  
एवमुक्तः स विप्रेन्द्रो मार्कण्डेयो महातपाः ।  
उवाच श्लक्ष्णया वाचा मुनिं गौरमुखं तदा ॥ 13.8 ॥  
मार्कण्डेय उवाच ।  
एतदेव महत्कृत्यं यत्सतां संगमो भवेत् ।  
यत्तु सान्देहिकं कार्यं तत्पृच्छस्व महामुने ॥ 13.9 ॥  
गौरमुख उवाच ।  
एते हि पितरो नाम प्रोच्यन्ते वेदवादिभिः ।  
सर्ववर्णषु सामान्या उताहोस्वित् पृथक् पृथक् ॥ 13.10 ॥  
मार्कण्डेयः ।  
सर्वेषामेव देवानामाद्यो नारायणो गुरुः ।  
तस्माद् ब्रह्मा समुत्पन्नः सोऽपि सप्तासृजन्मुनीन् ॥ 13.11 ॥  
मां यजस्वेति तेनोक्तास्तदा ते परमेष्ठिना ।  
आत्मनात्मानमेवाग्रे अयजन्त इति श्रुतिः ॥ 13.12 ॥  
तेषां वै ब्रह्मजातानां महावैकारिकर्मणाम् ।  
अशपद् व्यभिचारो हि महानेष कृतो यतः ।  
प्रभ्रष्टज्ञानिनः सर्वे भविष्यथ न संशयः ॥ 13.13 ॥  
एवं शप्तास्ततस्ते वै ब्रह्मणात्मसमुद्भवाः ।  
सद्यो वंशकरान् पुत्रानुत्पाद्य त्रिदिवं ययुः ॥ 13.14 ॥  
ततस्तेषु प्रयातेषु त्रिदिवं ब्रह्मवादिषु ।  
तत्पुत्राः श्राद्धदानेन तर्पयामासुरञ्जसा ॥ 13.15 ॥  
ते च वैमानिकाः सर्वे ब्रह्मणः सप्त मानसाः ।  
तत् पिण्डदानं मन्त्रोक्तं प्रपश्यन्तो व्यवस्थिताः ॥ 13.16 ॥  
गौरमुख उवाच ।  
ये च ते पितरो ब्रह्मन् यं च कालं समासते ।  
किं यतो वै पितृगणास्तस्मिंल्लोके व्यवस्थिताः ॥ 13.17 ॥  
मार्कण्डेय उवाच ।  
प्रवर्त्तन्ते वराः केचिद् देवानां सोमवर्द्धनाः ।  
ते मरीच्यादयः सप्त स्वर्गे ते पितरः स्मृताः ॥ 13.18 ॥  
चत्वारो मूर्त्तिमन्तो वै त्रयस्त्वन्ये ह्यमूर्त्तयः ।  
तेषां लोकनिसर्गं च कीर्त्तयिष्यामि तच्छृणु ॥ 13.19 ॥  
प्रभावं च महर्धि च विस्तरेण निबोध मे ।  
धर्ममूर्तिधरास्तेषां त्रयोऽन्ये परमा गणाः ।  
तेषां नामानि लोकांश्च कीर्तयिष्यामि तच्छृणु ॥ 13.20 ॥  
लोकाः संतानका नाम यत्र तिष्ठन्ति भास्वराः ।  
अमूर्त्तयः पितृगणास्ते वै पुत्राः प्रजापतेः ॥ 13.21 ॥  
विराजस्य प्रजाश्रेष्ठा वैराजा इति ते स्मृताः ॥  
देवानां पितरस्ते हि तान् यजन्तीह देवताः ॥ 13.22 ॥  
एते वै लोकविभ्रष्टा लोकान् प्राप्य सनातनान् ।  
पुनर्युगशतान्तेषु जायन्ते ब्रह्मवादिनः ॥ 13.23 ॥  
ते प्राप्य तां स्मृतिं भूयः साध्य योगमनुत्तमम् ।  
चिन्त्य योगगतिं शुद्धां पुनरावृत्तिदुर्लभाम् ॥ 13.24 ॥  
एते स्म पितरः श्राद्धे योगिनां योगवर्द्धनाः ।  
आप्यायितास्तु ते पूर्वं योगं योगबले रतौ ॥ 13.25 ॥  
तस्माच्छ्राद्धानि देयानि योगिनां योगिसत्तम ।  
एष वै प्रथमः सर्गः सोमपानामनुत्तमः ॥ 13.26 ॥  
एते त एकतनवो वर्तन्ते द्बिजसत्तमाः ।  
भूर्लोकवासिनां याज्याः स्वर्गलोकनिवासिनः ॥  
ब्रह्मपुत्रा मरीच्याद्यास्तेषां याज्या महद्गताः ॥ 13.27 ॥  
कल्पवासिकसंज्ञानां तेषामपि जने गताः ।  
सनकाद्यास्ततस्तेषां वैराजास्तपसि स्थिताः ।  
तेषां सत्यगता मुक्ता इत्येषा पितृसंततिः ॥ 13.28 ॥  
अग्निष्वात्तेति मारीच्या वैराजा बर्हिसंज्ञिताः ।  
सुकालेयापि पितरो वसिष्ठस्य प्रजापतेः ।  
तेऽपि याज्यास्त्रिभिर्वर्णैर्न शूद्रेण पृथक्कृतम् ॥ 13.29 ॥  
वर्णत्रयाभ्यनुज्ञातः शूद्रः सर्वान् पितृन् यजेत् ।  
न तु तस्य पृथक् सन्ति पितरः शूद्रजातयः ॥ 13.30 ॥  
मुक्तश्चेतनको ब्रह्मन् ननु विप्रेषु दृश्यते ।  
विशेषशास्त्रदृष्ट्या तु पुराणानां च दर्शनात् ॥ 13.31 ॥  
एवं ऋषिस्तुतैः शास्त्रं ज्ञात्वा याज्यकसंभवान् ।  
स्वयं सृष्ट्यां स्मृतिर्लब्धा पुत्राणां ब्रह्मणा ततः ।  
परं निर्वाणमापन्नास्तेऽपि ज्ञानेन एव च ॥ 13.32 ॥  
वस्वादीनां कश्यपाद्या वर्णानां वसवादयः ।  
अविशेषेण विज्ञेया गन्धर्वाद्या अपि ध्रुवम् ॥ 13.33 ॥  
एष ते पैतृकः सर्ग उद्देशेन महामुने ।  
कथितो नान्त एवास्य वर्षकोट्या हि दृश्यते ॥ 13.34 ॥  
श्राद्धस्य कालान् वक्ष्यामि तान् श्रृणुष्व द्विजोत्तम ।  
श्राद्धार्हमागतं द्रव्यं विशिष्टमथवा द्विजम् ॥ 13.35 ॥  
श्राद्धं कुर्वीत विज्ञाय व्यतीपातेऽयने तथा ।  
विषुवे चैव संप्राप्ते ग्रहणे शशिसूर्ययोः ।  
समस्तेष्वेव विप्रेन्द्र राशिष्वर्केऽतिगच्छति ॥ 13.36 ॥  
नक्षत्रग्रहपीडासु दुष्टस्वप्नावलोकने ।  
इच्छाश्राद्धानि कुर्वीत नवसस्यागमे तथा ॥ 13.37 ॥  
अमावास्या यदा आर्द्राविशाखास्वातियोगिनो ।  
श्राद्धैः पितृगणस्तृप्तिं तदाप्नोत्यष्टवार्षिकीम् ॥ 13.38 ॥  
अमावस्या यदा पुष्ये रौद्रेऽथर्क्षे पुनर्वसौ ।  
द्वादशाब्दं तथा तृप्तिं प्रयान्ति पितरोऽर्च्चिताः ॥ 13.39 ॥  
वासवाजैकपादर्क्षे पितॄणां तृप्तिमिच्छताम् ।  
वारुणे चाप्यमावास्या देवानामपि दुर्लभा ॥ 13.40 ॥  
नवस्वर्क्षेष्वमावास्या यदा तेषु द्विजोत्तम ।  
तदा श्राद्धानि देयानि अक्षय्यफलमिच्छताम् ।  
अपि कोटिसहस्त्रेण पुण्यस्यान्तो न विद्यते ॥ 13.41 ॥  
अथापरं पितरः श्राद्धकालं  
रहस्यमस्मत् प्रवदन्ति पुण्यम् ।  
वैशाखमासस्य तु या तृतीया  
नवम्यसौ कार्त्तिकशुक्लपक्षे ॥ 13.42 ॥  
नभस्यमासस्य तमिस्त्रपक्षे  
त्रयोदशी पञ्चदशी च माघे ।  
उपप्लवे चन्द्रमसो रवेश्च  
तथाष्टकास्वप्ययनद्वये च ॥ 13.43 ॥  
पानीयमप्यत्र तिलैर्विमिश्रं  
दद्यात्पितृभ्यः प्रयतो मनुष्यः ।  
श्राद्धं कृतं तेन समाःसहस्त्रं  
रहस्यमेतत् पितरो वदन्ति ॥ 13.44 ॥  
माघासिते पञ्चदशी कदाचि-  
दुपैति योगं यदि वारुणेन ।  
ऋक्षेण कालः परमः पितॄणां  
न त्वल्पपुण्यैर्द्विज लभ्यतेऽसौ ॥ 13.45 ॥  
काले धनिष्ठा यदि नाम तस्मिन्  
भवेत्तु विप्रेन्द्र सदा पितृभ्यः ।  
दत्तं जलान्नं प्रददाति तृप्तिं  
वर्षायुतं तत्कुलजैर्मनुष्यैः ॥ 13.46 ॥  
तत्रैव चेद् भाद्रपदास्तु पूर्वाः  
काले तदा यैः क्रियते पितृभ्यः ।  
श्राद्धं परा तृप्तिमुपेत्य तेन  
युगं समग्रं पितरः स्वपन्ति ॥  
श्राद्धं तु यत्पक्षमुदाहरन्ति  
तत्पैतृकं मुनिगणाः प्रवदन्ति तुष्टिम् ॥ 13.47 ॥  
गङ्गासरयूमथवा विपाशां  
सरस्वतीं नैमिषगोमतीं वा ।  
ततोऽवगाह्यार्चनमादरेण  
कृत्वा पितॄणामहितानि हन्ति ॥ 13.48 ॥  
गायन्ति चैतत् पितरः कदा तु  
वर्षामघातृप्तिमवाप्य भूयः ।  
माघासितान्ते शुभतीर्थतोयै-  
र्यास्याम तृप्तिं तनयादिदत्तैः ॥ 13.49 ॥  
चित्तं च वित्तं च नृणां विशुद्धं  
शस्तश्च कालः कथितो विधिश्च ।  
पात्रं यथोक्तं परमा च भक्ति-  
र्नृणां प्रयच्छन्त्यभिवाञ्छितानि ॥ 13.50 ॥  
पितृगीतास्तथैवात्र श्लोकास्तान् श्रृणु सत्तम ।  
श्रुत्वा तथैव भविता भाव्यं तत्र विधात्मना ॥ 13.51 ॥  
अपि धन्यः कुले जायादस्माकं मतिमान् नरः ।  
अकुर्वन् वित्तशाठ्यं यः पिण्डान् यो निर्वपिष्यति ॥ 13.52 ॥  
रत्नवस्त्रमहायानं सर्वं भोगादिकं वसु ।  
विभवे सति विप्रेभ्यो अस्मानुद्दिश्य दास्यति ॥ 13.53 ॥  
अन्नेन वा यथाशक्त्या कालेऽस्मिन् भक्तिनम्रधीः ।  
भोजयिष्यति विप्राग्र्यांस्तन्मात्रविभवो नरः ॥ 13.54 ॥  
असमर्थोऽन्नदानस्य वन्यशाकं स्वशक्तितः ।  
प्रदास्यतिद्विजाग्र्येभ्यः स्वल्पां यो वापि दक्षिणाम् ॥ 13.55 ॥  
तत्राप्यसामर्थ्ययुतः कराग्राग्रस्थितांस्तिलान् ।  
प्रणम्य द्विजमुख्याय कस्मैचिद् द्विज दास्यति ॥ 13.56 ॥  
तिलैः सप्ताष्टभिर्वापि समवेतां जलाञ्जलिम् ।  
भक्तिनम्रः समुद्दिश्याप्यस्माकं संप्रदास्यति ॥ 13.57 ॥  
यतः कुतश्चित् संप्राप्य गोभ्यो वापि गवाह्निकम् ।  
अभावे प्रीणयत्यस्मान् भक्त्या युक्तः प्रदास्यति ॥ 13.58 ॥  
सर्वाभावे वनं गत्वा कक्षामूलप्रदर्शकः ।  
सूर्यादिलोकपालानामिदमुच्चैः पठिष्यति ॥ 13.59 ॥  
न मेऽस्ति वित्तं न धनं न चान्य-  
च्छ्राद्धस्य योग्यं स्वपितॄन् नतोऽस्मि ।  
तृप्यन्तु भक्त्या पितरो मयैतौ  
भुजौ ततौ वर्त्मनि मारुतस्य ॥ 13.60 ॥  
इत्येतत् पितृभिर्गीतं भावाभावप्रयोजनम् ।  
कृतं तेन भवेच्छ्राद्धं य एवं कुरुते द्विज ॥ 13.61 ॥  
॥ इति श्रीवराहपुराणे भगवच्छास्त्रे त्रयोदशोऽध्यायः ॥ 13 ॥


मार्कण्डेय उवाच ।  
एतन्मे कथितं पूर्वं ब्रह्मपुत्रेण धीमता ।  
सनकानुजेन विप्रर्षे ब्राह्मणान् श्रृणु सांप्रतम् ॥ 14.1 ॥  
त्रिणाचिकेतस्त्रिमधुस्त्रिसुपर्णः षडङ्गवित् ।  
वेदवित् श्रोत्रियो योगी तथा वै ज्योष्ठसामगः ॥ 14.2 ॥  
ऋत्विजं भागिनेयं च दौहित्रं श्वसुरं तथा ।  
जामातरं मातुलं च तपोनिष्ठं च ब्राह्मणम् ॥ 14.3 ॥  
पञ्चाग्न्यभिरतं चैव शिष्यं संबन्धिनं तथा ।  
मातापितृरतं चैव एताञ्छ्राद्धे नियोजयेत् ॥ 14.4 ॥  
मित्रध्रुक् कुनखी चैव श्यावदन्तस्तथा द्विजः ।  
कन्यादूषयिता वह्निवेदोज्झः सोमविक्रयी ॥ 14.5 ॥  
अभिशप्तस्तथा स्तेनः पिशुनो ग्रामयाजकः ।  
भृतकाध्यापकश्चैव भृतकाध्यापितश्च यः ॥ 14.6 ॥  
परपूर्वापतिश्चैव मातापित्रोस्तथोज्झकः ।  
वृषलीसूतिपोष्यश्च वृषलीपतिरेव च ।  
तथा देवलकश्चापि श्राद्धे नार्हन्ति केतनम् ॥ 14.7 ॥  
प्रथमेऽह्नि बुधः कुर्याद् विप्राग्र्याणां निमन्त्रणम् ।  
आनिमन्त्र्य द्विजान् गेहमागतान् भोजयेद् यतीन् ॥ 14.8 ॥  
पादशौचादिना गेहमागतान् भोजयेद् द्विजान् ।  
पवित्रपाणिराचान्तानासनेषूपवेशयेत् ॥ 14.9 ॥  
पितॄणामयुजो युग्मान् देवानामपि योजयेत् ।  
देवानामेकमेकं वा पितॄणां च नियोजयेत् ॥ 14.10 ॥  
तथा मातामहश्राद्धं वैश्वदेवसमन्वितम् ।  
कुर्वीत भक्तिसंपन्नसक्तन्त्रं वा वैश्वदेविकम् ॥ 14.11 ॥  
प्राङ्मुखं भोजभेद् विप्रं देवानामुभयात्मकम् ।  
पितृपैतामहानां च भोजयेच्चाप्युदङ्मुखान् ॥ 14.12 ॥  
पृथक् तयोः केचिदाहुः श्राद्धस्य करणं द्विज ।  
एकत्रैकेन पाकेन वदन्त्यन्ये महर्षयः ॥ 14.13 ॥  
विष्टरार्थं कुशान् दत्त्वा संपूज्यार्घविधानतः ।  
कुर्यादावाहनं प्राज्ञो देवानां तदनुज्ञया ॥ 14.14 ॥  
यवाम्बुना च देवानां दद्यादर्घ्यं विधानवित् ।  
सुगन्धधूपदीपांश्च दत्त्वा तेभ्यो यथाविधि ।  
पितॄणामपसकव्येन सर्वमेवोपकल्पयेत् ॥ 14.15 ॥  
अनुज्ञां च ततः प्राप्य दत्त्वा दर्भान् द्विधाकृतान् ।  
मन्त्रपूर्वं पितॄणां तु कुर्यादावाहनं बुधः ।  
तिलाम्बुना चापसव्यं दद्यादर्ध्यादिकं बुधः ॥ 14.16 ॥  
काले तत्रातिथिं प्राप्तमन्नकामं द्विजाध्वगम् ।  
ब्राह्मणैरभ्यनुज्ञातः कामं तमपि पूजयेत् ॥ 14.17 ॥  
योगिनो विविधै रूपैर्नराणामुपकारिणः ।  
भ्रमन्ति पृथिवीमेतामविज्ञातस्वरूपिणः ॥ 14.18 ॥  
तस्मादभ्यर्चयेत् प्राप्तं श्राद्धकालेऽतिथिं बुधः ।  
श्राद्धक्रियाफलं हन्ति द्विजेन्द्रापूजितोऽतिथिः ॥ 14.19 ॥  
जुहुयाद् व्यञ्जनं क्षारैर्वर्ज्यमन्नं ततोऽनले ।  
अनुज्ञातो द्बिजैस्तैस्तु त्रिः कृत्वा पुरुषर्षभ ॥ 14.20 ॥  
अग्नये कव्यवाहनाय स्वाहेति प्रथमाहुतिः ।  
सोमाय वै पितृमते दातव्या तदनन्तरम् ॥ 14.21 ॥  
वैवस्वताय चैवान्या तृतीया दीयताहुतिः ।  
हुतावशिष्टमल्पाल्पं विप्रपात्रेषु निर्वपेत् ॥ 14.22 ॥  
ततोऽन्नं मृष्टमत्यर्थमभीष्टमभिसंस्कृतम् ।  
दत्त्वा जुषध्वमिच्छातो वाच्यमेतदनिष्ठुरम् ॥ 14.23 ॥  
भोक्तव्यं तैश्च तच्चित्तैर्मौनिभिः सुमुखैः सुखम् ।  
अक्रुध्यता अत्वरता देयं तेनापि भक्तितः ॥ 14.24 ॥  
रक्षोघ्नमन्त्रपठनं भूमेरास्तरणं तिलैः ।  
कृत्वाऽध्येयाश्च पितरस्त एव द्विजसत्तमाः ॥ 14.25 ॥  
पिता पितामहश्चैव तथैव प्रपितामहः ।  
मम तृप्तिं प्रयान्त्वद्य होमाप्यायितमूर्त्तयः ॥ 14.26 ॥  
पितापितामहश्चैव तथैव प्रपितामहः ।  
मम तृप्तिं प्रयान्त्वद्य विप्रदेहेषु संस्थिताः ॥ 14.27 ॥  
पिता पितामहश्चैव तथैव प्रपितामहः ।  
तृप्तिं प्रयान्तु पिण्डेषु मया दत्तेषु भूतले ॥ 14.28 ॥  
पिता पितामहश्चैव तथैव प्रपितामहः ।  
तृप्तिं प्रयान्तु मे भक्त्या यन्मयैतदुदाहृतम् ॥ 14.29 ॥  
मातामहस्तृप्तिमुपैतु तस्य  
तथा पिता तस्य पिता ततोऽन्यः ।  
विश्वेऽथ देवाः परमां प्रयान्तु  
तृप्तिं प्रणश्यन्तु च यातुधानाः ॥ 14.30 ॥  
यज्ञेश्वरो हव्यसमस्तकव्य-  
भोक्ताऽव्ययात्मा हरिरीश्वरोऽत्र ।  
तत्सन्निधानादपयान्तु सद्यो  
रक्षांस्यशेषाण्यसुराश्च सर्वे ॥ 14.31 ॥  
तृप्तेष्वेतेषु विप्रेषु किरेदन्नं महीतले ।  
दद्यादाचमनार्थाय तेभ्यो वारि सकृत्सकृत् ॥ 14.32 ॥  
सुतृप्तैस्तैरनुज्ञातः सर्वेणान्नेन भूतले ।  
सलिलेन ततः पिण्डान् समागृह्य समाहितः ॥ 14.33 ॥  
पितृतीर्थेन सलिलं तथैव सलिलाञ्जलिम् ।  
मातामहेभ्यस्तेनैव पिण्डांस्तीर्थेन निर्वपेत्।  
दक्षिणाग्रेषु दर्भेषु पुष्पधूपादिपूजिताम् ॥ 14.34 ॥  
स्वपित्रे प्रथमं पिण्डं दद्यादुच्छिष्टसन्निधौ ।  
पितामहाय चैवान्यं तत्पित्रे च तथाऽपरम् ॥ 14.35 ॥  
दर्भमूले लेपभुजः प्रीणयेल्लेपघर्षणात् ।  
पिण्डे मातामहे तद्वद् गन्धमाल्यादिसंयुतैः ॥ 14.36 ॥  
पूजयित्वा द्विजाग्र्याणां दद्यादाचमनं बुधः ।  
पैत्रेभ्यः प्रथमं भक्त्या तन्मनस्को द्विजेश्वर ॥ 14.37 ॥  
सुस्वधेत्याशिषा युक्तां दद्याच्छक्त्या च दक्षिणाम् ।  
दत्त्वा च दक्षिणां तेभ्यो वाचयेद् वैश्वदेविकान् ।  
प्रीयन्तामिति ये विश्वे देवास्तेन इतीरयेत् ॥ 14.38 ॥  
तथेति चोक्ते तैर्विप्रैः प्रार्थनीयास्तथाशिषः ।  
पश्चाद् विसर्जयेद् देवान् पूर्वं पैत्रान्महामते ॥ 14.39 ॥  
मातामहानामप्येवं सह देवैः क्रमः स्मृतः ।  
भोजने च स्वशक्त्या च दाने तद्वद् विसर्ज्जने ।  
आपादशौचनात् पूर्वं कुर्यादेव द्विजन्मसु ॥ 14.40 ॥  
जानन्तं प्रथमं पित्र्यं तथा मातामहेषु च ।  
विसर्जयेत् प्रीतिवचः संमान्याभ्यर्थितांस्ततः ।  
निवर्त्तेताभ्यनुज्ञात आद्वारान्तमनुव्रजेत् ॥ 14.41 ॥  
ततस्तु वैश्वदेवाख्यां कुर्यान्नित्यक्रियां ततः ।  
भुञ्जीयाच्च समं पूज्य भृत्यबन्धुभिरात्मना ॥ 14.42 ॥  
एवं श्राद्धं बुधः कुर्यात् पित्र्यं मातामहं तथा ।  
श्राद्धैराप्यायिता दद्युः सर्वान् कामान् पितामहाः ॥ 14.43 ॥  
त्रीणि श्राद्धे पवित्राणि दौहित्रः कुतपस्तिलाः ।  
रजतस्य तथा दानं तथा संदर्शनादिकम् ॥ 14.44 ॥  
वर्ज्यस्तु कुर्वता श्राद्धं क्रोधोऽध्वगममं त्वरा ।  
भोक्तुरप्यत्र विप्रेन्द्र त्रयमेतन्न संशयः ॥ 14.45 ॥  
विश्वेदेवाः सपितरस्तथा मातामहा द्विज ।  
कुलं चाप्यायते पुंसां सर्वं श्राद्धं प्रकुर्वताम् ॥ 14.46 ॥  
सोमाधारः पितृगणो योगाधारश्च चन्द्रमाः ।  
श्राद्धं योगिनियुक्तं तु तस्मद् विप्रेन्द्र शस्यते ॥ 14.47 ॥  
सहस्त्रस्यापि विप्राणां योगी चेत् पुरतः स्थितः ।  
सर्वान् भोक्तॄंस्तारयति यजमानं तथा द्विज ॥ 14.48 ॥  
मह्यं सनत्कुमारेण पूर्वकल्पे द्विजोत्तम ।  
कथितं वायुना चापि देवानां शंभुना तथा ॥ 14.49 ॥  
ऋषीणां शक्तिपुत्रेण तथा मैत्रेयसंज्ञिते ।  
भविष्यति क्रमाद् यावन् मया ते कथितं द्विज ॥ 14.50 ॥)  
इयं सर्वपुराणेषु सामान्या पैतृकी क्रिया ।  
एतत् क्रमात् कर्मकाण्डं ज्ञात्वा मुच्येत बन्धनात् ॥ 14.51 ॥  
एतदाश्रित्य निर्वाणं ऋषयः संशितव्रताः ।  
प्राप्ता गौरमुखेदानीं त्वमप्येवं परो भव ॥ 14.52 ॥  
इति ते कथितं भक्त्या पृच्छतो द्विजसत्तम ।  
पितॄन् यष्ट्वा हरिं ध्यायेद् यस्तस्य किमतः परम् ।  
न तस्मात् परतः पित्र्यं तन्त्रमस्तीति निश्चयः ॥ 14.53 ॥  
॥ इति श्रीवराहपुराणे भगवच्छास्त्रे चतुर्दशोऽध्यायः ॥ 14 ॥


धरण्युवाच ।  
एवं श्राद्धविधिं श्रुत्वा मार्कण्डेयान्महामुनिः ।  
तदा गौरमुखो देव किमूर्ध्वं कृतवान् विभो ॥ 15.1 ॥  
श्रीवराह उवाच ।  
एतच्छ्रुत्वा तदा धात्रि पितृतन्त्रं महामुनिः ।  
संस्मारितो जन्मशतं मार्कण्डेयेन धीमता ॥ 15.2 ॥  
धरण्युवाच ।  
भगवन् गौरमुखः कोऽसौ अन्यजन्मनि कः स्मृतः ।  
कथं च स्मृतवान् स्मृत्वा किं चकार च सत्तमः ॥ 15.3 ॥  
श्रीवराह उवाच ।  
भृगुरासीत् स्वयं साक्षादन्यस्मिन् ब्रह्म जन्मनि ।  
तदन्वयात्मजस्त्वेष मार्कण्डेयो महामुनिः ॥ 15.4 ॥  
पुत्रैस्तु बोधिता यूयं सुगतिं प्राप्स्यथेति यत् ।  
प्रागुक्तं ब्रह्मणा तेन मार्कण्डेयेन बोधितः ॥ 15.5 ॥  
सस्मार सर्वजन्मानि स्मृत्वा चैव तु यत्कृतम् ।  
तच्छृणुष्व वरारोहे कथयामि समासतः ॥ 15.6 ॥  
एवं श्राद्धविधानेन द्वादशाब्दं ततः पितॄन् ।  
इष्ट्वा पश्चाद्धरेः स्तोत्रं स मुनिस्तूपचक्रमे ॥ 15.7 ॥  
प्रभासं नाम यत्तीर्थं त्रिषु लोकेषु विश्रुतम् ।  
तत्र दैत्यान्तकं देवं स्तोतुं गौरमुखः स्थितः ॥ 15.8 ॥  
गौरमुख उवाच ।  
स्तोष्ये महेन्द्रं रिपुदर्पहं शिवं  
नारायणं ब्रह्मविदां प्रतिष्ठितम् ।  
आदित्यचन्द्राश्वियुगस्थमाद्यं  
पुरातनं दैत्यहरं सदा हरिम् ॥ 15.9 ॥  
चकार मात्स्यं वपुरात्मनो यः  
पुराकृतं वेदविनाशकाले ।  
महामहीधृग्वपुरग्रपुच्छ -  
छटाहवार्च्चिः सुरशत्रुहाद्यः ॥ 15.10 ॥  
तथाब्धिमन्थानकृते गिरीन्द्रं  
दधार यः कौर्म्मवपुः पुराणम् ।  
हितेच्छया यः पुरुषः पुराणः  
प्रपातु मां दैत्यहरः सुरेशः ॥ 15.11 ॥  
महावराहः सततं पृथिव्यास्  
तलात्तलं प्राविशद् यो महात्मा ।  
यज्ञाङ्गसंज्ञः सुरसिद्धवन्द्यः  
स पातु मां दैत्यहरः पुराणः ॥ 15.12 ॥  
नृसिंहरूपी च भवत्यजस्त्रं  
युगे युगे योगिवरोग्रभीमः ।  
करालवक्त्रः कनकाग्रवर्चा  
रत्नाशयोऽस्मानसुरान्तकोऽव्यात् ॥ 15.13 ॥  
बलेर्मखध्वंसकृते महात्मा  
स्वां गूढतां योगवपुःस्वरूपः ।  
स दण्डकाष्ठाऽजिनलक्षणः पुनः  
क्षितिं च पदा क्रान्तवान् यः स पातु ॥ 15.14 ॥  
त्रिःसप्तकृत्वो जगतीं जिगाय  
जित्वा ददौ कश्यपाय प्रचण्डः ।  
स जामदग्न्योऽभिजनस्य गोप्ता  
हिरण्यगर्भोऽसुरहा प्रपातु ॥ 15.15 ॥  
चतुःप्रकारं च वपुर्य आद्यं  
हैरण्यगर्भप्रतिमानलक्ष्यम् ।  
रामादिरूपैर्बहुरूपभेद-  
श्चकार सोऽस्मानसुरान्तकोऽव्यात् ॥ 15.16 ॥  
चाणूरकंसासुरदर्पभीते-  
र्भीतामराणामभयाय देवः ।  
युगे युगे वासुदेवो बभूव  
कल्पे भवत्यद्भुतरूपकारी ।  
युगे युगे कल्किनाम्ना महात्मा  
वर्णस्थितिं कर्त्तुमनेकमूर्त्तिः ॥ 15.17 ॥  
सनातनो ब्रह्ममयः पुराणो  
न यस्य रूपं सुरसिद्धदैत्याः ।  
पश्यन्ति विज्ञानगतिं विहाय  
अथोप्यनेकानि समर्च्वयन्ति ।  
मत्स्यादिरूपाणि चराणि सोऽव्यात् ॥ 15.18 ॥  
नमो नमस्ते पुरुषोत्तमाय  
पुनश्च भूयोऽपि नमो नमस्ते ।  
नमः पुरस्तादथ पृष्ठतस्ते  
नयस्व मां मुक्तिपदं नमस्ते ॥ 15.19 ॥  
एवं नमस्यतस्तस्य महर्षेर्भावितात्मनः ।  
प्रत्यक्षतां गतो देवः स्वयं चक्रगदाधरः ॥ 15.20 ॥  
तं दृष्ट्वा तस्य विज्ञानं निस्तरङ्गं स्वदेहतः ।  
उत्तस्थौ सोऽपि तं लब्ध्वा तस्मिन् ब्रह्मणि शाश्वते ।  
लयं जगाम देवात्मा त्वपुनर्भवसंज्ञिते ॥ 15.21 ॥  
॥ इति श्रीवराहपुराणे भगवच्छास्त्रे पञ्चदशोऽध्यायः ॥ 15 ॥


धरण्युवाच ।  
तदा दुर्वाससा शप्तो देवराजः शतक्रतुः ।  
वसिष्यसि त्वं मर्त्त्येषु सुप्रतीकसुतेन तु ॥ 16.1 ॥  
उत्सादितो दिवो मूढेत्येवमुक्तस्तु भूधर ।  
इन्द्रो मर्त्त्यमुपागम्य सर्वदेवसमन्वितः ॥ 16.2 ॥  
किं चकार च तस्मिंस्तु दुर्जये च निपातिते ।  
परमेष्ठिना भगवता तेन योगविदुत्तमौ ॥ 16.3 ॥  
स्वर्गे विद्युत्सुविद्युच्च तौ च किं चक्रतुस्तदा ।  
एतन्मे संशयं देव कथयस्व प्रसादतः ॥ 16.4 ॥  
श्रीवराह उवाच ।  
दूर्जयेन जितो धात्रि देवराजः शतक्रतुः ।  
भारते हि तदा वर्षे वाराणस्यां तु पूर्वतः ।  
आश्रित्य संस्थितो देवैः सह यक्षमहोरगैः ॥ 16.5 ॥  
विद्युत्सुविद्युच्च तदा योगमास्थाय शोभने ।  
दीर्घतापज्वरं वायुकर्मयोगेन संश्रितौ ॥  
लोकपालायितं कृत्स्नं चक्रतुर्योगमायया ॥ 16.6 ॥  
तं दुर्जयं मृतं श्रुत्वा समुद्रान्तःस्थितं तदा ।  
आनीय चतुरङ्गं तु देवान् प्रति विजग्मतुः ॥ 16.7 ॥  
आगत्य तौ तदा दैत्यौ महत्सैन्येन पर्वतम् ।  
हिमवन्तं समाश्रित्य संस्थितौ तु बभूवतुः ॥ 16.8 ॥  
देवा अपि महत्सैन्यं संहत्य कृतदंशिताः ।  
मन्त्रयाञ्चक्रुरव्यग्रा ऐन्द्रं पदमभीप्सवः ॥ 16.9 ॥  
अब्रवीत् तत्र देवानां गुरुराङ्गिरसो मुनिः ।  
गोमेधेन यजघ्वं वै प्रथमेन तदन्तरम् ॥ 16.10 ॥  
यष्टव्यं क्रतुभिः सर्वैरेकस्थितिरथामराः ।  
उपदेशो मया दत्तः क्रियतां शीघ्रमेष वै ॥ 16.11 ॥  
एवमुक्तास्तदा देवा गाः पशूंश्चानुकल्प्य ते ।  
मुमुचुश्चरणार्थाय रक्षार्थं सरमां ददुः ॥ 16.12 ॥  
ताश्च गावो देवशुन्या रक्ष्यमाणा धराधरे ।  
तत्र जग्मुस्तदा गावश्चरन्त्यो यत्र तेऽसुराः ॥ 16.13 ॥  
ते च गावस्तु ता दृष्ट्वा शुक्रमूचुः पुरोहितम् ।  
पश्वर्थं देवगा ब्रह्मंश्चार्यन्ते रक्षमाणया ।  
देवशून्या सरमया वद किं क्रियतेऽधुना ॥ 16.14 ॥  
एवमुक्तस्तदा शुक्रः प्रत्युवाचासुरांस्तदा ।  
एता गा ह्रियतां शीघ्रमसुरा मा विलम्बथ ॥ 16.15 ॥  
एवमुक्तास्तदा दैत्या जह्रुस्ता गा यदृच्छया ।  
हृतासु तासु सरमा मार्गमन्वेषणे रता ॥ 16.16 ॥  
अपश्यत् सा दितेः पुत्रैर्नीता गावो धराधरे ।  
दैत्यैरपि शुनी दृष्टा दृष्टमार्गा विशेषतः ॥ 16.17 ॥  
दृष्ट्वा ते तां च साम्नैव सामपूर्वमिदं वचः ।  
आसां गवां तु दुग्ध्वैव क्षीरं त्वं सरमे शुभे ॥ 16.18 ॥  
पिबस्वैवमिति प्रोक्ता तस्यै तद् ददुरञ्जसा ।  
दत्त्वा तु क्षीरपानं तु तस्यै ते दैत्यनायकाः ॥ 16.19 ॥  
मा भद्रे देवराजाय गाश्चेमा विनिवेदय ।  
एवमुक्त्वा ततो दैत्या मुमुचुस्तां शुनीं वने ॥ 16.20 ॥  
तैर्मुक्ता सा सुरांस्तूर्णं जगाम खलु वेपती ।  
नमश्चक्रे च देवेन्द्रं सरमा सुरसत्तमम् ॥ 16.21 ॥  
तस्याश्च मरुतो देवा देवेन्द्रेण निरूपिताः ।  
गूढं गच्छत रक्षार्थं देवशुन्या महाबलाः ॥ 16.22 ॥  
इत्युक्तास्तेन सूक्ष्मेण वपुषा जग्मुरञ्जसा ।  
तेऽप्यागम्य सुरेन्द्राय नमश्रक्रुर्धराधरे ॥ 16.23 ॥  
तां देवराजः पप्रच्छ क्व गावः सरमेऽभवन् ।  
एवमुक्ता तु सरमा न जानामीति चाब्रवीत् ॥ 16.24 ॥  
तत इन्द्रो रुषा युक्तो यज्ञार्थमुपकल्पिताः ।  
गावः क्व चेति मरुतः प्रोवाचेदं शुनी कथम् ॥ 16.25 ॥  
एवमुक्तास्तु मरुतो देवेन्द्रेण धराधरे ।  
कथयामासुरव्यग्राः कर्म्म तत् सरमाकृतम् ॥ 16.26 ॥  
तत इन्द्रः समुत्थाय पदा संताडयच्छुनीम् ।  
क्रोधेन महताविष्टो देवेन्द्रः पाकशासनः ॥ 16.27 ॥  
क्षीरं पीतं त्वया मूढे गावस्ताश्चासुरैर्हृताः ।  
एवमुक्त्वा पदा तेन ताडिता सरमा धरे ॥ 16.28 ॥  
तस्येन्द्रपादघातेन क्षीरं वक्त्रात् प्रसुस्त्रुवे ।  
स्त्रवता तेन पयसा सा शुनी यत्र गा भवन् ।  
जगाम तत्र देवेन्द्रः सहसैन्यस्तदा धरे ॥ 16.29 ॥  
गत्वा चापश्यद् देवेन्द्रस्ता गा दैत्यैरुपाहृताः ।  
पालनां चक्रुर्ये दैत्या बलिनो भृशम् ।  
ते सैन्यैर्निहताः सद्यस्तत्यजुर्गाः स्वमूर्त्तिभिः ॥ 16.30 ॥  
सामन्तैश्च सुरेन्द्रोऽथ वृतः परमहर्षितैः ।  
ताश्च लब्ध्वा महेन्द्रस्तु मुदा परमया युतः ॥ 16.31 ॥  
चकार यज्ञान् विविधान् सहस्त्रानपि स प्रभुः ।  
क्रियमाणैस्ततो यज्ञैर्ववृधेन्द्रस्य तद् बलम् ॥ 16.32 ॥  
वर्द्धितेन बलेनेन्द्रो देवसैन्यमुवाच ह ।  
सन्नह्यन्तां सुराः शीघ्रं दैत्यानां वधकर्मणि ॥ 16.33 ॥  
एवमुक्तास्ततो देवाः सन्नद्धास्तत्क्षणेऽभवन् ।  
असुराणामभावाय जग्मुर्देवाः सवासवाः ॥ 16.34 ॥  
गत्वा तु युयुधुस्तूर्णं विजिग्युस्त्वासुरीं चमूम् ।  
जिताश्च देवैरसुरा हतशेषा धराधरे ।  
ममज्जुः सागरजले भयत्रस्ता विचेतसः ॥ 16.35 ॥  
देवराजोऽपि त्रिदिवं लोकपालैः समं धरे ।  
आरुह्य बुभुजे प्राग्वत् स देवो देवराट् प्रभुः ॥ 16.36 ॥  
य एनं श्रृणुयान्नित्यं सरमाख्यानमुत्तमम् ।  
स गोमेधस्य यज्ञस्य फलं प्राप्नोति मानवः ॥ 16.37 ॥  
भ्रष्टराज्यश्च यो राजा श्रृणोतीदं समाहितः ।  
स देवेन्द्र इव स्वर्गं राज्यं स्वं लभते नरः ॥ 16.38 ॥  
॥ इति श्रीवराहपुराणे भगवच्छात्रे षोडशोऽध्यायः ॥ 16 ॥


धरण्युवाच ।  
ये ते मणौ तदा देव उत्पन्ना नरपुंगवाः ।  
तेषां वरो भगवता दत्तस्त्रेतायुगे किल ॥ 17.1 ॥  
राजानो भवितारो वै कथं तेषां समुद्भवः ।  
किं च चक्रुर्हि ते कर्म पृथङ् नामानि शंस मे ॥ 17.2 ॥  
श्रीवराह उवाच ।  
सुप्रभो मणिजो यस्तु राजा नाम्ना महामनाः ।  
तस्योत्पत्तिं वरारोहे श्रृणु त्वं भूतधारिणि ॥ 17.3 ॥  
आसीद् राजा महाबाहुरादौ कृतयुगे पुरा ।  
श्रुतकीर्तिरिति ख्यातस्त्रैलोक्ये बलवत्तरः ॥ 17.4 ॥  
तस्य पुत्रत्वमापेदे सुप्रभो मणिजो धरे ।  
प्रजापालेति वै नाम्ना श्रुतकीर्तिर्महाबलः ॥ 17.5 ॥  
सैकस्मिंश्चिद् दिने प्रायाद् विपिनं श्वापदाकुम् ।  
तत्रापश्यदृषेर्धन्यं महदाश्रममण्डलम् ॥ 17.6 ॥  
तस्मिन् महातपा नाम ऋषिः परधार्मिकः ।  
तपस्तेपे निराहारो जपन् ब्रह्म सनातनम् ॥ 17.7 ॥  
तत्रासौ पार्थिवः श्रीमान् प्रवेशाय मतिं तदा ।  
चकार चाविशद् राजा प्रजापालो महातपाः ॥ 17.8 ॥  
तस्मिन् वराश्रमपदे वनवृक्षजात्या  
धराप्रसूतोर्जितमार्गजुष्टाः ।  
लतागृहा इन्दुरविप्रकाशिनो  
नायासितज्ञाः कुलभृङ्गराजाः ॥ 17.9 ॥  
सुरक्तपद्मोदरकोमलाग्र-  
नखाङ्गुलीभिः प्रसृतैः सुराणाम् ।  
वराङ्गनाभिः पदपङ्क्तिमुच्चै-  
विंहाय भूमिं त्वपि वृत्रशत्रोः ॥ 17.10 ॥  
क्वचित् समीपे तमतीव हृष्टै-  
र्नानाद्विजैः षट्चृरणैश्च मत्तैः ।  
वासद्भिरुच्चैर्विविधप्रमाणाः  
शाखाः सुपुष्पाः समयोगयुक्ताः ॥ 17.11 ॥  
कदम्बनीपार्ज्जुनशीलशाल-  
लतागृहस्थैर्मधुरस्वरेण ।  
जुष्टं विहङ्गैः सुजनप्रयोगा  
निराकुला कार्यधृतिर्यथास्थैः ॥ 17.12 ॥  
मखाग्निधूमैरुदिताग्निहोमै-  
स्ततः समन्तात् गृहमेधिभिर्द्विजैः ।  
सिंहैरिवाधर्म्मकरी विदारितः  
स तीक्ष्णदंष्ट्रैर्वरमत्तकेसरैः ॥ 17.13 ॥  
एवं स राजा विविधानुपायान्  
वराश्रमे प्रेक्षमाणो विवेश ।  
तस्मिद् प्रविष्टे तु स तीव्रतेजा  
महातपाः पुण्यकृतां प्रधानः ।  
दृष्टो यथा भानुरनन्तभानुः  
कौश्यासने ब्रह्मविदां प्रधानः ॥ 17.14 ॥  
दृष्ट्वा स राजा विजयी मृगाणां  
मतिं विसस्मार मुनेः प्रसङ्गात् ।  
चकार धर्मं प्रति मानसं सो  
अनुत्तमं प्राप्य नृपो मुनिं सः ॥ 17.15 ॥  
स मुनिस्तं नृपं दृष्ट्वा प्रजापालमकल्मषम् ।  
अभ्यागतक्रियां चक्रे आसनस्वागतादिभिः ॥ 17.16 ॥  
ततः कृतासनो राजा प्रणम्य ऋषिपुङ्गवम् ।  
पप्रच्छ वसुधे प्रश्नमिमं परमदुर्लभम् ॥ 17.17 ॥  
भगवन् दुःखसंसारमग्नैः पुम्भिस्तितीर्षुभिः ।  
यत्कार्यं तन्ममाचक्ष्व प्रणते शंसितव्रत ॥ 17.18 ॥  
महातपा उवाच ।  
संसारार्णवमज्जमानमनुजैः पोतः स्थिरोऽतिध्रुवः  
कार्यः पूजनदानहोमविविधैर्यज्ञैः समं ध्यायनैः ।  
कीलैः कीलितमोक्षभिः सुरभटैरूर्ध्वं महारज्जुभिः  
प्राणाद्यैरधुना कुरुष्व नृपते पोतं त्रिलोकेश्वरम् ॥ 17.19 ॥  
नारायणं नरकहरं सुरेशं  
भक्त्या नमस्कुर्वति यो नृपेश ।  
स वीतशोकः परमं विशोकं  
प्राप्नोति विष्णोः पदमव्ययं तत् ॥ 17.20 ॥  
नृप उवाच ।  
भगवन् सर्वधर्मज्ञ कथं विष्णुः सनातनः ।  
पूज्यते मोक्षमिच्छद्भिः पुरुषैर्वद तत्त्वतः ॥ 17.21 ॥  
महातपा उवाच ।  
श्रृणु राजन् महाप्राज्ञ यथा विष्णुः प्रसीदति ।  
पुरुषाणां तथा स्त्रीणां सर्वयोगीश्वरो हरिः ॥ 17.22 ॥  
सर्वे देवाः सपितरो ब्रह्माद्याश्चाण्डमध्यगाः ।  
विष्णोः सकाशादुत्पन्ना इतीयं वैदिकी श्रुतिः ॥ 17.23 ॥  
अग्निस्तथाश्विनौ गौरी गजवक्त्रभुजंगमाः ।  
कार्तिकेयस्तथादित्यो मातरो दुर्गया सह ॥ 17.24 ॥  
दिशो धनपतिर्विष्णुर्यमो रुद्रः शशी तथा ।  
पितरश्चेति संभूताः प्राधान्येन जगत्पतेः ॥ 17.25 ॥  
हिरण्यगर्भस्य तनौ सर्वं एव समुद्भवाः ।  
पृथक्पृथक् ततो गर्वं वहमानाः समन्ततः ॥ 17.26 ॥  
अहं योग्यस्त्वहं याज्य इति तेषां स्वनो महान् ।  
श्रूयते देवसमितौ सागरक्षुब्धसन्निभः ॥ 17.27 ॥  
तेषां विवदमानानां वह्निरुत्थाय पार्थिव ।  
उवाच मां यजस्वेति ध्यायध्वं मामिति ब्रुवन् ॥ 17.28 ॥  
प्राजापत्यमिदं नूनं शरीरं मद्विनाकृतम् ।  
विनाशमुपपद्येत यतो नाहं महानहम् ॥ 17.29 ॥  
एवमुक्त्वा शरीरं तु त्यक्त्वा वह्निर्विनिर्ययौ ।  
निर्गतेऽपि ततस्तस्मिंस्तच्छरीरं न शीर्यते ॥ 17.30 ॥  
ततोऽश्विनौ मूर्तिमन्तौ प्राणापानौ शरीरगौ ।  
आवां प्रधानावित्येवमूचतुर्याज्यसत्तमौ ॥ 17.31 ॥  
एवमुक्त्वा शरीरं तु विहाय क्वचिदास्थितौ ।  
तयोरपि क्षयं कृत्वा क्षेत्री तत्पुरमास्थितः ॥ 17.32 ॥  
ततो वागब्रबीद् गौरी प्राधान्यं मयि संस्थितम् ।  
साऽप्येवमुक्त्वा क्षेत्रात् तु निश्चक्राम बहिः शुभा ॥ 17.33 ॥  
तया विनापि तत्क्षेत्रं वागूनं व्यवतिष्ठत ।  
ततो गणपतिर्वाक्यमाकाशाख्योऽब्रवीत् तदा ॥ 17.34 ॥  
न मया रहितं किञ्चिच्छरीरं स्थायि दूरतः ।  
कालान्तरेत्येवमुक्त्वा सोऽपि निष्क्रम्य देहतः ॥ 17.35 ॥  
पृथग्भूतस्तथाप्येतच्छरीरं नाप्यनीनशत् ।  
विनाकाशाख्यतत्त्वेन तथापि न विशीर्यते ॥ 17.36 ॥  
सुषिरैस्तु विहीनं तु दृष्ट्वा क्षेत्रं व्यवस्थितम् ।  
शरीरधातवः सर्वे ते ब्रूयुर्वाक्यमेव हि ॥ 17.37 ॥  
अस्माभिर्व्यतिरिक्तस्य न शरीरस्य धारणम् ।  
भवतीत्येवमुक्त्वा ते जहुः सर्वे शरीरिणः ॥ 17.38 ॥  
तैर्व्यपेतमपि क्षेत्रं पुरुषेण प्रपाल्यते ।  
तं दृष्ट्वा त्वब्रवीत् स्कन्दः सोऽहंकारः प्रकीर्तितः ॥ 17.39 ॥  
मया विना शरीरस्य संभूतिरपि नेष्यते ।  
एवमुक्त्वा शरीरात् तु सोऽभ्यपेतः पृथक् स्थितः ॥ 17.40 ॥  
तेनाक्षतेन तत्क्षेत्रं विना मुक्तवदास्थितम् ।  
तं दृष्ट्वा कुपितो भानुः स आदित्यः प्रकीर्तितः ॥ 17.41 ॥  
मया विना कथं क्षेत्रमिमं क्षणमपीष्यते ।  
एवमुक्त्वा प्रयातः स तच्छरीरं न शीर्यते ॥ 17.42 ॥  
ततः कामादिरुत्थाय गणो मातृविसंज्ञितः ।  
न मया व्यतिरिक्तस्य शरीरस्य व्यवस्थितिः ।  
एवमुक्त्वा स यातस्तु शरीरं तन्न शीर्यते ॥ 17.43 ॥  
ततो मायाऽब्रवीत्कोपात् सा च दुर्गा प्रकीर्तिता ।  
न मयाऽस्य विना भूतिरित्युक्त्वाऽन्तर्दधे पुनः ॥ 17.44 ॥  
ततो दिशः समुत्तस्थुरूचुश्चेदं वचो महत् ।  
नास्माभी रहितं कार्यं भवतीति न संशयः ।  
चतस्त्र आगताः काष्ठा अपयाताः क्षणात् तदा ॥ 17.45 ॥  
ततो धनपतिर्वायुर्मय्यपेते क्व संभवः ।  
शरीरस्येति सोप्येवमुक्त्वा मूर्धानगोऽभवत् ॥ 17.46 ॥  
ततो विष्णुर्मनो ब्रूयान्नायं देहो मया विना ।  
क्षणमप्युत्सहेत् स्थातुमित्युक्त्वाऽन्तर्दधे पुनः ॥ 17.47 ॥  
ततो धर्मोऽब्रवीत् सर्वमिदं पालितवानहम् ।  
इदानीमप्युपगते कथमेतद्भविष्यति ॥ 17.48 ॥  
एवमुक्त्वा गतो धर्मस्तच्छरीरं न शीर्यते ।  
ततोब्रवीन्महादेवः अव्यक्तो भूतनायकः ॥ 17.49 ॥  
महत्संज्ञो मया हीनं शरीरं नो भवेद् यथा ।  
एवमुक्त्वा गतः शम्भुस्तच्छरीरं न शीर्यते ॥ 17.50 ॥  
तं दृष्ट्वा पितरश्चोचुस्तन्मात्रा यावदस्मभिः ।  
प्रगतैरेभिरेतच्च शरीरं शीर्यते ध्रुवम् ।  
एवमुक्त्वा तु ते देहं त्यक्त्वाऽन्तर्द्धानमागताः ॥ 17.51 ॥  
अग्निः प्राणो अपानश्च आकाशं सर्वधातवः ।  
क्षेत्रं तद्वदहंकारो भानुः कामादयो मया ।  
काष्ठा वायुर्विष्णुर्धर्म शम्भुस्तथेन्द्रियार्थकाः ॥ 17.52 ॥  
एतैर्मुक्तं तु तत्क्षेत्रं तत् तथैव व्यवस्थितम् ।  
सोमेन पाल्यमानं तु पुरुषेणेन्दुरूपिणा ॥ 17.53 ॥  
एवं व्यवस्थिते सोमे षोडशात्मन्यथाक्षरे ।  
प्राग्वत् तत्र गुणोपेतं क्षेत्रमुत्थाय बभ्रम ॥ 17.54 ॥  
प्रागवस्थं शरीरं तु दृष्ट्वा सर्वज्ञपालितम् ।  
ताः क्षेत्रदेवताः सर्वा वैलक्षं भावमाश्रिताः ॥ 17.55 ॥  
तमेवं तुष्टुवुः सर्वास्तं देवं परमेश्वरम् ।  
स्वस्थानमीयिषुः सर्वास्तदा नृपतिसत्तम ॥ 17.56 ॥  
त्वमग्निस्त्वं तथा प्राणस्त्वमपानः सरस्वती ।  
त्वमाकाशं धनाध्यक्षस्त्वं शरीरस्य धातवः ॥ 17.57 ॥  
अहंकारो भवान् देव त्वमादित्योऽष्टको गणः ।  
त्वं माया पृथिवी दुर्गा त्वं दिशस्त्वं मरुत्पतिः ॥ 17.58 ॥  
त्वं विष्णुस्त्वं तथा धर्मस्त्वं जिष्णुस्त्वं पराजितः ।  
अक्षरार्थस्वरूपेण परमेश्वरसंज्ञितः ॥ 17.59 ॥  
अस्माभिरपयातैस्तु कथमेतद्भविष्यति ।  
एवमत्र शरीरं तु त्यक्तमस्माभिरेव च ॥ 17.60 ॥  
तत् परं भवता देव तदवस्थं प्रपाल्यते ।  
स्थानभङ्गो न नः कार्यः स्वयं सृष्ट्वा प्रजापते ॥ 17.61 ॥  
एवं स्तुतस्ततो देवस्तेषां तोषं परं ययौ ।  
उवाच चैतान् क्रीडार्थं भवन्तोत्पादिता मया ॥ 17.62 ॥  
कृतकृत्यस्य मे किं नु भवद्भिर्विप्रयोजनम् ।  
तथापि दद्मि वो रूपे द्वे द्वे प्रत्येकशोऽधुना ॥ 17.63 ॥  
भूतकार्येष्वमूर्तेन देवलोके तु मूर्तिना ।  
तिष्ठध्वमपि कालान्ते लयं त्वाविशत द्रुतम् ॥ 17.64 ॥  
शरीराणि पुनर्नैवं कर्त्तव्योऽहमिति क्वचित् ।  
मूर्त्तीनां च तथा तुभ्यं दद्मि नामानि वोऽधुना ॥ 17.65 ॥  
अग्नेर्वैश्वानरो नाम प्राणापानौ तथाश्विनौ ।  
भविष्यति तथा गौरी हिमशैलसुता तथा ॥ 17.66 ॥  
पृथिव्यादिगणस्त्वेष गजवक्त्रो भविष्यति ।  
शरीरधातवश्चेमे नानाभूतानि एव तु ।  
अहंकारस्तथा स्कन्दः कार्त्तिकेयो भविष्यति ॥ 17.67 ॥  
भानुश्चादित्यरूपोऽसौ मूर्त्तामूर्त्त च चक्षुषी ।  
कामाद्योऽयं गणो भूयो मातृरूपो भविष्यति ॥ 17.68 ॥  
शरीरमाया दुर्गैषा कारणान्ते भविष्यति ।  
दश कन्या भविष्यन्ति काष्ठास्त्वेतास्तु वारुणाः ॥ 17.69 ॥  
अयं वायुर्धनेशस्तु कारणान्ते भविष्यति ।  
अयं मनो विष्णुनामा भविष्यति न संशयः ॥ 17.70 ॥  
धर्मोऽपि यमनामा च भविष्यति न संशयः ।  
महत्तत्त्वं च भगवान् महादेवो भविष्यति ॥ 17.71 ॥  
इन्द्रियार्थाश्च पितरो भविष्यन्ति न संशयः ।  
अयं सोमः स्वयं भूत्वा यामित्रं सर्वदामराः ॥ 17.72 ॥  
एवं वेदान्तपुरुषः प्रोक्तो नारायणात्मकः ।  
स्वस्थाने देवताः सर्वा देवस्तु विरराम ह ॥ 17.73 ॥  
एवं प्रभावो देवोऽसौ वेदवेद्यो जनार्दनः ।  
कथितो नृपते तुभ्यं किमन्यच्छ्रोतुमिच्छसि ॥ 17.74 ॥  
॥ इति श्रीवराहपुराणे भगवच्छास्त्रे सप्तदशोऽध्यायः ॥ 17 ॥


प्रजापाल उवाच ।  
कथमग्नेः समुत्पत्तिरश्विनोर्वा महामुने ।  
गौर्या गणपतेर्वाऽपि नागानां वा गुहस्य च ॥ 18.1 ॥  
आदित्यचन्द्रमातॄणां दुर्गाया वा दिशां तथा ।  
धनदस्य च विष्णोर्वा धर्मस्य परमेष्ठिनः ॥ 18.2 ॥  
शम्भोर्वापि पितॄणां च तथा चन्द्रमसो मुने ।  
शरीरदेवता ह्येताः कथं मूर्त्तित्वमागताः ॥ 18.3 ॥  
किं च तासां मुने भोज्यं का वा संज्ञा तिथिश्च का ।  
यस्यां यष्टास्त्वमी पुंसां फलं यच्छन्त्यनामयम् ।  
एतन्मे सरहस्यं तु मुने त्वं वक्तुमर्हसि ॥ 18.4 ॥  
महातपा उवाच ।  
योगसाध्यः स्वरूपेण आत्मा नारायणात्मकः ।  
सर्वज्ञः क्रीडतस्तस्य भोगेच्छा चात्मनात्मनि ।  
क्षोभितेऽभून्महाभूते एतच्छब्दं तदद्भुतम् ॥ 18.5 ॥  
तमप्यप्रीतिमत्तोयं विकारं समरोचयत् ।  
विकुर्वतस्तस्य तदा महानग्निः समुत्थितः ।  
कोटिज्वालापरीवारः शब्दवान् दहनात्मकः ॥ 18.6 ॥  
असावप्यतितेजस्वी विकारं समरोचयत् ।  
विकुर्वतो बभौ वह्नेर्वायुः परमदारुणः ।  
तस्मादपि विकारस्थादाकाशं समपद्यत ॥ 18.7 ॥  
तच्छब्दलक्षणं व्योम स च वायुः प्रतापवान् ।  
तच्च तेजोऽम्भसा युक्तं श्लिष्टमन्योन्यतस्तदा ॥ 18.8 ॥  
तेजसा शोषितं तोयं वायुना उग्रगामिना ।  
बाधितेन तथा व्योम्ना मार्गे दत्ते तु तत्क्षणात् ॥ 18.9 ॥  
पिण्डीभूतं तथा सर्वं काठिन्यं समपद्यत ।  
सेयं पृथ्वी महाभाग तेषां वृद्धतराऽभवत् ॥ 18.10 ॥  
चतुर्णां योगकाठिन्यादेकैकगुणवृद्धितः ।  
पृथ्वी पञ्चगुणा ज्ञेया तेऽप्येतस्यां व्यवस्थिताः ॥ 18.11 ॥  
स च काठिन्यकं कुर्वन् ब्रह्माण्डं समपद्यत ।  
तस्मिन् नारायणो देवश्चतुर्मूर्तिश्चतुर्भुजः ॥ 18.12 ॥  
प्राजापत्येन रूपेण सिसृक्षुर्विविधाः प्रजाः ।  
चिन्तयन् नाधिगच्छेत सृष्टिं लोकपितामहः ॥ 18.13 ॥  
ततोऽस्य सुमहान् कोपो जज्ञे परमदारुणः ।  
तस्मात् कोपात् सहस्त्रार्चिरुत्तस्थौ दहनात्मकः ॥ 18.14 ॥  
स तं दिधक्षुर्ब्रह्माणं ब्रह्मणोक्तस्तदा नृप ।  
हव्यं कव्यं वहस्वेति ततोऽसौ हव्यवाहनः ॥ 18.15 ॥  
ब्रह्माणं क्षुधितः प्रायात् किं करोमि प्रसाधि माम् ।  
स ब्रह्मा प्रत्युवाचाथ त्रिधा तृप्तिमवाप्स्यसि ॥ 18.16 ॥  
दत्तासु दक्षिणास्वादौ तृप्तिर्भूत्वा यतोऽमरान् ।  
नयसे दक्षिणाभागं दक्षिणाग्निस्ततोऽभवत् ॥ 18.17 ॥  
आ समन्ताद्धुतं किंचिद् यत् त्रिलोके विभावसो ।  
तद् वहस्व सुरार्थाय ततस्त्वं हव्यवाहनः ॥ 18.18 ॥  
गृहं शरीरमित्युक्तं तत्पतिस्त्वं यतोऽधुना ।  
अतो वै गार्हपत्यस्त्वं भव सर्वगतो विभो ॥ 18.19 ॥  
विश्वान् नरान् हुतो येन नयसे सद्गतिं प्रभो ।  
अतो वैश्वानरो नाम तव वाक्यं भविष्यति ॥ 18.20 ॥  
द्रविणं बलमित्युक्तं धनं च द्रविणं यतः ।  
ददाति तद् भवानेव द्रविणोदास्ततोऽभवत् ॥ 18.21 ॥  
तनुं पास्यतनुं पासि येन त्वं सर्वदा विभो ।  
ततस्तनूनपान्नाम तव वत्स भविष्यति ॥ 18.22 ॥  
भवान् जातानि वै वेद अजातानि च येन वै ।  
अतस्ते नाम भवतु जातवेदा इति प्रभो ॥ 18.23 ॥  
नाराः सामान्यतः पुंसो विशेषेण द्विजातयः ।  
ते शंसन्ति यतस्त्वां तु नाराशंसस्ततो भव ॥ 18.24 ॥  
अगस् तिरोभवेन्नित्यं निःशब्दो निश्चयात्मकः ।  
अगस्त्वं सर्वगत्वाच्च तेनाग्निस्त्वं भविष्यसि ॥ 18.25 ॥  
ध्मा प्रपूरणशब्दो य इध्मा नाम प्रकीर्त्यते ।  
पूरितस्यागतिर्येन तेनेध्मस्त्वं भविष्यसि ॥ 18.26 ॥  
याज्यान्येतानि नामानि तव पुत्र महामखे ।  
यजन्तस्त्वां नराः कामैस्तर्पयिष्यन्त्यसंशयम् ॥ 18.27 ॥  
॥ इति श्रीवराहपुराणे भगवच्छास्त्रे अष्टादशोऽध्यायः ॥ 18 ॥


महातपा उवाच ।  
विष्णोर्विभूतिमाहात्म्यं कथितं ते प्रसङ्गतः ।  
तिथीनां श्रृणु माहात्म्यं कथ्यमानं मया नृप ॥ 19.1 ॥  
इत्थंभूतो महानग्निर्ब्रह्मक्रोधोद्भवो महान् ।  
उवाच देवं ब्रह्माणं तिथिर्मे दीयतां विभो ।  
यस्यामहं समस्तस्य जगतः ख्यातिमाप्नुयाम् ॥ 19.2 ॥  
ब्रह्मोवाच ।  
देवानामथ यक्षाणां गन्धर्वाणां च सत्तम ।  
आदौ प्रतिपदा येन त्वमुत्पन्नोऽसि पावक ॥ 19.3 ॥  
त्वत्पदात् प्रतिपदं चान्या संभविष्यन्ति देवताः ।  
अतस्ते प्रतिपन्नाम तिथिरेषा भविष्यति ॥ 19.4 ॥  
तस्यां तिथौ हविष्येण प्राजापत्येन मूर्तिना ।  
होष्यन्ति तेषां प्रीताः स्युः पितरः सर्वदेवताः ॥ 19.5 ॥  
चतुर्विधानि भूतानि मनुष्याः पशवोऽसुराः ।  
देवाः सर्वे सगन्धर्वाः प्रीताः स्युस्तर्पिते त्वयि ॥ 19.6 ॥  
यश्चोपवासं कुर्वीत त्वद्भक्तः प्रतिपद्दिने ।  
क्षीराशनो वा वर्त्तेत श्रृणु तस्य फलं महत् ॥ 19.7 ॥  
चतुर्युगानि षट्त्रिंशत् स्वर्लोकेऽसौ महीयते ।  
तेजस्वी रूपसंपन्नो द्रव्यवान् जायते नरः ॥ 19.8 ॥  
इह जन्मन्यसौ राजा प्रेत्य स्वर्गे महीयते ।  
तूष्णीं बभूव सोप्यग्निर्ब्रह्मदत्ताश्रयं ययौ ॥ 19.9 ॥  
य इदं श्रृणुयान्नित्यं प्रातरुत्थाय मानवः ।  
अग्नेर्जन्म स पापेभ्यो मुच्यते नात्र संशयः ॥ 19.10 ॥  
॥ इति श्रीवराहपुराणे भगवच्छास्त्रे एकोनविंशोऽध्यायः ॥ 19 ॥ 



continuation -  
प्रजापाल उवाच ।  
एवमग्नेः समुत्पत्तिर्जाता ब्रह्मन् महात्मनः ।  
प्राणापानौ कथं देवावश्विनौ संबभूवतुः ॥ 20.1 ॥  
मरीचिर्ब्रह्मणः पुत्रः स्वयं ब्रह्मा द्विसप्तभिः ।  
रूपैर्व्यवस्थितस्तेषां मरीचिः श्रेष्ठतामगात् ॥ 20.2 ॥  
तस्य पुत्रो महातेजाः कश्यपो नाम वै मुनिः ।  
स्वयं प्रजापतिः श्रीमान् देवतानां पिताऽभवत् ॥ 20.3 ॥  
तस्य पुत्रा बभूवुर्हि आदित्या द्वादश प्रभो ।  
अदित्यपत्यानि ते सर्वे आदित्यास्तेन कीर्तिताः ॥ 20.4 ॥  
तेषां मध्ये महातेजा मार्त्तण्डो लोकविश्रुतः ।  
नारायणात्मकं तेजो द्वादशं संप्रकीर्तितम् ॥ 20.5 ॥  
ये ते मासास्त आदित्याः स्वयं संवत्सरो हरिः ।  
एवं ते द्वादशादित्या मार्त्तण्डश्च प्रधानवान् ॥ 20.6 ॥  
तस्य त्वष्टा ददौ कन्यां संज्ञां नाम महाप्रभाम् ।  
तस्यापत्यद्वयं जज्ञे यमश्च यमुना तथा ॥ 20.7 ॥  
तस्य तेजोऽप्यसहती बभूवाश्वी मनोजवा ।  
स्वां छायां तत्र संस्थाप्य सा जगमोत्तरान् कुरून् ॥ 20.8 ॥  
तद्रूपां तां सवर्णां तु भेजे मार्त्तण्डभास्करः ।  
तस्या अपि द्वयं जज्ञे शनिं तपतिमेव च ॥ 20.9 ॥  
यदा त्वसदृशं भेजे पुत्रान् प्रति नरोत्तम ।  
संज्ञां प्रोवाच भगवान् क्रोधसंरक्तलोचनः ।  
असमत्वं न कर्त्तव्यं स्वेष्वपत्येषु भामिनि ॥ 20.10 ॥  
एवमुक्ता यदा सा तु असमत्वं व्यरोचत ।  
तदा यमः स्वपितरं प्रोवाच भृशदुःखितः ॥ 20.11 ॥  
नेयं माता भवेत् तात अस्माकं शत्रुवत् सदा ।  
सपत्नीव वृथाचारा स्वेस्वपत्येषु वत्सला ॥ 20.12 ॥  
एवं यमवचः श्रुत्वा सा छाया क्रोधमूर्च्छिता ।  
शशाप प्रेतराजस्त्वं भविष्यस्यचिरादिव ॥ 20.13 ॥  
एवं श्रुत्वाऽथ मार्त्तण्डस्तदा पुत्रहितैषया ।  
उवाच मध्यवर्ती त्वं भविता धर्मपापयोः ।  
लोकपालश्च भविता त्वं पुत्र दिवि शोभसे ॥ 20.14 ॥  
शनिं शशाप मार्त्तण्डश्छायाकोपप्रधर्षितः ।  
त्वं क्रूरदृष्टिर्भविता मातृदोषेण पुत्रक ॥ 20.15 ॥  
एवमुक्त्वा समुत्थाय योगं भानुर्दिदृक्षया ।  
तामपश्यत्त्वसौ साश्वी उत्तरेषु कुरुष्वथ ॥ 20.16 ॥  
ततोऽश्वरूपं कृत्वा स गत्वा तत्रोत्तरान् कुरून् ।  
प्राजापत्येन मार्गेण युयोजात्मानमात्मना ॥ 20.17 ॥  
तस्यां त्वाष्ट्र्यामश्वरूप्यां मार्त्तण्डस्तीव्रतेजसः ।  
बीजं निर्वापयामास तज्ज्वलन्तं द्विधाऽपतत् ॥ 20.18 ॥  
तत्र प्राणस्त्वपानश्च योनौ चात्मजितौ पुरा ।  
वरदानेन च पुनर्मूर्त्तिमन्तौ बभूवतुः ॥ 20.19 ॥  
तौ त्वाष्ट्र्यामश्वरूपिण्यां जातौ येन नरोत्तमौ ।  
ततस्तावश्विनौ देवौ कीर्त्त्येते रविनन्दनौ ॥ 20.20 ॥  
प्रजापतिः स्वयं भानुस्त्वाष्ट्री शक्तिः परापरा ।  
तस्याः प्राग्वच्छरीरस्थावमूर्त्तौ मूर्तिमाश्रितौ ॥ 20.21 ॥  
ततस्तावश्विनौ देवौ मार्त्तण्डमुपतस्थतुः ।  
ऊचतुः स्वरुचिं तावत् किं कर्त्तव्यमथावयोः ॥ 20.22 ॥  
मार्त्तण्ड उवाच ।  
पुत्रौ प्रजापतिं देवं भक्त्याराधयतां वरम् ।  
नारायणं स वो दाता वरं नूनं भविष्यति ॥ 20.23 ॥  
एवं तावश्विनौ प्रोक्तौ मार्त्तण्डेन महात्मना ।  
तेपतुस्तीव्रतपसौ तपः परमदुश्चरम् ।  
ब्रह्मपारमयं स्तोत्रं जपन्तौ तु समाहितौ ॥ 20.24 ॥  
तयोः कालेन महता ब्रह्मा नारायणात्मकः ।  
तुतोष परमप्रीत्या वरं चैतं ददौ तयोः ॥ 20.25 ॥  
प्रजापाल उवाच ।  
अश्विभ्यामीरितं स्तोत्रं ब्रह्मणोऽव्यक्तजन्मनः ।  
श्रोतुमिच्छाम्यहं ब्रह्मंस्त्वत्प्रसादान्महामुने ॥ 20.26 ॥  
महातपा उवाच ।  
श्रृणु राजन् यथा स्तोत्रमश्विभ्यां ब्रह्मणः कृतम् ।  
ईदृशं च फलं प्राप्तं तयोः स्तोत्रस्य चानघ ॥ 20.27 ॥  
ॐनमस्ते निष्क्रिय निष्प्रपञ्च निराश्रय निरपेक्ष निरालम्ब  
निर्गुण निरालोक निराधार निर्जय निराकार ।  
ब्रह्मन् महाब्रह्मन् ब्राह्मणप्रिय पुरुष महापुरुषोत्तम ।  
देव महादेवोत्तम स्थाणो स्थितस्थापक ।  
भूत महाभूत भूताधिपति यक्ष महायक्ष यक्षाधिपते ।  
गुह्य महागुह्याधिपते सौम्य महासौम्य सौम्याधिपते ।  
पक्षि महापक्षिपते दैत्य महादैत्याधिपते ।  
रुद्र महारुद्राधिपते विष्णु महाविष्णुपते ।  
परमेश्वर नारायण प्रजापतये नमः ।  
एवं स्तुतस्तदा ताभ्यामश्विभ्यां स प्रजापतिः ।  
तुतोष परमप्रीत्या वाक्यं चेदमुवाच ह ॥ 20.28 ॥  
वरं वरयतां शीघ्रं देवैः परमदुर्लभम् ।  
येन मे वरदानेन चरतस्त्रिदिवं सुखम् ॥ 20.29 ॥  
अश्विनावूचतुः ।  
आवयोर्यज्ञभागं तु देहि देव प्रजापते ।  
सोमपत्वं च देवानां सामान्यत्वं च शाश्वतम् ॥ 20.30 ॥  
ब्रह्मोवाच ।  
रूपं कान्तिरनौपम्यं भिषक्त्वं सर्ववस्तुषु ।  
सोमपत्वं च लोकेषु सर्वमेतद् भविष्यति ॥ 20.31 ॥  
एतत् सर्वं द्वितीयायामश्विभ्यां ब्रह्मणा पुरा ।  
दत्तं यस्मादतस्तेषां तिथीनामुत्तमा तिथिः ॥ 20.32 ॥  
एतस्यां रूपकामस्तु पुष्पाहारो भवेन्नरः ।  
संवत्सरं शुचिर्नित्यं सुस्वरूपी भवेन्नरः ।  
अश्विभ्यां ये गुणाः प्रोक्तास्ते तस्यापि भवन्ति च ॥ 20.33 ॥  
य इदं श्रृणुयान्नित्यमश्विभ्यां जन्म चोत्तमम् ।  
सर्वपापविनिर्मुक्तः पुत्रवान् जायते नरः ॥ 20.34 ॥  
॥ इति श्रीवराहपुराणे भगवच्छास्त्रे विंशोऽध्यायः ॥ 20 ॥


प्रजापाल उवाच ।  
कथं गौरी महाप्राज्ञ संस्तुता वरदानतः ।  
मूर्त्तिं लब्धवती पुंसः परस्य परमात्मनः ॥ 21.1 ॥  
महातपा उवाच ।  
पूर्वं प्रजापतिर्देवः सिसृक्षुर्विविधाः प्रजाः ।  
चिन्तयामास धर्मात्मा यदा ता नाध्यगच्छत ॥ 21.2 ॥  
तदाऽस्य कोपात् संजज्ञे स च रुद्रः प्रतापवान् ।  
रोदनात् तस्य रुद्रत्वं संजातं परमेष्ठिनः ॥ 21.3 ॥  
तस्य ब्रह्मा शुभां कन्यां भार्यार्थं मूर्त्तिसंभवाम् ।  
गौरी नाम्ना स्वयं देवी भारती तां ददौ पिता ॥ 21.4 ॥  
रुद्रायामितदेहाय स्वयं ब्रह्मा प्रजापतिः ।  
स तां लब्ध्वा वरारोहां मुदा परमया युतः ॥ 21.5 ॥  
सर्गकालेषु तं ब्रह्मा तपसा प्रत्युवाच ह ।  
रुद्र प्रजाः सृजस्वेति पौनःपुन्येन चोदितः ।  
असमर्थोऽहमिति जले निमज्जत महाबलः ॥ 21.6 ॥  
तपोर्थित्वं तपोहीनः स्त्रष्टुं शक्नोति न प्रजाः ।  
एवं चिन्त्य जले मग्नस्ततो रुद्रः प्रतापवान् ॥ 21.7 ॥  
तस्मिन् निमग्ने देवेशे तां ब्रह्मा कन्यकां पुनः ।  
अन्तःशरीरगां कृत्वा गौरीं परमशोभनाम् ॥ 21.8 ॥  
पुनः सिसृक्षुर्भगवानसृजत् सप्त मानसान् ।  
दक्षं च तेषामारभ्य प्रजाः सम्यग् व्यवर्द्धिताः ॥ 21.9 ॥  
तत्र दाक्षायणीपुत्राः सर्वे देवाः सवासवाः ।  
वसवोऽष्टौ च रुद्राश्च आदित्या मरुतस्तथा ॥ 21.10 ॥  
साऽपि दक्षाय सुश्रोणी गौरी दत्ताथ ब्रह्मणा ।  
दुहितृत्वे पुरा या हि रुद्रेणोढा महात्मना ॥ 21.11 ॥  
सा च दाक्षायणी देवी पुनर्भूता नृपोत्तम ।  
ततो दक्षः प्रहृष्टात्मा दौहित्रान् स्वान् स वृद्धिकृत् ।  
दृष्ट्वा यज्ञमथारेभे प्रीणनाय प्रजापतिः ॥ 21.12 ॥  
तत्र ब्रह्मसुताः सर्वे मरीच्यादय एव च ।  
चक्रुरार्त्त्विज्यकं कर्म्म स्वे स्वे मार्गे व्यवस्थिताः ॥ 21.13 ॥  
ब्रह्मा स्वयं मरीच्यस्तु बभूवाऽन्ये तथापरे ।  
अत्रिस्तु यज्ञकर्मस्थ आग्नीध्रस्त्वङ्गिरा भवत् ॥ 21.14 ॥  
होता पुलस्त्यस्त्वभवदुद्गाता पुलहोऽभवत् ।  
क्रतौ क्रतुस्तु प्रस्तोता तदा यज्ञे महातपाः ॥ 21.15 ॥  
प्रतिहर्ता प्रचेतास्तु तस्मिन् क्रतुवरे बभौ ।  
सुब्रह्मण्यो वसिष्ठस्तु सनकाद्याः सभासदः ।  
तत्र याज्यः स्वयं ब्रह्मा स च इज्यस्तु पूज्यते ॥ 21.16 ॥  
पूज्या दक्षस्य दौहित्रा रुद्रादित्याङ्गिरादयः ।  
प्रत्यक्षपितरस्ते हि तैः प्रीतैः प्रीयते जगत् ॥ 21.17 ॥  
तत्र भागार्थिनो देवा आदित्या वसवस्तथा ।  
विश्वेदेवाः सपितरो गन्धर्वाद्या मरुद्गणाः ॥ 21.18 ॥  
जगृहुर्यज्ञभागान् स्वान् यावत् ते हविषोर्पितान् ।  
तावत्कालं जलात् सद्य उत्तस्थौ ब्रह्मणः पुनः ॥ 21.19 ॥  
रुद्रः कोपोद्भवो यस्तु पूर्वं मग्नो महाजले ।  
स सहस्त्रार्कसंकाशो निश्चक्राम जलात् ततः ॥ 21.20 ॥  
सर्वज्ञानमयो देवः सर्वदेवमयोऽमलः ।  
प्रत्यक्षदर्शी सर्वस्य जगतस्तपसा बभौ ॥ 21.21 ॥  
तस्मिंस्तु काले पञ्चानां जातः सर्गो नरोत्तम ।  
दिव्यानां पृथिवीस्थानां चतुर्णामरजातिनाम् ॥ 21.22 ॥  
रौद्रसर्गस्य संभूतिस्तदा सद्योऽपि जायते ।  
इदानीं रुद्रसर्गं त्वं श्रृणु पार्थिवसत्तम ॥ 21.23 ॥  
दशवर्षसहस्त्राणि तपश्चीर्त्वा महज्जले ।  
प्रतिबुद्धो यदा रुद्रस्तदा चोर्वों सकाननाम् ।  
दृष्ट्वा सस्यवतीं रम्यां मनुष्यपशुसंकुलाम् ॥ 21.24 ॥  
शुश्राव च तदा शब्दानृत्विजां दक्षसद्मनि ।  
आश्रमे यज्ञिनां चोच्चैर्योगस्थैरिति कीर्त्तितम् ॥ 21.25 ॥  
ततः श्रुत्वा महातेजाः सर्वज्ञः परमेश्वरः ।  
चुकोप सुभृशं देवो वाक्यं चेदमुवाच ह ॥ 21.26 ॥  
अहं पूर्वं तु कविना सृष्टः सर्वात्मना विभुः ।  
प्रजाः सृजस्वेति तदा वाक्यमेतत् तथोक्तवान् ॥ 21.27 ॥  
इदानीं केन तत्कर्म कृतं सृष्ट्यादिवर्णनम् ।  
एवमुक्त्वा भृशं कोपान्ननाद परमेश्वरः ॥ 21.28 ॥  
तस्य नानदतो ज्वालाः श्रोत्रेभ्यो निर्ययुस्तदा ।  
तत्र भूतानि वेताला उच्छ्रुष्माः प्रेतपूतनाः ॥ 21.29 ॥  
कूष्माण्डा यातुधानाश्च सर्वे प्रज्वलिताननाः ।  
उत्तस्थुः कोटिशस्तत्र नानाप्रहरणावृताः ॥ 21.30 ॥  
ते दृष्ट्वा भूतसंघाता विविधायुधपाणयः ।  
ससर्ज वेदविद्याङ्गं रथं परमशोभनम् ॥ 21.31 ॥  
तस्मिन्नृगादयस्त्वश्वास्त्रितत्त्वं च त्रिवेणुकम् ।  
त्रिपूजकं त्रिषवणं धर्माक्षं मारुतध्वनिम् ॥ 21.32 ॥  
अहोरात्रे पताके द्वे धर्माधर्मे तु दण्डके ।  
शकटं सर्वविद्याश्च स्वयं ब्रह्मादिसारथिः ॥ 21.33 ॥  
गायत्री च धनुस्तस्य ओङ्कारो गुण एव च ।  
स्वराः सप्त शरास्तस्य देवदेवस्य सुव्रत ॥ 21.34 ॥  
एवं कृत्वा स सामग्रीं देवदेवः प्रतापवान् ।  
जगाम दक्षयज्ञाय कोपाद् रुद्रः प्रतापवान् ॥ 21.35 ॥  
गच्छतस्तस्य देवस्य अम्बराङ्गिरसं नयत् ।  
ऋत्विजां मन्त्रनिचयो नष्टो रुद्रागमे तदा ॥ 21.36 ॥  
विपरीतमिदं दृष्ट्वा तदा सर्वे च ऋत्विजः ।  
ऊचुः संनह्यतां देवा महद् वो भयमागतम् ॥ 21.37 ॥  
कश्चिदायाति बलवानसुरो ब्रह्मनिर्मितः ।  
यज्ञभागार्थमेतस्मिन् क्रतौ परमदुर्लभम् ॥ 21.38 ॥  
एवमुक्तास्ततो देवा ऊचुर्मातामहं तदा ।  
दक्ष तात किमत्रास्मत्कार्यं ब्रूहि विवक्षितम् ॥ 21.39 ॥  
दक्ष उवाच ।  
गृह्यन्तां द्रुतमस्त्राणि संग्रामोऽत्र विधीयताम् ।  
एवमुक्ते तदा देवैर्विविधायुधधारिभिः ।  
रुद्रस्यानुचरैः सार्धं महद्युद्धं प्रवर्तितम् ॥ 21.40 ॥  
तत्र वेतालभूतानि कूष्माण्डा ग्रहपूतनाः ।  
युयुधुर्लोकपालैश्च नानाशस्त्रधराणि च ॥ 21.41 ॥  
देवा रौद्राणि भूतानि निरसन्तो यमालयम् ।  
चिक्षिपुः सायकान् घोरानसींश्च सपरश्वधान् ॥ 21.42 ॥  
भूतान्यपि मृधे धोराण्युल्मुकैरस्थिभिः शरैः ।  
जग्मुर्देवान् मृधे रोषाद् रुद्रस्य पुरतो बलात् ॥ 21.43 ॥  
ततस्तस्मिन् महारौद्रे संग्रामे भीमरूपिणि ।  
रुद्रो भगस्य नेत्रे तु बिभेदैकेषुणा मृधे ॥ 21.44 ॥  
रुद्रस्य शरपातेन नष्टनेत्रं भगं तदा ।  
दृष्ट्वाऽस्य क्रोधात् तेजस्वी पूषा रुद्रमयोधयत् ॥ 21.45 ॥  
सृजन्तमिषुजालानि पूषणं तु महामृधे ।  
दृष्ट्वा रुद्रोऽस्य दन्तांस्तु चकर्षं परवीरहा ॥ 21.46 ॥  
तस्य दन्तांस्तदा दृष्ट्वा पूष्णो रुद्रेण पातितान् ।  
दुद्रुवुः वसवो दिक्षु रुद्रास्त्वेकादश द्रुतम् ॥ 21.47 ॥  
तान् भग्नान् सहसा दिक्षु दृष्ट्वा विष्णुः प्रतापवान् ।  
आदित्यावरजो वाक्यमुवाच स्वबलं तदा ॥ 21.48 ॥  
क्व यात पौरुषं त्यक्त्वा दर्पं माहात्म्यमेव च ।  
व्यवसायं कुलं भूतिं कथं न स्मर्यते द्रुतम् ॥ 21.49 ॥  
परमेष्ठिगुणैर्युक्तो लघुवद्भीतितः पुरा ।  
नमस्कं कुरुते मोघं पृथिव्यां पद्मजः स्वयम् ॥ 21.50 ॥  
एवमुक्त्वा गरुत्मन्तमारुरोह हरिस्तदा ।  
शङ्खचक्रगदापाणिः पीतवासा जनार्दनः ॥ 21.51 ॥  
ततो हरिहरं युद्धमभवल्लोमहर्षणम् ।  
रुद्रः पाशुपतास्त्रेण विव्याध हरिमोजसा ।  
हरिर्नारायणास्त्रेण रुद्रं विव्याध कोपवान् ॥ 21.52 ॥  
नारायणं पाशुपतमुभेऽस्त्रे व्योम्नि रोषिते ।  
युयुधाते भृशं दिव्यं परस्परजिघांसया ।  
दिव्यं वर्षसहस्त्रं तु तयोर्युद्धमभूत् तदा ॥ 21.53 ॥  
तत्रैकं मुकुटोद्बद्धं मूर्द्धन्यं जटजालकम् ।  
एकं प्रध्मापयच्छङ्खमन्यडुमरुकं शुभम् ॥ 21.54 ॥  
एकं खङ्गकरं तत्र तथाऽन्यं दण्डधारिणम् ।  
एकं कौस्तुभदीप्ताङ्गमन्यं भूतिविभूषितम् ॥ 21.55 ॥  
एकं गदां भ्रामयति द्वितीयं दण्डमेव च ।  
एकं शोभति कण्ठस्थैर्मणिभिस्त्वस्थिभिः परम् ।  
एकं पीताम्बरं तत्र द्वितीयं सर्पमेखलम् ॥ 21.56 ॥  
एवं तौ स्पर्द्धिनावस्त्रौ रौद्रनारायणात्मकौ ।  
अन्योऽन्यातिशयोपेतौ तदालोक्य पितामहः ॥ 21.57 ॥  
उवाच शाम्यतामस्त्रौ स्वस्वभावेन सुव्रतौ ।  
एवं ते ब्रह्मणा चोक्तौ शान्तभावं प्रजग्मतुः ॥ 21.58 ॥  
तथा विष्णुहरौ ब्रह्मा वाक्यमेतदुवाच ह ।  
उभौ हरिहरौ देवौ लोके ख्यातिं गमिष्यथः ॥ 21.59 ॥  
अयं च यज्ञो विध्वस्तः संपूर्णत्वं गमिष्यति ।  
दक्षस्य ख्यातिमाल्ँलोकः संतत्याऽयं भविष्यति ॥ 21.60 ॥  
एवमुक्त्वा हरिहरौ तदा लोकपितामहः ।  
ब्रह्मा लोकानुवाचेदं रुद्रभागोऽस्य दीयताम् ॥ 21.61 ॥  
रुद्रभागो ज्येष्ठभाग इतीयं वैदिकी श्रुतिः ।  
स्तुतिं च देवाः कुरुत रुद्रस्य परमेष्ठि नः ॥ 21.62 ॥  
भगनेत्रहरं देवं पूष्णो दन्तविनाशनम् ।  
स्तुतिं कुरुतमा शीघ्रं गीतैरेतैस्तु नामभिः ।  
येनायं वः प्रसन्नात्मा वरदत्वं भजेत ह ॥ 21.63 ॥  
एवमुक्तास्तु ते देवाः स्तोत्रं शंभोर्महात्मनः ।  
चक्रुः परमया भक्त्या नमस्कृत्य स्वयंभुवे ॥ 21.64 ॥  
देवा ऊचुः ।  
नमो विषमनेत्राय नमस्ते त्र्यम्बकाय च ।  
नमः सहस्त्रनेत्राय नमस्ते शूलपाणये ॥ 21.65 ॥  
नमः खट्वाङ्गहस्ताय नमो दण्डभृते करे ।  
त्वं देव हुतभुग्ज्वालाकोटिभानुसमप्रभः ॥ 21.66 ॥  
अदर्शनेऽनयद् देव मूढविज्ञानतोऽधुना ।  
कृतमस्माभिरेवेश तदत्र क्षम्यतां प्रभो ॥ 21.67 ॥  
नमस्त्रिनेत्रार्त्तिहराय शंभो  
त्रिशूलपाणे विकृतास्यरूप ।  
समस्तदेवेश्वर शुद्धभाव  
प्रसीद रुद्राच्युत सर्वभाव ॥ 21.68 ॥  
पूष्णोऽस्य दन्तान्तक भीमरूप  
प्रलम्बभोगीन्द्रलुलन्तकण्ठ ।  
विशालदेहाच्युत नीलकण्ठ  
प्रसीद विश्वेश्वर विश्वमूर्त्ते ॥ 21.69 ॥  
भगाक्षिसंस्फोटनदक्षकर्मा  
गृहाण भागं मखतः प्रधानम् ।  
प्रसीद देवेश्वर नीलकण्ठ  
प्रपाहि नः सर्वगुणोपपन्न ॥ 21.70 ॥  
सिताङ्गरागाप्रतिपन्नमूर्त्ते  
कपालधारिंस्त्रिपुरघ्न देव ।  
प्रपाहि नः सर्वभयेषु चैव  
उमापते पुष्करनालजन्म ॥ 21.71 ॥  
पश्याम ते देहगतान् सुरेश  
सर्गादयो वेदवराननन्त ।  
साङ्गान् सविद्यान् सपदक्रमांश्च  
सर्वान् निलीनांस्त्वयि देवदेव ॥ 21.72 ॥  
भव शर्व महादेव पिनाकिन् रुद्र ते हर ।  
नताः स्म सर्वे विश्वेश त्राहि नः परमेश्वर ॥ 21.73 ॥  
इत्थं स्तुतस्तदा देवैर्देवदेवो महेश्वरः ।  
तुतोष सर्वदेवानां वाक्यं चेदमुवाच ह ॥ 21.74 ॥  
रुद्र उवाच ।  
भगस्य नेत्रं भवतु पूष्णो दन्तास्तथा मखः ।  
दक्षस्याच्छिद्रतां यातु यज्ञश्चाप्यदितेः सुताः ।  
पशुभावं तथा चापि अपनेष्यामि वो सुराः ॥ 21.75 ॥  
मद्दर्शनेन यो जातः पशुभावो दिवौकसाम् ।  
स मयाऽपहृतः सद्यः पतित्वं वो भविष्यति ॥ 21.76 ॥  
अहं च सर्वविद्यानां पतिराद्यः सनातनः ।  
अहं वै पतिभावेन पशुमध्ये व्यवस्थितः ॥ 21.77 ॥  
अतः पशुपतिर्नाम मम लोके भविष्यति ।  
ये मां यजन्ति तेषां स्याद् दीक्षा पाशुपती भवेत् ॥ 21.78 ॥  
एवमुक्तेऽथ रुद्रेण ब्रह्मा लोकपितामहः ।  
उवाच रुद्रं सस्नेहं स्मितपूर्वमिदं वचः ॥ 21.79 ॥  
ध्रुवं पाशुपतिर्देव त्वं लोके ख्यातिमेस्यति ।  
अयं च देवस्त्वन्नाम्ना लोके ख्यातिं गमिष्यति ।  
आराध्यश्च समस्तानां देवादीनां गमिष्यसि ॥ 21.80 ॥  
एवमुक्त्वा तदा ब्रह्मा दक्षं प्रोवाच बुद्धिमान् ।  
गौरीं प्रयच्छ रुद्राय पूर्वमेवोपपादिताम् ॥ 21.81 ॥  
एवमुक्त्वा तदा दक्षस्तां कन्यां ब्रह्मसन्निधौ ।  
ददौ रुद्राय महते गौरीं परमशोभनाम् ॥ 21.82 ॥  
स तां जग्राह विधिवद् रुद्रः परमशोभनाम् ।  
दक्षस्य च प्रियं कुर्वन् बहुमानपुरःसरम् ॥ 21.83 ॥  
गृहीतायां तु कन्यायां दाक्षायण्यां पितामहः ।  
ददौ रुद्रस्य निलयं कैलासं सुरसन्निधौ ॥ 21.84 ॥  
रुद्रोऽपि प्रययौ भूतैः समं कैलासपर्वतम् ।  
देवाश्चापि यथास्थानं स्वं स्वं जग्मुर्मुदान्विताः ।  
ब्रह्माऽपि दक्षसहितः प्राजापत्यं पुरं ययौ ॥ 21.85 ॥  
॥ इति श्रीवराहपुराणे भगवच्छास्त्रे एकविंशोऽध्यायः ॥ 21 ॥


महातपा उवाच ।  
तस्मिन् निवसतस्तस्य रुद्रस्य परमेष्ठिनः ।  
चुकोप गौरी देवस्य पितुर्वैरमनुस्मरन् ॥ 22.1 ॥  
चिन्तयामास दक्षस्य अनेनापकृतं पुरा ।  
यज्ञो विध्वंसितो यस्मात् तस्माच्चान्यां तनूमहम् ॥ 22.2 ॥  
आराध्य तपसा तस्य गृहे भूत्वा व्रजाम्यहम् ।  
कथं गच्छामि पितरं दक्षं क्षपितबान्धवम् ॥ 22.3 ॥  
भवपत्नी च दुहिता एवं संचिन्त्य सुन्दरी ।  
जगाम तपसे शैलं हिमवन्तं महागिरिम् ॥ 22.4 ॥  
तत्र कालेन महता क्षपयन्ती कलेवरम् ।  
स्वशरीराग्निना दग्धा ततः शैलसुताऽभवत् ॥ 22.5 ॥  
उमा नामेति महती कृष्णा चेत्यभिधानतः ।  
लब्ध्वा तु शोभनां मूर्तिं हिमवन्तगृहे शुभा ॥ 22.6 ॥  
पुनस्तपश्चकारोग्रं देवं स्मृत्वा त्रिलोचनम् ।  
असावेव पतिर्मह्यमित्युक्त्वा तपसि स्थिता ॥ 22.7 ॥  
कुर्वन्त्या तत् तपश्चोग्रं हिमवन्ते महागिरौ ।  
कालेन महता देवस्तपसाराधितस्तया ॥ 22.8 ॥  
आजगामाश्रमं तस्या विप्रो भूत्वा महेश्वरः ।  
वृद्धः शिथिलसर्वाङ्गः स्खलंश्चैव पदे पदे ॥ 22.9 ॥  
कृच्छ्रात् तस्याः समीपं तु आगत्य द्विजसत्तमः ।  
बुभुक्षितोऽस्मि मे देहि भद्रे भोज्यं द्विजस्य तु ॥ 22.10 ॥  
एवमुक्ता तदा कन्या उमा शैलसुता शुभा ।  
उवाच ब्राह्मणं भोज्यं दद्मि विप्र फलादिकम् ।  
कुरु स्नानं द्रुतं विप्र भुञ्जस्वान्नं यदृच्छया ॥ 22.11 ॥  
एवमुक्तस्तदा विप्रस्तस्य पार्श्वे महानदीम् ।  
गङ्गां जगाम स्नानार्थी स्नानं कर्त्तुमवातरत् ॥ 22.12 ॥  
स्नानं तु कुर्वता तेन रुद्रेण द्विजरूपिणा ।  
भूत्वा मायामयं भीमं मकरं भयदर्शनम् ।  
ग्राहितस्तु तदा विप्रस्तेन दुष्टेन मद्गुना ॥ 22.13 ॥  
दृष्ट्वा धृतमथात्मानं मकरेण बलीयसा ।  
वृद्धमात्मानमन्यं तां दर्शयन् वाक्यमब्रवीत् ॥ 22.14 ॥  
अब्रह्मण्यं गतं कन्ये धावस्वानय मां रुषः ।  
यावन्नायाति विकृतिं तावन्मां त्रातुमर्हसि ॥ 22.15 ॥  
एवमुक्ता तदा कन्या चिन्तयामास पार्वती ।  
पितृभावेन शैलेन्द्रं भर्तृभावेन शंकरम् ।  
स्पृशामि तपसा पूता कथं विप्रं स्पृशाम्यहम् ॥ 22.16 ॥  
यद्येनं नापकर्षामि मकरेण जले धृतम् ।  
तदानीं ब्रह्मवध्या मे भवतीति न संशयः ॥ 22.17 ॥  
अन्यव्यतिक्रमे धर्ममपनेतुं च शक्यते ।  
ब्रह्मवध्या पुनर्नैवमेवमुक्तवा गता त्वरम् ॥ 22.18 ॥  
सा गत्वा त्वरितं भीरुर्गृहीत्वा पाणिना द्विजम् ।  
चकर्षान्तर्जलात् तावत् स्वयं भूतपतिर्हरः ॥ 22.19 ॥  
यमाराध्य तपश्चर्त्तुमारब्धं शैलपुत्राया ।  
स एव भगवान् रुद्रस्तस्याः पाणौ विलम्बत ॥ 22.20 ॥  
तं दृष्ट्वा लज्जिता देवी पूर्वत्यागमनुस्मरन् ।  
न किंचिदुत्तरं सुभ्रूर्वदति स्म सुलज्जिता ॥ 22.21 ॥  
तूष्णींभूतां तु तां दृष्ट्वा गौरीं रुद्रो हसन्निव ।  
पाणौ गृहीत्वा मां भद्रे कथं त्यक्तुमिहार्हसि ॥ 22.22 ॥  
मत्पाणिग्रहणं भद्रे वृथा यदि करिष्यसि ।  
तदानीं ब्रह्मणः पुत्र्यामाहारार्थं ब्रवीम्यहम् ॥ 22.23 ॥  
न भवेत् परिहासोऽयमुक्ता देवी परापरा ।  
लज्जमाना तदा वाक्यं वदति स्मितपूर्वकम् ॥ 22.24 ॥  
देवदेव त्रिलोकेश त्वदर्थोऽयं समुद्यमः ।  
प्राग्जन्माराधितो भर्त्ता भवान् देवो महेश्वरः ॥ 22.25 ॥  
इदानीं मे भवान् देवः पतिर्नान्यो भविष्यति ।  
किन्तु स्वामी पिता मह्यं शैलेन्द्रो मे व्रजामि तम् ।  
अनुज्ञाप्य विधानेन ततः पाणिं गृहीष्यसि ॥ 22.26 ॥  
एवमुक्त्वा तदा देवी पितरं प्रति भामिनी ।  
कृताञ्जलिपुटा भूत्वा हिमवन्तमुवाच ह ॥ 22.27 ॥  
अतोऽन्यजन्मभर्त्ता मे रुद्रो दक्षमखान्तकः ।  
इदानीं तपसा सैव ध्यातोऽभूद् गतिभावनः ॥ 22.28 ॥  
स च विश्वपतिर्भूत्वा ब्राह्मणो मे तपोवनम् ।  
आगत्य भोजनार्थाय याचयामास शंकरः ।  
मया स्नातुं व्रजस्वेति चोदितो जाह्नवीं गतः ॥ 22.29 ॥  
तत्रासौ वृद्धकायेन द्विजरूपेण शंकरः ।  
मकरेण धृतस्तूर्णं अब्रहह्मण्यमुवाच ह ॥ 22.30 ॥  
ब्रह्महत्याभयात् तात मया पाणौ धृतस्ततः ।  
धृतमात्रः स्वकं देहं दर्शयामास शंकरः ॥ 22.31 ॥  
ततो मामब्रवीद् देवः पाणिग्रहणमागताम् ।  
भवती देवि मा किंचिद् विचारय तपोधने ॥ 22.32 ॥  
एवमुक्ता त्वहं तेन शंकरेण महात्मना ।  
तदनुज्ञाप्य देवेशं भवन्तं प्रष्टुमागता ।  
इदानीं यत् क्षमं कार्यं तच्छीघ्रं संविधीयताम् ॥ 22.33 ॥  
एवं श्रुत्वा तदा वाक्यं शैलराजो मुदा युतः ।  
उवाच दुहितां धन्यां तस्मिन् काले वराननाम् ॥ 22.34 ॥  
पुत्रि धन्योऽस्म्यहं लोके यस्य रुद्रः स्वयं हरः ।  
जामाता भविता देवि त्वयाऽपत्यवतामहम् ।  
स्थापितो मूर्ध्नि देवानामपि पुत्रि त्वया ह्यहम् ॥ 22.35 ॥  
स्थीयतां क्षणमेकं तु यावदागमनं मम ।  
एवमुक्त्वा गतो राजा शैलानां ब्रह्मणोऽन्तिकम् ॥ 22.36 ॥  
तत्र दृष्ट्वा महात्मानं सर्वदेवपितामहम् ।  
उवाच प्रणतो भूत्वा ब्रह्माणं शैलराट् ततः ॥ 22.37 ॥  
देवोमा दुहिता मह्यं तां रुद्राय ददाम्यहम् ।  
त्वया देव अनुज्ञातस्तत्करोमि प्रशाधि माम् ॥ 22.38 ॥  
ततो ब्रह्मा प्रीतमना याहि रुद्राय तां शुभाम् ।  
प्रयच्छोवाच देवानां तदा लोकपितामहः ॥ 22.39 ॥  
एवमुक्तः शैलराजः स्ववेश्मागम्य सत्वरम् ।  
देवानृषीन् सिद्धसंघान् चामन्त्रयत सत्वरम् ॥ 22.40 ॥  
तुम्बुरुं नारदं चैव हाहाहूहूं तथैव च ।  
स गत्वा किन्नरांश्चैव असुरान् राक्षसानपि ॥ 22.41 ॥  
पर्वताः सरितः शैला वृक्षा ओषधयस्तथा ।  
आगता मूर्त्तिमन्तो वै पर्वताः सङ्गमोपलाः ।  
हिमवद्दुहितुर्द्रष्टुं विवाहं शंकरेण ह ॥ 22.42 ॥  
तत्र वेदिः क्षितिश्चासीत् कलशाः सप्त सागराः ।  
सूर्यो दीपस्तथा सोमः सरितो ववहुर्जलम् ॥ 22.43 ॥  
एवं विवाहसामग्रीं कृत्वा शैलवराधिपः ।  
प्रेषयामास रुद्राय समीपं मन्दरं गिरिम् ॥ 22.44 ॥  
स तदा मन्दरोक्तस्तु शंकरो द्रुतमाययौ ।  
विधिना सोमया पाणिं जग्राह परमेश्वरः ॥ 22.45 ॥  
तत्रोत्सवे पर्वतनारदौ द्वौ  
जगुश्च सिद्धा ननृतुर्वनस्पतीः ।  
पुष्पाण्यनेकानि विचिक्षिपुः शुभाः  
ननर्तुरुच्चैः सुरयोषितो भृशम् ॥ 22.46 ॥  
तस्मिन् विवाहे सलिलप्रवाहे  
चतुर्मुखो लोकपरः स्वसंस्थः ।  
उवाच कन्यां भव पुत्रि लोके  
नारी प्रभर्त्ता तव चान्यपुंसाम् ।  
इत्येवमुक्त्वा स उमां सरुद्रां  
पितामहः स्वं पुरमाजगाम ॥ 22.47 ॥  
जामातरं पर्वतराट् सुपूज्य  
विसर्जयामास विभुं स सोमम् ।  
देवांश्च दैत्यान् विविधानृषींश्च  
संपूज्य सर्वान् विविधैस्तु वस्तुभिः ।  
विभूषणैर्वस्त्रवरान्नदानै -  
र्विसर्जयामास तदाद्रिमुख्यान् ॥22.48 ॥  
स वीतशोको विरजो विशुद्धः  
शुभाननां देववराय दत्त्वा ।  
उमां महात्मा हिमवानद्रिराजः  
पैतामहे लोक इवाध्वरे भात् ॥ 22.49 ॥  
इतीरितेयं तव राजसत्तम  
प्रसूतिरेषा न विदुर्यां सुरासुराः ।  
स्वयंभुदक्षादिराजः त्रिजन्मभि-  
र्गौरीविवाहोऽपि मया सुकीर्तितः ॥ 22.50 ॥  
श्रीवराह उवाच ।  
एवं सा गौरिनाम्ना तु कारणान्मूर्त्तिमागता ।  
संबभूव यथा प्रोक्तं प्रजापालाय पृच्छते ।  
ऋषिणा महता पूर्वं तपसा भावितात्मना ॥ 22.51 ॥  
गौर्या उत्पत्तिरेषा वै कथिता परमर्षिणा ।  
विवाहश्च यथा वृत्तस्तत्सर्वं कथितं तव ॥ 22.52 ॥  
एतत्सर्वं तु गौर्या वै संपन्नं तु तृतीयया ।  
तस्यां तिथौ तृतीयायां लवणं वर्जयेन्नरः ।  
यश्चोपोष्यति नारी वा सा सौभाग्यं तु विन्दति ॥ 22.53 ॥  
दुर्भगा या तु नारी स्यात् पुरुषश्चातिदुर्भगः ।  
एतच्छ्रुत्वा तृतीयायां लवणं तु विवर्जयेत् ॥ 22.54 ॥  
सर्वकामानवाप्नोति सौभाग्यं द्रव्यसम्पदम् ।  
आरोग्यं च सदा लोके कान्तिं पुष्टिं च विन्दति ॥ 22.55 ॥  
॥ इति श्रीवराहपुराणे भगवच्छास्त्रे द्वाविंशोऽध्यायः ॥ 22 ॥


प्रजापाल उवाच ।  
कथं गणपतेर्जन्म मूर्तिमन्तं च सत्तम ।  
एतन्मे संशयं छिन्धि धृतिकष्टं व्यवस्थितम् ॥ 23.1 ॥  
महातपा उवाच ।  
पूर्वं देवगणाः सर्वे ऋषयश्च तपोधनाः ।  
कार्यारम्भं तथा चक्रुः सिध्यन्ते च न संशयः ॥ 23.2 ॥  
सन्मार्गवर्तिषु यथा सिद्ध्यन्ते विघ्नतः क्रियाः ।  
असत्कारिषु सर्वेषु तद्वदेवमविघ्नतः ॥ 23.3 ॥  
ततो देवाः सपितरश्चिन्तयामासुरोजसा ।  
असत्कार्येषु विघ्नार्थं सर्व एवाभ्यमन्त्रयन् ॥ 23.4 ॥  
ततस्तेषां तदा मन्त्रं कुर्वतस्त्रिदिवौकसाम् ।  
बभूव बुद्धिर्गमने रुद्रं प्रति महामतिम् ॥ 23.5 ॥  
ते तत्र रुद्रमागम्य कैलासनिलयं गुरुम् ।  
ऊचुः सविनयं सर्वे प्रणिपातपुरःसरम् ॥ 23.6 ॥  
देवा ऊचुः ।  
देवदेव महादेव शूलपाणे त्रिलोचन ।  
विघ्नार्थमविशिष्टानामुत्पादयितुमर्हसि ॥ 23.7 ॥  
एवमुक्तरस्तदा देवैर्भवः परमया मुदा ।  
उमां निरीक्षयामास चक्षुषाऽनिमिषेण ह ॥ 23.8 ॥  
देवानां सन्निधौ तस्य पश्यतोमां महात्मनः ।  
चिन्ताऽभूद् व्योम्नि मूर्तिभ्यो दृश्यते केन हेतुना ॥ 23.9 ॥  
पृथिव्या विद्यते मूर्त्तिरपां मूर्त्तिस्तथैव च ।  
तेजसः श्वसनस्यापि मूर्त्तिरेषा तु दृश्यते ।  
आकाशं च कथं नेति मत्वा देवो जहास च ॥ 23.10 ॥  
ज्ञानशक्तिमुमां दृष्ट्वा यद् दृष्टं व्योम्नि शंभुना ।  
यच्चोक्तं ब्रह्मणा पूर्वं शरीरं तु शरीरिणाम् ॥ 23.11 ॥  
यच्चापि हसितं तेन देवेन परमेष्ठिना ।  
एतत्कार्यचतुष्केण पृथिव्यादिचतुर्ष्वपि ॥ 23.12 ॥  
मूर्त्तिमानतितेजस्वी हसतः परमेष्ठिनः ।  
प्रदीप्तास्यो महादीप्तः कुमारो भासयन् दिशः ।  
परमेष्ठिगुणैर्युक्तः साक्षाद् रुद्र इवापरः ॥ 23.13 ॥  
उत्पन्नमात्रो देवानां योषितः सप्रमोहयन् ।  
कान्त्या दीप्त्या तथा मूर्त्या रूपेण च महात्मवान् ॥ 23.14 ॥  
तं दृष्ट्वा परमं रूपं कुमारस्य महात्मनः ।  
उमाऽनिमेषनेत्राभ्यां तमपश्यत भामिनी ॥ 23.15 ॥  
तं दृष्ट्वा कुपितो देवः स्त्रीभावं चञ्चलं तथा ।  
मत्वा कुमाररूपं तु शोभनं मोहनं दृशाम् ।  
ततः शशाप तं देवः स्त्रीशङ्कां परमेश्वरः ॥ 23.16 ॥  
कुमार गजवक्त्रस्त्वं प्रलम्बजठरस्तथा ।  
भविष्यसि तथा सर्पैरुपवीतगतिर्ध्रुवम् ।  
एवं शशाप तं देवस्तीव्रकोपसमन्वितः ॥ 23.17 ॥  
अर्द्धकोट्या च रोमाणामात्मनोऽङ्गे त्रिलोचनः ।  
कूपकास्वेदसलिलपूर्णशूलधरस्तथा ।  
धुन्वन् शरीरमुत्थाय ततो देवो रुषान्वितः ॥ 23.18 ॥  
यथा यथाऽसौ स शरीरमाद्यं  
धुनोति देवस्त्रिशिखास्त्रपाणिः ।  
तथा तथा चाङ्गरुहाश्चकासु-  
र्जलं क्षितौ संन्यपतंस्तथान्याः ॥ 23.19 ॥  
विनायकानेकविधा गजास्या -  
स्तमालनीलाञ्जनसंनिकाशाः ।  
उत्तस्थुरुच्चैर्विविधास्त्रहस्ता -  
स्ततस्तु देवा मनसाकुलेन ॥ 23.20 ॥  
किमेतदित्यद्भुतकर्मकारी  
ह्येकः करोत्यप्रतिमं महच्च ।  
कार्यं सुराणां कृतमेतदिष्टं  
भवेदथैतं परितं कुतस्तत् ॥ 23.21 ॥  
दिवौकसां चिन्तयतां तथा तु  
विनायकैः क्ष्मा क्षुभिता बभूव ।  
चतुर्मुखश्चाप्रतिमो विमान -  
मारुह्य खे वाक्यमिदं जगाद ॥ 23.22 ॥  
धन्याः स्थ देवाः सुरनायकेन  
त्रिलोचनेनाद्भुतरूपिणा च ।  
अनुगृहीताः परमेश्वरेण  
सुरद्विषां विघ्नकृतां नतौ च ॥ 23.23 ॥  
इत्येवमुक्त्वा प्रपितामहस्ता -  
नुवाच देवस्त्रिशिखास्त्रपाणिम् ।  
यस्ते विभो वक्त्रसमुद्भवः प्रभु-  
र्विनायकानां भवतु त्विमेऽनुगाः ॥ 23.24 ॥  
भवांस्तथाऽस्यात्मवरेण चाम्बरे  
त्वया चतुर्ष्वस्तु शरीरचारी ।  
आकाशमेतद् बहुधा व्यवस्थितं  
त्वया वरेण्यः कृत एव नान्यः ॥ 23.25 ॥  
प्रभुर्भव त्वं प्रतिमास्त्रपाणिना  
इमानि चास्त्राणि वरांश्च देहि ।  
इत्येवमुक्त्वाऽधिगते पितामहे  
त्रिलोचनश्चात्मभवं जगाद ॥ 23.26 ॥  
विनायको विघ्नकरो गजास्यो  
गणेशनामा च भवस्य पुत्रः ।  
एते च सर्वे तव यान्तु भृत्या  
विनायकाः क्रूरदृशः प्रचण्डाः ।  
उच्छुष्मदानादिविवृद्धदेहाः  
कार्येषु सिद्धिं प्रतिपादयन्तः ॥ 23.27 ॥  
भवांश्च देवेषु तथा मखेषु  
कार्येषु चान्येषु महानुभावात् ।  
अग्रेषु पूजां लभतेऽन्यथा च  
विनाशयिष्यस्यथ कार्यसिद्धिम् ॥ 23.28 ॥  
इत्येवमुक्त्वा परमेश्वरेण  
सुरैः समं काञ्चनकुम्भसंस्थैः ।  
जलैस्तथासावभिषिक्तगात्रो  
रराज राजेन्द्र विनायकानाम् ॥ 23.29 ॥  
दृष्टवाऽभिषिच्यमानं तु देवास्तं गणनायकम् ।  
तुष्टुवुः प्रयताः सर्वे त्रिशूलास्त्रस्य सन्निधौ ॥ 23.30 ॥  
देवा ऊचुः ।  
नमस्ते गजवक्त्राय नमस्ते गणनायक ।  
विनायक नमस्तेऽस्तु नमस्ते चण्डविक्रम ॥ 23.31 ॥  
नमोऽस्तु ते विघ्नकर्त्रे नमस्ते सर्पमेखल ।  
नमस्ते रुद्रवक्त्रोत्थ प्रलम्बजठराश्रित ॥ 23.32 ॥  
सर्वदेवनमस्कारादविघ्नं कुरु सर्वदा ।  
एवं स्तुतस्तदा देवैर्महात्मा गणनायकः ।  
अभिषिक्तश्च रुद्रस्य सोमस्यापत्यतां गतः ॥ 23.33 ॥  
एतच्चतुर्थ्यां संपन्नं गणाध्यक्षस्य पार्थिव ।  
यतस्ततोऽयं महती तिथीनां परमा तिथिः ॥ 23.34 ॥  
एतस्यां यस्तिलान् भुक्त्वा भक्त्या गणपतिं नृप ।  
आराधयति तस्याशु तुष्यते नात्र संशयः ॥ 23.35 ॥  
यश्चैतत् पठते स्तोत्रं यश्चैतच्छृणुयात् सदा ।  
न तस्य विघ्ना जायन्ते न पापं सर्वथा नृप ॥ 23.36 ॥  
॥ इति श्रीवराहपुराणे भगवच्छास्त्रे त्रयोविंशोऽध्यायः ॥ 23 ॥


धरण्युवाच ।  
कथं ते गात्रसंस्पर्शान्मूर्त्तिमन्तो महाबलाः ।  
नागा बभूवुर्देवेश कारणं ते महीधर ॥ 24.1 ॥  
श्रीवराह उवाच ।  
श्रुत्वा गणपतेर्जन्म प्रजापालो नराधिपः ।  
उवाच श्लक्ष्णया वाचा तं मुनिं संशितव्रतम् ॥ 24.2 ॥  
प्रजापाल उवाच ।  
भगवंस्तार्क्षविषयाः कथं मूर्त्तिमुपागताः ।  
नागा बभूवुः कुटिला एतदाख्यातुमर्हसि ॥ 24.3 ॥  
महातपा उवाच ।  
सृजता ब्रह्मणा सृष्टिं मरीचिः सूतिकारणम् ।  
प्रथमं मनसा ध्यातस्तस्य पुत्रस्तु कश्यपः ॥ 24.4 ॥  
तस्य दाक्षायणी भार्या कद्रूर्नाम शुचिस्मिता ।  
मारीचो जनयामास तस्यां पुत्रान् महाबलान् ॥ 24.5 ॥  
अनन्तं वासुकिं चैव कम्बलं च महाबलम् ।  
कर्कोटकं च राजेन्द्र पद्मं चान्यं सरीसृपम् ॥ 24.6 ॥  
महापद्मं तथा शङ्खं कुलिकं चापराजितम् ।  
एते कश्यपदायादाः प्रधानाः परिकीर्त्तिताः ॥ 24.7 ॥  
एतेषां तु प्रसूत्या तु इदमापूरितं जगत् ।  
कुटिला हीनकर्माणस्तीक्ष्णास्योत्थविषोल्बणाः ।  
दृष्ट्वा संदश्य मनुजान् कुर्युर्भस्म क्षणाद् ध्रुवम् ॥ 24.8 ॥  
शब्दगामी यथा स्पर्शं मनुष्याणां नराधिप ।  
अहन्यहनि जायेत क्षयः परमदारुणः ॥ 24.9 ॥  
आत्मनस्तु क्षयं दृष्ट्वा प्रजाः सर्वाः समन्ततः ।  
जग्मुः शरण्यं शरणं परं तु परमेश्वरम् ॥ 24.10 ॥  
इममेवार्थमुद्दिश्य प्रजाः सर्वा महीपते ।  
ऊचुः कमलजं विष्णुं पुराणं ब्रह्मसंज्ञितम् ॥ 24.11 ॥  
देवा ऊचुः ।  
देवदेवेश लोकानां प्रसूति परमेश्वर ।  
त्राहि नस्तीक्ष्णदंष्ट्राणां भुजंगानां महात्मनाम् ॥ 24.12 ॥  
अहन्यहनि ये देव पश्येयुरुरगा दृशा ।  
मनुष्यपशुरूपं वा तत्सर्वं भस्मसाद् भवेत् ॥ 24.13 ॥  
त्वया सृष्टिः कृता देव नीयते सा भुजंगामैः ।  
एतज्ज्ञात्वा तु दुर्वृत्तं तत्कुरुष्व महामते ॥ 24.14 ॥  
ब्रह्मोवाच ।  
अहं रक्षां विधास्यामि भवतीनां न संशयः ।  
व्रजध्वं स्वानि धिष्ण्यानि प्रजा माभूत् ससाध्वसा ॥ 24.15 ॥  
एवमुक्त्वा प्रजास्तेन ब्रह्मणाऽव्यक्तमूर्त्तिना ।  
आजग्मुः परमप्रीत्या नत्वा चैव स्वयंभुवे ॥ 24.16 ॥  
आगतासु प्रजास्वाद्यस्तानाहूय भुजंगमान् ।  
शशाप परमक्रुद्धो वासुकिप्रमुखांस्तदा ॥ 24.17 ॥  
ब्रह्मोवाच ।  
यतो मत्प्रभवान् नित्यं क्षयं नयत मानुषान् ।  
भवान्तरे अथान्यस्मिन् मातुः शापात् सुदारुणात् ।  
भविताऽतिक्षयं घोरं नूनं स्वायंभुवेऽन्तरे ॥ 24.18 ॥  
एवमुक्तास्तु वेपन्तो ब्रह्माणं भुजगोत्तमाः ।  
निपत्य पादयोस्तस्य इदमूचुर्वचस्तदा ॥ 24.19 ॥  
नागा ऊचुः ।  
भगवन् कुटिला जातिरस्माकं भवता कृता ।  
विषोल्बणत्वं क्रूरत्वं दृक्शस्त्रत्वं च नस्त्वया ।  
संपादितं त्वया देव इदानीं शमयाच्युत ॥ 24.20 ॥  
ब्रह्मोवाच ।  
यदि नाम मया सृष्टा भवन्तः कुटिलाशयाः ।  
ततः किं मनुजान् नित्यं भक्षयध्वं गतव्यथाः ॥ 24.21 ॥  
नागा ऊचुः ।  
मर्यादां कुरु देवेश स्थानं चैव पृथक् पृथक् ।  
मनुष्याणां तथाऽस्माकं समयं च पृथक् पृथक् ।  
नागानां वचनं श्रुत्वा देवो वचनमब्रवीत् ॥ 24.22 ॥  
अहं करोमि वो नागाः समयं मनुजैः सह ।  
तदेकमनसः सर्वे श्रृणुध्वं मम शासनम् ॥ 24.23 ॥  
पातालं वितलं चैव हर्म्याख्यं च तृतीयकम् ।  
दत्तं चैव सदा रम्यं गृहं तत्र गमिष्यथ ॥ 24.24 ॥  
तत्र भोगान् बहुविधान् भुञ्जाना मम शासनात् ।  
तिष्ठध्वं सप्तमं यावद् रात्र्यन्तं तु पुनः पुनः ॥ 24.25 ॥  
ततो वैवस्वतस्यादौ काश्यपेया भविष्यथ ।  
दायादाः सर्वदेवानां सुपर्णस्य च धीमतः ॥ 24.26 ॥  
तदा प्रसूतिर्वः सर्वा भोक्ष्यते चित्रभानुना ।  
भवतां नैव दोषोऽयं भविष्यति न संशयः ॥ 24.27 ॥  
ये वै क्रूरा भोगिनो दुर्विनीता -  
स्तेषामन्तो भविता नान्यथैतत् ।  
कालप्राप्तं भक्षयध्वं दशध्वं  
तथाऽपकारे च कृते मनुष्यम् ॥ 24.28 ॥  
मन्त्रौषधैर्गारुडमण्डलैश्च  
बद्धैर्दृष्टैर्मानवा ये चरन्ति ।  
तेषां भीतैर्वर्त्तितव्यं न चान्य-  
च्चिन्त्यं कार्यं चान्यथा वो विनाशः ॥ 24.29 ॥  
इतीरिते ब्रह्मणा ते भुजङ्गा  
जग्मुः स्थानं क्ष्मातलाख्यं हि सर्वे ।  
तस्थुर्भोगान् भुञ्जमानाः समग्रान्  
रसातले लीलया संस्थितास्ते ॥ 24.30 ॥  
एवं शापं तु ते लब्ध्वा प्रसादं च चतुर्मुखात् ।  
तस्थुः पातालनिलये मुदितेनान्तरात्मना ॥ 24.31 ॥  
एतत् सर्वं च पञ्चम्यां तेषां जातं महात्मनाम् ।  
अतस्त्वियं तिथिर्धन्या सर्वपापहरा शुभा ॥ 24.32 ॥  
एतस्यां संयतो यस्तु अम्लं तु परिवर्जयेत् ।  
क्षीरेण स्नापयेन्नागांस्तस्य यास्यन्ति मित्रताम् ॥ 24.33 ॥  
॥ इति श्रीवराहपुराणे भगवच्छास्त्रे चतुर्विशोऽध्यायः ॥ 24 ॥


प्रजापाल उवाच ।  
अहंकारात् कथं जज्ञे कार्त्तिकेयो द्विजोत्तम ।  
एतन्मे संशयं छिन्धि पृच्छतो वै महामुने ॥ 25.1 ॥  
महातपा उवाच ।  
सर्वेषामेव तत्त्वानां यः परः पुरुषः स्मृतः ।  
तस्मादव्यक्तमुत्पन्नं तत्त्वादि त्रिविधं तु तत् ॥ 25.2 ॥  
पुरुषाव्यक्तयोर्मध्ये महत्त्वं समपद्यत ।  
स चाहंकार इत्युक्तो यो महान् समुदाहृतः ॥ 25.3 ॥  
पुरुषो विष्णुरित्युक्तः शिवो वा नामतः स्मृतः ।  
अव्यक्तं तु उमा देवी श्रीर्वा पद्मनिभेक्षणा ॥ 25.4 ॥  
तत्संयोगादहंकारः स च सेनापतिर्गुहः ।  
तस्योत्पत्तिं प्रवक्ष्यामि श्रृणु राजन् महामते ॥ 25.5 ॥  
आद्यो नारायणो देवस्तस्माद् ब्रह्मा ततोऽभवत् ।  
अतः स्वयंभुवश्चान्ये मरीच्याद्यार्कसंभवाः ॥ 25.6 ॥  
तेष्वारभ्य सुरा दैत्या गन्धर्वा मानुषाः खगाः ।  
पशवः सर्वभूतानि सृष्टिरेषा प्रकीर्तिता ॥ 25.7 ॥  
सृष्ट्यां विस्तारितायां तु देवदैत्या महाबलाः ।  
सापत्न्यं भावमास्थाय युयुधुर्विजिगीषवः ॥ 25.8 ॥  
दैत्यानां बलिनः सन्ति नायका युद्धदुर्मदाः ।  
हिरण्यकशिपुः पूर्वं हिरण्याक्षो महाबलः ।  
विप्रचित्तिर्विचित्तिश्च भीमाक्षः क्रौञ्च एव च ॥ 25.9 ॥  
एतेऽतिबलिनः शूरा देवसैन्यं महामृधे ।  
अनारतं सितैर्बाणैर्जयन्तेऽनुदिनं मृधे ॥ 25.10 ॥  
तेषां पराजयं दृष्ट्वा देवानां तु बृहस्पतिः ।  
उवाच हीनं वः सैन्यं नायकेन विना सुराः ॥ 25.11 ॥  
एकेनेन्द्रेण दिव्यं तु सैन्यं पातुं न शक्यते ।  
अतः सेनापतिं किञ्चिदन्वेषयत माचिरम् ॥ 25.12 ॥  
एवमुक्तास्ततो देवा जग्मुर्लोकपितामहम् ।  
सेनापतिं च नो देहि वाक्यमूचुः ससंभ्रमम् ॥ 25.13 ॥  
ततो दध्यौ चतुर्वक्त्रः किमेषां क्रियते मया ।  
ब्रह्माऽथ चिन्तयामास रुद्रं प्रति मनोगतम् ॥ 25.14 ॥  
ततो देवाः सगन्धर्वा ऋषयः सिद्धचारणाः ।  
ब्रह्माणं पुरतः कृत्वा जग्मुः कैलासपर्वतम् ॥ 25.15 ॥  
तत्र दृष्ट्वा महादेवं शिवं पशुपतिं विभुम् ।  
तुष्टवुर्विविधैस्तोत्रैः शक्राद्यास्त्रिदिवौकसः ॥ 25.16 ॥  
देवा ऊचुः ।  
नमाम सर्वे शरणार्थिनो वयं  
महेश्वरं त्र्यम्बकभूतभावनम् ।  
उमापते विश्वपते मरुत्पते  
जगत्पते शंकर पाहि नः स्वयम् ॥ 25.17 ॥  
जटाकलापाग्रशशाङ्कदीधिति-  
प्रकाशिताशेषजगत्त्रयामल ।  
त्रिशूलपाणे पुरुषोत्तमाच्युत  
प्रपाहि दैत्याच्च जगत्त्रयोदरे ॥ 25.18 ॥  
त्वमादिदेवः पुरुषोत्तमो हरि-  
र्भवो महेशस्त्रिपुरान्तको विभुः ।  
भगाक्षिहा दैत्यरिपुः पुरातनो  
वृषध्वजः पाहि सुरोत्तमोत्तम ॥ 25.19 ॥  
गिरीशजानाथ गिरिप्रियाप्रिय  
प्रभो समस्तामरलोकपूजित ।  
गणेश भूतेश शिवाक्षयाव्यय  
प्रपाहि नो दैत्यवरान्तकाच्युत ॥ 25.20 ॥  
पृथ्व्यादितत्त्वेषु भवान् प्रतिष्ठितो  
ध्वनिस्वरूपो गगने विशेषतः ।  
वायौ द्विधा तेजसि च त्रिधा जले  
चतुः क्षितौ पञ्चगुणः प्रपाहि नः ॥ 25.21 ॥  
अग्निस्वरूपोऽसि तरौ तथोपले  
सत्त्वस्वरूपोऽसि तथा जलेष्वपि ।  
तेजःस्वरूपो भगवान् महेश्वरः  
प्रपाहि नो दैत्यगणार्दितान् हर ॥ 25.22 ॥  
नासीद्यदाऽकाण्डमिदं त्रिलोचन  
प्रभाकरेन्द्रद्रविणाधिपाः कुतः ।  
तदा भवानेव विरुद्धलोचन  
प्रमाणबाधादिविवर्जितः स्थितः ॥ 25.23 ॥  
कपालमालिन् शशिखण्डशेखर  
श्मशानवासिन् सितभस्मगुण्ठित ।  
फणीन्द्रसंवीततनोऽन्तकापह  
प्रपाहि नो दक्षधिया सुरेश्वर ॥ 25.24 ॥  
भवान् पुमान् शक्तिरियं गिरेः सुता  
सर्वाङ्गरूपा भगवंस्तथा त्वयि ।  
त्रिशूलरूपेण जगत्त्रयं करे  
स्थितं त्रिनेत्रेषु मखाग्नयस्त्रयः ॥ 25.25 ॥  
जटास्वरूपेण समस्तसागराः  
कुलाचलाः सिन्धुवहाश्च सर्वशः ।  
शशी परं ज्ञानमिदं तव स्थितं  
न देव पश्यन्ति कुदृष्टयो जनाः ॥ 25.26 ॥  
नारायणस्त्वं जगतां समुद्भव-  
स्तथा भवः सैव चतुर्मुखो भवान् ।  
सत्त्वादिभेदेन तथाग्निभेदतो  
युगादिभेदेन च संस्थितस्त्रिधा ॥ 25.27 ॥  
भवन्तमेते सुरनायकाः प्रभो  
भवार्थिनोऽन्यस्य वदन्ति तोषयन् ।  
यतस्ततो नो भव भूतिभूषण  
प्रपाहि विश्वेश्वर रुद्र ते नमः ॥ 25.28 ॥  
महातपा उवाच ।  
एवं स्तुतस्तदा देवो रुद्रः पशुपतिः सुरैः ।  
उवाच देवानव्यग्रः किं कार्यं ब्रूत मा चिरम् ॥ 25.29 ॥  
देवा ऊचुः ।  
सेनापतिं नो देवेश देहि दैत्यवधाय वै ।  
देवानां ब्रह्ममुख्यानामेतदेव हितं भवेत् ॥ 25.30 ॥  
रुद्र उवाच ।  
ददामि सेनानाथं वो देवा भवत विज्वराः ।  
भविष्यमस्ति पौराणं योगादीनामचिन्तयन् ॥ 25.31 ॥  
एवमुक्त्वा हरो देवान् विसृज्य स्वाङ्गसंस्थिताम् ।  
शक्तिं संक्षोभयामास पुत्रहेतोः परंतप ॥ 25.32 ॥  
तस्य क्षोभयतः शक्तिं ज्वलनार्कसमप्रभः ।  
कुमारः सहजां शक्तिं बिभ्रज्ज्ञानैकशालिनीम् ॥ 25.33 ॥  
उत्पत्तिस्तस्य राजेन्द्र बहुरूपा व्यवस्थिता ।  
मन्वन्तरेष्वनेकेषु देवसेनापतिः किल ॥ 25.34 ॥  
योऽसौ शरीरगो देवः अहंकारेति कीर्त्तितः ।  
प्रयोजनवशाद् देवः सैव सेनापतिर्विभो ॥ 25.35 ॥  
तस्मिन् जाते स्वयं ब्रह्मा सर्वदैवैः समन्वितः ।  
पूजयामास देवेशं शिवं पशुपतिं तदा ॥ 25.36 ॥  
सर्वैश्च देवै ऋषिभिश्च सिद्धैः  
सेनापतिर्वरदानेन तेन ।  
आप्यायितः सोऽपि सुरानुवाच  
सखायार्थं क्रडने कार्यमेव ॥ 25.37 ॥  
श्रुत्वा वचस्तस्य् महानुभावो  
महादेवो वाक्यमिदं जगाद ।  
ददामि ते क्रीडनकं तु कुक्कुटं  
तथानुगौ शाखविशाखसंज्ञौ ।  
कुमार भूतग्रहनायको भवान्  
भवस्व देवेश्वर सेनयापतिः ॥ 25.38 ॥  
एवमुक्त्वा ततो देवः सर्वे देवाश्च पार्थिव ।  
तुष्टुवुर्वाग्भिरिष्टाभिः स्कन्दं सेनापतिं तदा ॥ 25.39 ॥  
देवा ऊचुः ।  
भवस्व देवसेनानीर्महेश्वरसुत प्रभो ।  
षण्मुख स्कन्द विश्वेश कुक्कुटध्वज पावके ॥ 25.40 ॥  
कम्पितारे कुमारेश स्कन्द बालग्रहानुग ।  
जितारे क्रौञ्चविध्वंस कृत्तिकासुत मातृज ॥ 25.41 ॥  
भूतग्रहपतिश्रेष्ठ पावकि प्रियदर्शन ।  
महाभूतपतेः पुत्र त्रिलोचन नमोऽस्तु ते ॥ 25.42 ॥  
एवं स्तुतस्तदा देवैर्ववर्ध भवनन्दनः ।  
द्वादशादित्यसंकाशो बभूवाद्भुतदर्शनः ।  
त्रैलोक्यमपि तत्तेजस्तापयामास पार्थिव ॥ 25.43 ॥  
प्रजापाल उवाच ।  
कथं तं कृत्रिकापुत्रमुक्तवन्तः सुरं गुरुम् ।  
कथं च पावकिरसौ कथं वा मातृनन्दनः ॥ 25.44 ॥  
महातपा उवाच ।  
आदिमन्वन्तरे देव उत्पत्तिर्या मयोदिता ।  
परोक्षदर्शिभिर्देवैरेवमेव स्तुतः प्रभुः ॥ 25.45 ॥  
कृत्तिका पावकस्त्वन्यमातरो गिरिजा तथा ।  
द्विजीयजन्मनि गुहस्यैते उत्पत्तिहेतवः ॥ 25.46 ॥  
एवमेतत् तवाख्यातं पृच्छतः पार्थिवोत्तम ।  
आत्मविद्याऽमृतं गुह्यमहंकारस्य संभवः ॥ 25.47 ॥  
स्वयं स्कन्दो महादेवः सर्वपापप्रणाशनः ।  
तस्य षष्ठीं तिथिं प्रादादभिषेके पितामहः ॥ 25.48 ॥  
एतां फलाशनो यस्तु क्षयेन्नियतमानसः ।  
अपुत्रोऽपि लभेत् पुत्रानधनोऽपि धनं लभेत् ।  
यं यमिच्छेत मनसा तं तं लभति मानवः ॥ 25.49 ॥  
यश्चैतत् पठति स्तोत्रं कार्तिकेयस्य मानवः ।  
तस्य गेहे कुमाराणां क्षेमारोग्यं भविष्यति ॥ 25.50 ॥  
॥ इति श्रीवराहपुराणे भगवच्छास्त्रे पञ्चविंशोऽध्यायः ॥ 25 ॥


प्रजापाल उवाच ।  
शरीरस्य कथं मूर्तिग्रहणं ज्योतिषो द्विज ।  
एतन्मे संशयं छिन्धि प्रणतस्य द्विजोत्तम ॥ 26.1 ॥  
महातपा उवाच ।  
योऽसावात्मा ज्ञानशक्तिरेक एव सनातनः ।  
स द्वितीयं यदा चैच्छत् तदा स्वात्मस्थितो ज्वलत् ॥ 26.2 ॥  
यः सूर्य इति भास्वांस्तु अन्योन्येन महात्मनः ।  
लोलीभूतानि तेजांसि भासयन्ति जगत्त्रयम् ॥ 26.3 ॥  
तस्मिन् सर्वे सुराः सिद्धा गणाः सर्वे महर्षिभिः ।  
समं सूता इति विभो तस्मात् सूर्यो भवन् स्तुतः ॥ 26.4 ॥  
लोलीभूतस्य तस्याशु तेजसोऽभूच्छरीरकम् ।  
पृथक्त्वेन रविः सोऽथ कीर्त्त्यते वेदवादिभिः ॥ 26.5 ॥  
भासयन् सर्वलोकांस्तु यतोऽसावुत्थितो दिवि ।  
अतोऽसौ भास्करः प्रोक्तः प्रकर्षाच्च प्रभाकरः ॥ 26.6 ॥  
दिवा दिवस इत्युक्तस्तत्कारित्वाद् दिवाकरः ।  
सर्वस्य जगतस्त्वादिरादित्यस्तेन उच्यते ॥ 26.7 ॥  
एतस्य द्वादशादित्याः संभूतास्तेजसा पृथक् ।  
प्रधान एव सर्वेषां सर्वदा स विबुध्यते ॥ 26.8 ॥  
तं दृष्ट्वा जगतो व्याप्तिं कुर्वाणं परमेश्वरम् ।  
तस्यैवान्तः स्थिता देवा विनिष्क्रम्य स्तुतिं जगुः ॥ 26.9 ॥  
देवा ऊचुः ।  
भवान् प्रसूतिर्जगतः पुराणः  
क्षयामलैव प्रदहन् जगन्ति ।  
समुत्थितो नाथ शमं प्रयाहि  
मा देवलोकान् प्लुष कर्मसाक्षिन् ॥ 26.10 ॥  
त्वया ततं सर्वत एव तेजः  
प्रतापिना सूर्य यजुःप्रवृत्ते ।  
तिग्मं रथाङ्गं तव देवकल्पं  
कालाख्यमध्वान्तकरं वदन्ति ॥ 26.11 ॥  
प्रभाकरसक्त्वं रविरादिदेव  
आत्मा समस्तस्य चराचरस्य ।  
पितामहसक्त्वं वरुणो यमश्च  
भूतं भविष्यच्च वदन्ति सिद्धाः ॥ 26.12 ॥  
ध्वान्तं प्रणु त्वं सुरलोकपूज्य  
प्रयाहि शान्तिं पितरो वदन्ति ।  
वेदान्तवेद्योऽसि मखेषु देव  
त्वं हूयसे विष्णुरसि प्रसह्य ।  
इति स्तुतस्तैः सुरनाथ भक्त्या  
प्रपाहि शंभो न इति प्रसह्य ॥ 26.13 ॥  
एवमुक्तस्तदा देवैः सौम्यां मूर्त्तिमथाकरोत् ।  
प्रकाशत्वं जगामाशु देवतानां महाप्रभः ॥ 26.14 ॥  
एतत्सर्वं सुराणां तु दहनं शामितं पुरा ।  
सप्तम्यां खलु सूर्येण मूर्त्तित्वं कृतवान् भुवि ॥ 26.15 ॥  
एतां यः पुरुषो भक्त्या उपास्ते सूर्यमर्चयेत् ।  
भास्करेण च तस्यासौ फलमिष्टं प्रयच्छति ॥ 26.16 ॥  
एतत् ते कथितं राजन् सूर्याख्यानं पुरातनम् ।  
आदिमन्वन्तरे वृत्तं मातरः श्रृणु सांप्रतम् ॥ 26.17 ॥  
॥ इति श्रीवराहपुराणे भगवच्छास्त्रे षड्विंशोऽध्यायः ॥ 26 ॥


महातपा उवाच ।  
पूर्वमासीन्महादैत्यो बलवानन्धको भुवि ।  
स देवान् वशमानिन्ये ब्रह्मणो वरदर्पितः ॥ 27.1 ॥  
तेनात्मवान् सुराः सर्वे त्याजिता मेरुपर्वतम् ।  
ब्रह्माणं शरणं जग्मुरन्धकस्य भयार्दिताः ॥ 27.2 ॥  
तानागतांस्तदा ब्रह्मा उवाच सुरसत्तमान् ।  
किमागमनकृत्यं वो देवा ब्रूत किमास्यते ॥ 27.3 ॥  
देवा ऊचुः ।  
अन्धकेनार्दिताः सर्वे वयं देवा जगत्पते ।  
त्राहि सर्वांश्चतुर्वक्त्र पितामह नमोऽस्तु ते ॥ 27.4 ॥  
ब्रह्मोवाच ।  
अन्धकान्नैव शक्तोऽहं त्रातुं वै सुरसत्तमाः ।  
भवं शर्वं महादेवं व्रजाम शरणार्थिनः ॥ 27.5 ॥  
किन्तु पूर्वं मया दत्तो वरस्तस्य सुरोत्तमाः ।  
अवध्यस्त्वं हि भविता न शरीरं स्पृशेन्महीम् ॥ 27.6 ॥  
तस्यैवं बलिनस्त्वेको हन्ता रुद्रः परंतपः ।  
तत्र गच्छामहे सर्वे कैलासनिलयं प्रभुम् ॥ 27.7 ॥  
एवमुक्त्वा ययौ ब्रह्मा सदेवो भवसन्निधौ ।  
तस्य संदर्शनाद् रुद्रः प्रत्युत्थानादिकाः क्रियाः ।  
कृत्वाभ्युवाच देवेशो ब्रह्माणं भुवनेश्वरम् ॥ 27.8 ॥  
शंभुरुवाच ।  
किं कार्यं देवताः सर्वा आगता मम सन्निधौ ।  
येनाहं तत्करोम्याशु आज्ञा कार्या हि सत्वरम् ॥ 27.9 ॥  
देवा ऊचुः ।  
रक्षस्व देव बलिनस्त्वन्धकाद् दुष्टचेतसः ॥ 27.10 ॥  
यावदेवं सुरा सर्वे शंसन्ति परमेष्ठिनः ।  
तावत् सैन्येन महता तत्रैवान्धक आययौ ॥ 27.11 ॥  
बलेन चतुरङ्गेण हन्तुकामो भवं मृधे ।  
तस्य भार्यां गिरिसुतां हर्तुमिच्छन् ससाधनः ॥ 27.12 ॥  
तं दृष्ट्वा सहसाऽयान्तं देवशक्रप्रहारिणम् ।  
सन्नह्य सहसा देवा रुद्रस्यानुचरा भवन् ॥ 27.13 ॥  
रुद्रोऽपि वासुकिं ध्यात्वा तक्षकं च धनंजयम् ।  
वलयं कटिंसूत्रं च चकार परमेश्वरः ॥ 27.14 ॥  
नीलनामा च दैत्येन्द्रो हस्ती भूत्वा भवान्तिकम् ।  
आगतस्त्वरितः शक्रहस्तीवोद्धतरूपवान् ॥ 27.15 ॥  
स ज्ञातो नन्दिना दैत्यो वीरभद्राय दर्शितः ।  
वीरभद्रोऽपि सिंहेन रूपेणाहत्य च द्रुतम् ॥ 27.16 ॥  
तस्य कृत्तिं विदार्याशु करिणस्त्वञ्जनप्रभाम् ।  
रुद्रायार्पितवान् सोऽपि तमेवाम्बरमाकरोत् ।  
ततः प्रभृति रुद्रोऽपि गजचर्मपटोऽभवत् ॥ 27.17 ॥  
गजचर्म्मपटो भूत्वा भुजंगाभरणोज्ज्वलः ।  
आदाय त्रिशिखं भीमं सगणोऽन्धकमन्वयात् ॥ 27.18 ॥  
ततः प्रवृत्ते युद्धे च देवदानवयोर्महत् ।  
इन्द्राद्या लोकपालास्तु स्कन्दः सेनापतिस्तथा ।  
सर्वे देवगणाश्चान्ये युयुधुः समरे तदा ॥ 27.19 ॥  
तं दृष्ट्वा नारदा युद्धं ययौ नारायणं प्रति ।  
शशंस च महद् युद्धं कैलासे दानवैः सह ॥ 27.20 ॥  
तच्छ्रुत्वा चक्रमादाय गरुडस्थो जनार्दनः ।  
तमेव देशमागत्य युयुधे दानवैः सह ॥ 27.21 ॥  
आगत्य च ततो देवा हरिणाप्यायिता रणे ।  
विषण्णवदनाः सर्वे पलायनपरा भवन् ॥ 27.22 ॥  
तत्र भग्नेषु देवेषु स्वयं रुद्रोऽन्धकं ययौ ।  
तत्र तेन महद्युद्धमभवल्लोमहर्षणम् ॥ 27.23 ॥  
तत्र देवोऽप्यसौ दैत्यं त्रिशूलेनाहनद् भृशम् ।  
तस्याहतस्य यद् रक्तमपतद् भूतले किल ।  
तत्रान्धका असंख्याता बभूवुरपरे भृशम् ॥ 27.24 ॥  
तद् दृष्ट्वा महदाश्चर्यं रुद्रो शूलेऽन्धकं मृधे ।  
गृहीत्वा त्रिशिखाग्रेण ननर्त्त परमेश्वरः ॥ 27.25 ॥  
इतरेऽप्यन्धकाः सर्वे चक्रेण परमेष्ठिना ।  
नारायणेन निहतास्तत्र येऽन्ये समुत्थिताः । 27.26 ॥  
असृग्धारातुषारैस्तु शूलप्रोतस्य चासकृत् ।  
अनारतं समुत्तस्थुस्ततो रुद्रो रुषान्वितः ॥ 27.27 ॥  
तस्य क्रोधेन महता मुखाज्ज्वाला विनिर्ययौ ।  
तद्रूपधारिणी देवी यां तां योगेश्वरीं विदुः ॥ 27.28 ॥  
स्वरूपधारिणी चान्या विष्णुनापि विनिर्मिता ।  
ब्रह्मणा कार्तिकेयेन इन्द्रेण च यमेन च ।  
वराहेण च देवेन विष्णुना परमेष्ठिना ॥ 27.29 ॥  
पातालोद्धरणं रूपं तस्या देव्या विनिर्ममे ।  
माहेश्वरी च राजेन्द्र इत्येता अष्टमारतः ॥ 27.30 ॥  
कारणं तानि यत्प्रोक्तं क्षेत्रज्ञेनावधारणम् ।  
शरीराद् देवतानां तु तदिदं कीर्तितं मया ॥ 27.31 ॥  
कामः क्रोधस्तथा लोभो मदो मोहोऽथ पञ्चमः ।  
मात्सर्यं षष्ठमित्याहुः पैशुन्यं सप्तमं तथा ।  
असूया चाऽष्टमी ज्ञेया इत्येता अष्टमातरः ॥ 27.32 ॥  
कामं योगेश्वरीं विद्धि क्रोधो माहेश्वरीं तथा ।  
लोभस्तु वैष्णवी प्रोक्ता ब्रह्माणी मद एव च ॥ 27.33 ॥  
मोहः स्वयंभूः कौमारी मात्सर्यं चेन्द्रजं विदुः ।  
यमदण्डधरा देवी पैशुन्यं स्वयमेव च ।  
असूया च वराहाख्या इत्येताः परिकीर्तिताः ॥ 27.34 ॥  
कामादिगण एषोऽयं शरीरे परिकीर्तितः ।  
जग्राह मूर्त्तिं तु यथा तथा ते कीर्तितं मया ॥ 27.35 ॥  
एताभिर्देवताभिश्च तस्य रक्तेऽतिशोषिते ।  
क्षयं गताऽऽसुरी माया स च सिद्धोऽन्धकोऽभवत् ।  
एतत् ते सर्वमाख्यातमात्मविद्याऽमृतं मया ॥ 27.36 ॥  
य एतच्छृणुयान्नित्यं मातॄणामुद्भवं शुभम् ।  
तस्य ताः सर्वतो रक्षां कुर्वन्त्यनुदिनं नृप ॥ 27.37 ॥  
यश्चैतत् पठते जन्म मातॄणां पुरुषोत्तम ।  
स धन्यः सर्वदा लोके शिवलोकं च गच्छति ॥ 27.38 ॥  
तासां च ब्रह्मणा दत्ता अष्टमी तिथिरुत्तमा ।  
एताः संपूजयेद् भक्त्या बिल्वाहारो नरः सदा ।  
तस्य ताः परितुष्टास्तु क्षेमारोग्यं ददन्ति च ॥ 27.39 ॥  
॥ इति श्रीवराहपुराणे भगवच्छास्त्रे सप्तविंशोऽध्यायः ॥ 27 ॥


प्रजापाल उवाच ।  
कथं माया समुत्पन्ना दुर्गा कात्यायनी शुभा ।  
आदिक्षेत्रे स्थिता सूक्ष्मा पृथग्मूर्त्ता व्यजायत ॥ 28.1 ॥  
महातपा उवाच ।  
आसीद् राजा पुरा राजन् सिन्धुद्वीपः प्रतापवान् ।  
वरुणांशो महाराज सोऽरण्ये तपसि स्थितः ॥ 28.2 ॥  
पुत्रो मे शक्रनाशाय भवेदिति नारधिपः ।  
एवं कृतमतिः सोऽथ महता तपसा स्वकम् ।  
कलेवरं स्थितो भूत्वा शोषयामास सुव्रत ॥ 28.3 ॥  
प्रजापाल उवाच ।  
कथं तस्य द्विजश्रेष्ठ शक्रेणापकृतं भवेत् ।  
येनासौ तद्विनाशाय पुत्रमिच्छन् व्रते स्थितः ॥ 28.4 ॥  
महातपा उवाच ।  
सोऽन्यजन्मनि पुत्रोऽभूत् त्वष्टुर्बलभृतां वरः ।  
अवध्यः सर्वशस्त्रेषु अपां फेनेन नाशितः ॥ 28.5 ॥  
जलफेनेन निहतस्तस्मिल्ँलयमवाप्नुयात् ।  
पुनर्ब्रह्मान्वयाज्जातः सिन्धुद्वीपेति संज्ञितः ।  
स तेपे परमं तीव्रं शक्रवैरमनुस्मरन् ॥ 28.6 ॥  
ततः कालेन महता नदी वेत्रवती शुभा ।  
मानुषं रूपमास्थाय सालंकारं मनोरमम् ।  
आजगाम यतो राजा तेपे परमकं तपः ॥ 28.7 ॥  
तां दृष्ट्वा रूपसंपन्नां स राजा क्रुद्धमानसः ।  
उवाच काऽसि सुश्रोणि सत्यं कथय भामिनि ॥ 28.8 ॥  
नद्युवाच ।  
अहं जलपतेः पत्नी वरुणस्य महात्मनः ।  
नाम्ना वेत्रवती पुण्या त्वामिच्छन्तीहमागता ॥ 28.9 ॥  
साभिलाषां परस्त्रीं च भजमानां विसर्ज्जयेत् ।  
स पापः पुरुषो ज्ञेयो ब्रह्महत्यां च विन्दति ।  
एवं ज्ञात्वा महाराज भजमानां भजस्व माम् ॥ 28.10 ॥  
एवमुक्तस्तया राजा साभिलाषोपभुक्तवान् ।  
तस्य सद्योऽभवत् पुत्रो द्वादशार्कसमप्रभः ॥ 28.11 ॥  
वेत्रवत्युदरे जातो नाम्ना वैत्रासुरोऽभवत् ।  
बलवानतितेजस्वी प्राग्ज्योतिषपतिर्भवत् ॥ 28.12 ॥  
स कालेन युवा जातो बलवान् दृढविक्रमः ।  
महायोगेन संयुक्तो जिगायेमां वसुंधराम् ॥ 28.13 ॥  
सप्तद्वीपवतीं पश्चान्मेरुपर्वतमारुहत् ।  
तत्रेन्द्रं प्रथमं जिग्ये पश्चादग्निं यमं ततः ।  
निर्ऋतिं वरुणं वायुं धनदश्चेश्वरं ततः ॥ 28.14 ॥  
इन्द्रो भग्नो गतः सोग्निं अग्निर्भग्नो यमं ययौ ।  
यमो निर्ऋतिमागच्छन्निर्ऋतिर्वरुणं ययौ ॥ 28.15 ॥  
इन्द्रादिभिरुपेतस्तु वरुणो वायुमन्वगात् ।  
वायुर्धनपतिं त्वागात् सर्वैरिन्द्रादिभिः सह ॥ 28.16 ॥  
धनदोऽपि स्वकं मित्रमीशं देवसमन्वितः ।  
इयाय गदया सोऽपि दानवो बलदर्पितः ।  
गदामादाय दुद्राव शिवलोकं प्रति प्रभो ॥ 28.17 ॥  
शिवोऽप्यवध्यं तं मत्वा देवान् गुह्य ययौ पुरीम् ।  
ब्रह्मणः सुरसिद्धाद्यैर्वन्दितां पुण्यकारिभिः ॥ 28.18 ॥  
तत्र ब्रह्मा जगत्स्त्रष्टा विष्णुपादोद्भवे जले ।  
नियामिताकाशगतो जपत्यन्तर्जले शुभे ।  
क्षेत्रज्ञमायां गायत्रीं ततो देवा विचुक्रुशुः ॥ 28.19 ॥  
त्राहि प्रजापते सर्वान् देवानृषिवरानपि ।  
असुराद्भयमापन्नान् त्राहि त्राहीत्यचोदयन् ॥ 28.20 ॥  
एवमुक्तस्तदा ब्रह्मा दृष्ट्वा देवांस्तदागतान् ।  
चिन्तयामास देवस्य मायेयं विततं जगत् ।  
नासुरा न सुराश्चात्र मायेयं कीदृशी मता ॥ 28.21 ॥  
एवं चिन्तयतस्तस्य प्रादुरासीदयोनिजा ।  
शुक्लाम्बरधरा कन्या स्त्रक्किरीटोज्ज्वलानना ।  
अष्टभिर्बाहुभिर्युक्ता दिव्यप्रहरणोद्यता ॥ 28.22 ॥  
चक्रं शङ्खं गदां पाशं खङ्गं घण्टां तथा धनुः ।  
धारयन्ती तथा चान्यान् बद्धतूणा जलाद् बहिः ॥ 28.23 ॥  
निश्चक्राम महादेवी सिंहवाहनवेगिता ।  
युयुधे चासुरान् सर्वानेकैव बहुधा स्थिता ॥ 28.24 ॥  
दिव्यं वर्षसहस्त्रं तु दिव्यैरस्त्रैर्महाबलम् ।  
युद्ध्वा कालात्यये देव्या हतो वैत्रासुरो रणे ।  
ततः किलकिलाशब्दो देवसैन्येऽभवन्महान् ॥ 28.25 ॥  
हते वैत्रासुरे भीमे तदा सर्वे दिवौकसः ।  
प्रणेमुर्जय युद्धेति स्वयमीशः स्तुतिं जगौ ॥ 28.26 ॥  
महेश्वर उवाच ।  
जयस्व देवि गायत्रे महामाये महाप्रभे ।  
महादेवि महाभागे महासत्त्वे महोत्सवे ॥ 28.27 ॥  
दिव्यगन्धानुलिप्ताङ्गि दिव्यस्त्रग्दामभूषिते ।  
वेदमातर्नमस्तुभ्यं त्र्यक्षरस्थे महेश्वरि ॥ 28.28 ॥  
त्रिलोकस्थे त्रितत्त्वस्थे त्रिवह्निस्थे त्रिशूलिनि ।  
त्रिनेत्रे भीमवक्त्रे च भीमनेत्रे भयानके ।  
कमलासनजे देवि सरस्वति नमोऽस्तु ते ॥ 28.29 ॥  
नमः पङ्कजपत्राक्षि महामायेऽमृतस्त्रवे ।  
सर्वगे सर्वभूतेशि स्वाहाकारे स्वधेऽम्बिके ॥ 28.30 ॥  
संपूर्णे पूर्णचन्द्राभे भास्वराङ्गे भवोद्भवे ।  
महाविद्ये महावेद्ये महादैत्यविनाशिनि ।  
महाबुद्ध्युद्भवे देवि वीतशोके किरातिनि ॥ 28.31 ॥  
त्वं नीतिस्त्वं महाभागे त्वं गीस्त्वं गौस्त्वमक्षरम् ।  
त्वं धीस्त्वं श्रीस्त्वमोङ्कारस्तत्त्वे चापि परिस्थिता ।  
सर्वसत्त्वाहिते देवि नमस्ते परमेश्वरि ॥ 28.32 ॥  
इत्येवं संस्तुता देवी भवेन परमेष्ठिना ।  
देवैरपि जयेत्युच्चैरित्युक्ता परमेश्वरी ॥ 28.33 ॥  
यावदास्ते चतुर्वक्त्रस्तावदन्तर्जलाद् बहिः ।  
निश्चक्राम ततो देवीं कृतकृत्यां ददर्श सः ॥ 28.34 ॥  
तां दृष्ट्वा देवकार्यं च सिद्धं मत्वा पितामहः ।  
भविष्यं कार्यमुद्दिश्य ततो वचनमब्रवीत् ॥ 28.35 ॥  
ब्रह्मोवाच ।  
इयं देवी वरारोहा यातु शैलं हिमोद्भवम् ।  
तत्र यूयं सुराः सर्वे गत्वा नन्दत माचिरम् ॥ 28.36 ॥  
नवम्यां च सदा पूज्या इयं देवी समाधिना ।  
वरदा सर्वलोकानां भविष्यति न संशयः ॥ 28.37 ॥  
नवम्यां यश्च पिष्टाशी भविष्यति हि मानवः ।  
नारी वा तस्य संपन्नं भविष्यति मनोगतम् ॥ 28.38 ॥  
यश्च सायं तथा प्रातरिदं स्तोत्रं पठिष्यति ।  
त्वयेरितं महादेव तस्य देव्या समं भवान् ॥ 28.39 ॥  
वरदो देव सर्वासु आपत्स्वप्युद्धरस्व तम् ।  
एवमुक्त्वा भवं ब्रह्मा पुनर्देवीं स चाब्रवीत् ॥ 28.40 ॥  
त्वया देवि महत्कार्यं कर्तव्यं चान्यदस्ति नः ।  
भविष्यं महिषाख्यस्य असुरस्य विनाशनम् ॥ 28.41 ॥  
एवमुक्त्वा ततो ब्रह्मा सर्वे देवाश्च पार्थिव ।  
यथागतं ततो जग्मुर्द्देवीं स्थाप्य हिमे गिरौ ।  
संस्थाप्य नन्दिता यस्मात् तस्मान्नन्दाऽभवत् तु सा ॥ 28.42 ॥  
यश्चेदं श्रृणुयाज्जन्म देव्या यश्च स्वयं पठेत् ।  
सर्वपापविनिर्मुक्तः परं निर्वाणमृच्छति ॥ 28.43 ॥  
॥ इति श्रीवराहपुराणे भगवच्छास्त्रे अष्टाविंशोऽध्यायः ॥ 28 ॥


महातपा उवाच ।  
श्रृणु राजन्नवहितः प्रजापाल कथामिमाम् ।  
यदा दिशः समुत्पन्नाः श्रोत्रेभ्यः पृथिवीपते ॥ 29.1 ॥  
ब्रह्मणः सृजतः सृष्टिमादिसर्गे समुत्थिते ।  
चिन्ताभून्महती को मे प्रजाः सृष्टा धरिष्यति ॥ 29.2 ॥  
एवं चिन्तयतस्तस्य अवकाशं प्रजास्विह ।  
प्रादुर्बभूवुः श्रोत्रेभ्यः दश कन्या महाप्रभाः ॥ 29.3 ॥  
पूर्वा च दक्षिणा चैव प्रतीची चोत्तरा तथा ।  
ऊर्ध्वाऽधरा च षण्मुख्याः कन्या ह्यासंस्तदा नृप ॥ 29.4 ॥  
अन्याश्चतस्त्रस्तेषां तु कन्याः परमशोभनाः ।  
रूपस्विन्यो महाभागा गाम्भीर्येण समन्विताः ॥ 29.5 ॥  
ता ऊचुः प्रणयाद् देवं प्रजापतिमकल्मषम् ।  
अवकाशं तु नो देहि देवदेव प्रजापते ॥ 29.6 ॥  
यत्र तिष्ठामहे सर्वा भर्तृभिः सहिताः सुखम् ।  
पतयश्च महाभागा देहि नोऽव्यक्तसंभव ॥ 29.7 ॥  
ब्रह्मोवाच ।  
ब्रह्माण्डमेतत् सुश्रोण्यः शतकोटिप्रविस्तरम् ।  
तस्यान्ते स्वेच्छया भद्रा उष्यतां मा विलम्बत ॥ 29.8 ॥  
भर्तॄंश्च वः प्रयच्छामि सृष्ट्वा रूपस्विनोऽनघाः ।  
यथेष्टं गम्यतां देशो यस्या यो रोचतेऽधुना ॥ 29.9 ॥  
एवमुक्ताश्च ताः सर्वा यथेष्टं प्रययुस्तदा ।  
ब्रह्मापि ससृजे तूर्णं लोकपालान् महाबलान् ॥ 29.10 ॥  
सृष्ट्वा तु लोकपालांस्तु ताः कन्याः पुनराह्वयत् ।  
विवाहं कारयामास ब्रह्मा लोकपितामहः ॥ 29.11 ॥  
एकामिन्द्राय स प्रादादग्नयेऽन्यां यमाय च ।  
निर्ऋताय च देवाय वरुणाय महात्मने ॥ 29.12 ॥  
वायवे धनदेशाय ईशानाय च सुव्रत ।  
ऊद्र्ध्वां स्वयमधिष्ठाय शेषायाधो व्यवस्थिताम् ॥ 29.13 ॥  
एवं दत्त्वा पुनर्ब्रह्मा तिथिं प्रादाद् दिशां पुनः ।  
दशमीं भर्तृनाम्नस्तु दध्यन्नं भोजनं प्रभुः ॥ 29.14 ॥  
ततः प्रभृति ता देव्यः सेन्द्राद्याः परिकीर्तिताः ।  
दशमी च तिथिस्तासामतीव दयिताभवत् ॥ 29.15 ॥  
तस्यां दध्याशनो यस्तु सुव्रती भवते नरः ।  
तस्य पापक्षयं तास्तु कुर्वन्त्यहरहर्नृप ॥ 29.16 ॥  
यश्चैतच्छृणुयाज्जन्म दिशां नियतमानसः ।  
स प्रतिष्ठामवाप्नोति ब्रह्मलोके न संशयः ॥ 29.17 ॥  
॥ इति श्रीवराहपुराणे भगवच्छास्त्रे एकोनत्रिंशोऽध्यायः ॥ 29 ॥


महातपा उवाच ।  
श्रृणु चान्यां वसुपतेरुत्पत्तिं पापनाशिनीम् ।  
यथा वायुः शरीरस्थो धनदः संबभूव ह ॥ 30.1 ॥  
आद्यं शरीरं यत् तस्मिन् वायुरन्तः स्थितोऽभवत् ।  
प्रयोजनान्मूर्त्तिमत्त्वमादिष्टं क्षेत्रदेवता ॥ 30.2 ॥  
तत्र मूर्त्तस्य वायोस्तु उत्पत्तिः कीर्त्त्यये मया ।  
तां श्रृणुष्व महाभाग कथ्यमानां मयानघ ॥ 30.3 ॥  
ब्रह्मणः सृष्टिकामस्य मुखाद् वायुर्विनिर्ययौ ।  
प्रचण्डशर्करावर्षी तं ब्रह्मा प्रत्यषेधयत् ।  
मूर्त्तो भवस्व शान्तश्च तत्रोक्तो मूर्त्तिमान् भवत् ॥ 30.4 ॥  
सर्वेषां चैव देवानां यद् वित्तं फलमेव च ।  
तत्सर्वं पाहि येनोक्तं तस्माद् धनपतिर्भवत् ॥ 30.5 ॥  
तस्य ब्रह्मा ददौ तुष्टस्तिथिमेकादशीं प्रभुः ।  
तस्यामनग्निपक्वाशी यो भवेन्नियतः शुचिः ॥ 30.6 ॥  
तस्याशु धनदो देवस्तुष्टः सर्वं प्रयच्छति ।  
एषा धनपतेर्मूर्तिः सर्वकिल्बिषनाशिनी ॥ 30.7 ॥  
य एतां श्रृणुयाद् भक्त्या पुरुषः पठतेऽपि वा ।  
सर्वकाममवाप्नोति स्वर्गलोकं च गच्छति ॥ 30.8 ॥  
॥ इति श्रीवराहपुराणे भगवच्छास्त्रे त्रिंशोऽध्यायः ॥ 30 ॥


महातपा उवाच ।  
मनोर्नाम मनुत्वं च यदेतत् पठ्यते किल ।  
प्रयोजनवशाद् विष्णुरसावेव तु मूर्त्तिमान् ॥ 31.1 ॥  
योऽसौ नारायणो देवः परात् परतरो नृप ।  
तस्य चिन्ता समुत्पन्ना सृष्टिं प्रति नरोत्तम ॥ 31.2 ॥  
सृष्टा चेयं मया सृष्टिः पालनीया मयैव ह ।  
कर्मकाण्डं त्वमूर्त्तेन कर्तुं नैवेह शक्यते ।  
तस्मान्मूर्त्तिं सृजाम्येकां यया पाल्यमिदं जगत् ॥ 31.3 ॥  
एवं चिन्तयतस्तस्य सत्याभिध्यायिनो नृप ।  
प्राक्सृष्टिजातं राजन् वै मूर्त्तिमत् तत्पुरो बभौ ॥ 31.4 ॥  
पुरोभूते ततस्तस्मिन् देवो नारायणः स्वयम् ।  
प्रविशन्तं ददर्शाथ त्रैलोक्यं तस्य देहतः ॥ 31.5 ॥  
ततः सस्मार भगवान् वरदानं पुरातनम् ।  
वागादीनां ततस्तुष्टः प्रादात् तस्य पुनर्वरम् ॥ 31.6 ॥  
सर्वज्ञः सर्वकर्ता त्वं सर्वलोकनमस्कृतः ।  
त्रैलोक्यविशनाच्च त्वं भव विष्णुः सनातनः ॥ 31.7 ॥  
देवानां सर्वदा कार्यं कर्त्तव्यं ब्रह्मणस्तथा ।  
सर्वज्ञत्वं च भवतु तव देव न संशयः ॥ 31.8 ॥  
एवमुक्त्वा ततो देवः प्रकृतिस्थो बभूव ह ।  
विष्णुरप्यधुना पूर्वां बुद्धिं सस्मार च प्रभुः ॥ 31.9 ॥  
तदा संचिन्त्य भगवान् योगनिद्रां महातपाः ।  
तस्यां संस्थाप्य भगवानिन्द्रियार्थोद्भवाः प्रजाः ।  
ध्यात्वा परेण रूपेण ततः सुष्वाप वै प्रभुः ॥ 31.10 ॥  
तस्य सुप्तस्य जठरान्महत्पद्मं विविःसृतम् ।  
सप्तद्वीपवती पृथ्वी ससमुद्रा सकानना ॥ 31.11 ॥  
तस्य रूपस्य विस्तारं पातालं नालसंस्थितम् ।  
कर्णिकायां तथा मेरुस्तन्मध्ये ब्रह्मणो भवः ॥ 31.12 ॥  
एवं दृष्ट्वा परं तस्य शरीरस्य तु संभवम् ।  
मुमुचे तच्छरीरस्थो वायुर्वायुं समं सृजत् ॥ 31.13 ॥  
अविद्याविजयं चेमं शङ्खरूपेण धारय ।  
अज्ञानच्छेदनार्थाय खङ्गं तेऽस्तु सदा करे ॥ 31.14 ॥  
कालचक्रमिमं घोरं चक्रं त्वं धारयाच्युत ।  
अधर्मगजघातार्थं गदां धारय केशव ॥ 31.15 ॥  
मालेयं भूतमाता ते कण्ठे तिष्ठतु सर्वदा ।  
श्रीवत्सकौस्तुभौ चेमौ चन्द्रादित्यच्छलेन ह ॥ 31.16 ॥  
मारुतस्ते गतिर्वीर गरुत्मान् स च कीर्त्तितः ।  
त्रैलोक्यगामिनी देवी लक्ष्मीस्तेऽस्तु सदाश्रये ।  
द्वादशी च तिथिस्तेऽस्तु कामरूपी च जायते ॥ 31.17 ॥  
घृताशनो भवेद्यस्तु द्वादश्यां त्वल्परायणः ।  
स स्वर्गवासी भवतु पुमान् स्त्री वा विशेषतः ॥ 31.18 ॥  
एष विष्णुस्तवाख्यातो मूर्तयो देवदानवान् ।  
हन्ति पाति शरीराणि सृजत्यन्यानि चात्मनः ॥ 31.19 ॥  
युगे युगे सर्वगोऽयं वेदान्ते पुरुषो ह्यसौ ।  
न हीनबुद्ध्या वक्तव्यो मनुष्योऽयं कदाचन ॥ 31.20 ॥  
य एवं श्रृणुयात् सर्गं वैष्णवं पापनाशनम् ।  
स कीर्तिमिह संप्राप्य स्वर्गलोके महीयते ॥ 31.21 ॥  
॥ इति श्रीवराहपुराणे भगवच्छास्त्रे एकत्रिंशोऽध्यायः ॥ 31 ॥


महातपा उवाच ।  
अथोत्पत्तिं प्रवक्ष्यामि धर्मस्य महतो नृप ।  
माहात्म्यं च तिथिं चैव तन्निबोध नराधिप ॥ 32.1 ॥  
पूर्वं ब्रह्माऽव्ययः शुद्धः परादपरसंज्ञितः ।  
स सिसृक्षुः प्रजास्त्वादौ पालनं च विचिन्तयत् ॥ 32.2 ॥  
तस्य चिन्तयतस्त्वङ्गाद् दक्षिणाच्छ्वेतकुण्डलः ।  
प्रादुर्बभूव पुरुषः श्वेतमाल्यानुलेपनः ॥ 32.3 ॥  
तं दृष्ट्वोवाच भगवांश्चतुष्पादं वृषाकृतिम् ।  
पालयेमाः प्रजाः साधो त्वं ज्येष्ठो जगतो भव ॥ 32.4 ॥  
इत्युक्तः समवस्थोऽसौ चतुःपद्भ्यां कृते युगे ।  
त्रेतायां स समस्तृभ्यां द्वे चैव द्वापरेऽभवत् ।  
कलावेकेन पादेन प्रजाः पालयते प्रभुः ॥ 32.5 ॥  
षड्भेदो ब्राह्मणानां स त्रिधा क्षत्रे व्यवस्थितः ।  
द्विधा वैश्येकधा शूद्रे स्थितः सर्वगतः प्रभुः ।  
रसातलेषु सर्वेषु द्वीपवर्षे स्वयं प्रभुः ॥ 32.6 ॥  
द्रव्यगुणक्रियाजातिचतुःपादः प्रकीर्तितः ।  
संहितापदक्रमश्चैव त्रिश्रृङ्गोऽसौ स्मृतो बुधैः ॥ 32.7 ॥  
तथा आद्यन्त ओङ्कार द्विशिराः सप्तहस्तवान् ।  
त्रिबद्धबद्धो विप्राणां मुख्यः पालयते जगत् ॥ 32.8 ॥  
स धर्मः पीडितः पूर्वं सोमेनाद्भुतकर्मण ।  
तारां जिघृक्षता पत्नीं भ्रातुराङ्गिरसस्य ह ॥ 32.9 ॥  
सोऽपायाद् भीषितस्तेन बलिना क्रूरकर्मणा ।  
अरण्यं गहनं घोरमाविवेश तदा प्रभुः ॥ 32.10 ॥  
तस्मिन् गते सुराः सर्वे असुराणां तु पत्नयः ।  
जिघृक्षन्तस्तदौकांसि बभ्रमुर्धर्मवञ्चिताः ।  
असुरा अपि तद्वच्च सुरवेश्मनि बभ्रमुः ॥ 32.11 ॥  
निर्मर्यादे तथा जाते धर्मनाशे च पार्थिव ।  
देवासुरा युयुधिरे सोमदोषेण कोपिताः ।  
स्त्रीहेतोश्च महाभाग विविधायुधपाणयः ॥ 32.12 ॥  
तान् दृष्ट्वा युध्यतो देवानसुरैः सह कोपितान् ।  
नारदः प्राह संगम्य पित्रे ब्रह्मणि हर्षितः ॥ 32.13 ॥  
स हंसयानमारुह्य सर्वलोकपितामहः ।  
निवारयामास तदा कस्यार्थे युद्धमब्रवीत् ॥ 32.14 ॥  
सर्वे शशंसुः सोमं तु स तु बुद्ध्वा स्वकं सुतम् ।  
पीडनादपयातं तु गहनं वनमाश्रितम् ॥ 32.15 ॥  
ततो ब्रह्मा ययौ तत्र देवासुरयुतस्त्वरन् ।  
ददर्श च सुरैः सार्द्धं चतुष्पादं वृषाकृतिम् ।  
चरन्तं शशिसङ्काशं दृष्ट्वा देवानुवाच ह ॥ 32.16 ॥  
ब्रह्मा उवाच ।  
अयं मे प्रथमः पुत्रः पीडितः शशिना भृशम् ।  
पत्नीं जिघृक्षता भ्रातुर्द्धर्मसंज्ञो महामुनिः ॥ 32.17 ॥  
इदानीं तोषयध्वं वै सर्व एव सुरासुराः ।  
येन स्थितिर्वो भवति समं देवासुरा इति ॥ 32.18 ॥  
ततः सर्वे स्तुतिं चक्रुस्तस्य देवस्य हर्षिताः ।  
विदित्वा ब्रह्मणो वाक्यात् संपूर्णशशिसन्निभम् ॥ 32.19 ॥  
देवा ऊचुः ।  
नमोऽस्तु शशिसङ्काश नमस्ते जगतः पते ।  
नमोऽस्तु देवरूपाय स्वर्गमार्गप्रदर्शक ।  
कर्ममार्गस्वरूपाय सर्वगाय नमो नमः ॥ 32.20 ॥  
त्वयेयं पाल्यते पृथ्वी त्रैलोक्यं च त्वयैव हि ।  
जनस्तपस्तथा सत्यं त्वया सर्वं तु पाल्यते ॥ 32.21 ॥  
न त्वया रहितं किंचिज्जगत्स्थावरजङ्गमम् ।  
विद्यते त्वद्विहीनं तु सद्यो नश्यति वै जगत् ॥ 32.22 ॥  
त्वमात्मा सर्वभूतानां सतां सत्त्वस्वरूपवान् ।  
राजसानां रजस्त्वं च तामसानां तम एव च ॥ 32.23 ॥  
चतुष्पादो भवान् देव चतुश्श्रृङ्गस्त्रिलोचनः ।  
सप्तहस्तस्त्रिबन्धश्च वृषरूप नमोऽस्तु ते ॥ 32.24 ॥  
त्वया हीना वयं देव सर्व उन्मार्गवर्त्तिनः ।  
तन्मार्गं यच्छ मूढानां त्वं हि नः परमा गतिः ॥ 32.25 ॥  
एवं स्तुतस्तदा देवैर्वृषरूपी प्रजापतिः ।  
तुष्टः प्रसन्नमनसा शान्तचक्षुरपश्यत ॥ 32.26 ॥  
दृष्टमात्रास्तु ते देवाः स्वयं धर्मेण चक्षुषा ।  
क्षणेन गतसंमोहाः सम्यक्सद्धर्मसंहिताः ॥ 32.27 ॥  
असुरा अपि तद्वच्च ततो ब्रह्मा उवाच तम् ।  
अद्यप्रभृति ते धर्म तिथिरस्तु त्रयोदशी ॥ 32.28 ॥  
यस्तामुपोष्य पुरुषो भवन्तं समुपार्जयेत् ।  
कृत्वा पापसमाहारं तस्मान्मुञ्चति मानवः ॥ 32.29 ॥  
यच्चारण्यमिदं धर्म्म त्वया व्याप्तं चिरं प्रभो ।  
ततो नाम्ना भविष्ये तद्धर्मारण्यमिति प्रभो ॥ 32.30 ॥  
चतुस्त्रिपाद् द्व्येकपाच्च प्रभो त्वं  
कृतादिभिर्ल्लक्ष्यसे येन लोकैः ।  
तथा तथा कर्मभूमौ नभश्च  
प्रायोयुक्तः स्वगृहं पाहि विश्वम् ॥ 32.31 ॥  
इत्युक्तमात्रः प्रपितामहोऽधुना  
सुरासुराणामथ पश्यतां नृप ।  
अदृश्यतामगमत् स्वालयांश्च  
जग्मुः सुराः सवृषा वीतशोकाः ॥ 32.32 ॥  
धर्मोत्पत्तिं य इमां श्रावयीत  
तदा श्राद्धे तर्पयेत पितॄंश्च ।  
त्रयोदश्यां पायसेन स्वशक्त्या  
स स्वर्गगामी तु सुरानुपेयात् ॥ 32.33 ॥  
॥ इति श्रीवराहपुराणे भगवच्छास्त्रे द्वात्रिंशोऽध्यायः ॥ 32 ॥


श्रीवराह उवाच ।  
अथापरां रुद्रसंभूतिमाद्यां  
श्रृणुष्व राजन्निति सोऽभ्युवाच ।  
महातपाः प्रीतितो धर्म्मदक्षः  
क्षमास्त्रधारी ऋषिरुग्रतेजाः ॥ 33.1 ॥  
जातः प्रजानां पतिरुग्रतेजा ।  
ज्ञानं परं तत्त्वभावं विदित्वा ।  
सृष्टिं सिसृक्षुः क्षुभितोऽतिकोपाद-  
वृद्धिकाले जगतः प्रकामम् ॥ 33.2 ॥  
तपस्यतोऽतः स्थिरकीर्तिः पुराणो  
रजस्तमोध्वस्तगतिर्बभूव ।  
वरो वरेण्यो वरदः प्रतापी  
कृष्णारुणः पुरुषः पिङ्गनेत्रः ॥ 33.3 ॥  
रुदन्नुक्तो ब्रह्मणा मा रुद त्वं  
रुद्रस्ततोऽसावभवत् पुराणः ।  
नयस्व सृष्टिं विततस्वरूपां  
भवान् समर्थोऽसि महानुभाव ॥ 33.4 ॥  
इत्युक्तमात्रः सलिले ममज्ज  
मग्ने ससर्जात्मभवाय दक्षः ।  
कस्थे तदा देववरे वितेनुः  
सृष्टिं तु ते मानसा ब्रह्मजाताः ॥ 33.5 ॥  
तस्यां ततायां तु सुराधिपे तु  
पैतामहं यज्ञवरं प्रकामम् ।  
मग्नः पुरा यत्सलिले स रुद्रः  
उत्सृज्य विश्वं तु सुरान् सिसृक्षुः ॥ 33.6 ॥  
सुस्त्राव यज्ञं सुरसिद्धयक्षा-  
नुपागतान् क्रोधवशं जगाम ।  
मन्युं प्रदीप्तं परिभाव्य केन  
सृष्टं जगन्मां व्यतिरिच्य मोहात् ॥ 33.7 ॥  
हा हेति चोक्ते ज्वलनार्चिषस्तु  
तत्राभवन् क्षुद्रपिशाचसङ्घा  
वेतालभूतानि च योगिसङ्घाः ॥ 33.8 ॥  
घनं यदा तैर्विततं वियच्च  
भूमिश्च सर्वाश्च दिशश्च लोकाः ।  
तदा स सर्वज्ञतया चकार  
धनुश्चतुर्विंशतिहस्तमात्रम् ॥ 33.9 ॥  
गुणं त्रिवृत्तं च चकार रोषा-  
दादत्त दिव्ये च धनुर्गुणं च ।  
ततश्च पूष्णो दशनानविध्यद्  
भगस्य नेत्रे वृषणौ क्रतोश्च ॥ 33.10 ॥  
स विद्धबीजो व्यपयात्क्रतुश्च  
मार्गं वायुर्धारधन् यज्ञवाटात् ।  
देवाश्च सर्वे पशुपतिमुपेयु-  
र्जग्मुश्च सर्वे प्रणतिं भवस्य ॥ 33.11 ॥  
आगम्य तत्रैव पितामहस्तु  
भवं प्रतीतः संपरिष्वज्य देवान् ।  
भक्त्योपेतान् वीक्षयद् देवदेवान्  
विज्ञानमन्तः कुरु वीरबाहो ॥ 33.12 ॥  
रुद्र उवाच ।  
सृष्टः पूर्वं भवताऽहं न चेमे  
कस्मान्न भागं परिकल्पयन्ति ।  
यज्ञोद्भवं तेन रुषा मयेमे  
हृतज्ञाना विकृता देवदेव ॥ 33.13 ॥  
ब्रह्मा उवाच ।  
देवाः शंभुं स्तुतिभिर्ज्ञानहेतोर्  
यजध्वमुच्चैरसुराश्च सर्वे ।  
येन रुद्रो भगवांस्तोषमेति  
सर्वज्ञता तोषमात्रस्य च स्यात् ॥ 33.14 ॥  
इत्युक्तास्तेन ते देवाः स्तुतिं चक्रुर्महात्मनः ॥ 33.15 ॥  
देवा ऊचुः ।  
नमो देवातिदेवाय त्रिनेत्राय महात्मने ।  
रक्तपिङ्गलनेत्राय जटामुकुटधारिणे ॥ 33.16 ॥  
भूतवेतालजुष्टाय महाभोगोपवीतिने ।  
भीमाट्टहासवक्त्राय कपर्दिन् स्थाणवे नमः ॥ 33.17 ॥  
पूष्णो दन्तविनाशाय भगनेत्रहने नमः ।  
भविष्यवृषचिह्नाय महाभूतपते नमः ॥ 33.18 ॥  
भविष्यत्रिपुरान्ताय तथान्धकविनाशिने ।  
कैलासवरवासाय करिकृत्तिनिवासिने ॥ 33.19 ॥  
विकरालोद्र्ध्वकेशाय भैरवाय नमो नमः ।  
अग्निज्वालाकरालाय शशिमौलिकृते नमः ॥ 33.20 ॥  
भविष्यकृतकापालिव्रताय परमेष्ठिने ।  
तथा दारुवनध्वंसकारिणे तिग्मशूलिने ॥ 33.21 ॥  
कृतकङ्कणभोगीन्द्र नीलकण्ठ त्रिशूलिने ।  
प्रचण्डदण्डहस्ताय वडवाग्निमुखाय च ॥ 33.22 ॥  
वेदान्तवेद्याय नमो यज्ञमूर्ते नमो नमः ।  
दक्षयज्ञविनाशाय जगद्भयकराय च ॥ 33.23 ॥  
विश्वेश्वराय देवाय शिवशंभुभवाय च ।  
कपर्दिने करालाय महादेवाय ते नमः ॥ 33.24 ॥  
एवं देवैः स्तुतः शंभुरुग्रधन्वा सनातनः ।  
उवाच देवदेवोऽहं यत्करोमि तदुच्यताम् ॥ 33.25 ॥  
देवा ऊचुः ।  
वेदशास्त्राणि विज्ञानं देहि नो भव माचिरम् ।  
यज्ञं सरहस्यं नो यदि तुष्टोऽसि नः प्रभो ॥ 33.26 ॥  
महादेव उवाच ।  
भवन्तः पशवः सर्वे भवन्तु सहिता इति ।  
अहं पतिर्वो भवतां ततो मोक्षमवाप्स्यथ ।  
तथेति देवास्तं प्राहुस्ततः पशुपतिर्भवत् ॥ 33.27 ॥  
ब्रह्मा पशुपतिं प्राह प्रसन्नेनान्तरात्मना ।  
चतुर्द्दशी ते देवेश तिथिरस्तु न संशयः ॥ 33.28 ॥  
तस्यां तिथौ भवन्तं ये यजन्ते श्रद्धयान्विताः ।  
उपोष्य पश्चाद्भुञ्जीयाद्गोधूमान्नेन वै द्विजान् ॥  
तस्य त्वं तुष्टिमापन्नो नय स्थानमनुत्तमम् ॥ 33.29 ॥  
एवमक्तस्तदा रुद्रो ब्रह्मणाऽव्यक्तजन्मना ।  
दन्तान् नेत्रे फले प्रादाद्भगपूष्णोः क्रतोरपि ।  
परिज्ञानं च सकलं स प्रादाच्च सुरेष्वपि ॥ 33.30 ॥  
एवं रुद्रस्य संभूतिः संभूता ब्रह्मणः पुरा ।  
अनेनैव प्रयोगेन देवानां पतिरुच्यते ॥ 33.31 ॥  
यश्चैनं श्रृणुयान्नित्यं प्रातरुत्थाय मानवः ।  
सर्वपापविनिर्मुक्तो रुद्रलोकमवाप्नुयात् ॥ 33.32 ॥  
॥ इति श्रीवराहरपुराणे भगवच्छास्त्रे त्रयस्त्रिंशोऽध्यायः ॥ 33 ॥


महातपा उवाच ।  
पितॄणां संभवं राजन् कथ्यमानं निबोध मे ।  
पूर्वं प्रजापतिर्ब्रह्मा सिसृक्षुर्विविधाः प्रजाः ॥ 34.1 ॥  
एकाग्रमनसा सर्वास्तन्मात्रा मनसा बहिः ।  
कृत्वा परमकं ब्रह्म ध्यायन् सर्गेप्सुरुच्चकैः ॥ 34.2 ॥  
तस्यात्मनि तदा योगं गतस्य परमेष्ठिनः ।  
तन्मात्रा निर्ययुर्देहाद् धूमवर्णाकृतित्विषः ॥ 34.3 ॥  
पिबाम इति भाषन्तः सुरान् सोम इति स्म ह ।  
ऊर्ध्वं जिगमिषन्तो वै वियत्संस्थास्तपस्विनः ॥ 34.4 ॥  
तान् दृष्ट्वा सहसा ब्रह्मा तिर्यक्संस्थान उन्मुखान् ।  
भवन्तः पितरः सन्तु सर्वेषां गृहमेधिनाम् ॥ 34.5 ॥  
ऊर्ध्ववक्त्रास्तु ये तत्र ते नान्दीमुखसंज्ञिताः ।  
वृद्धिश्राद्धेषु सतत पूज्या श्रुतिविधानतः ॥ 34.6 ॥  
अग्निं पुरस्कृतो यैस्तु ते द्विजा अग्निहोत्रिणः ।  
नित्यैर्नैमित्तिकैः काम्यैः पार्वणैस्तर्पयन्तु तान् ॥ 34.7 ॥  
बहिःप्रवरणा ये च क्षत्रियास्तर्पयन्तु तान् ।  
आज्यं पिबन्ति ये चात्र तानर्चयन्तु विशः सदा ॥ 34.8 ॥  
ब्राह्मणैरभ्यनुज्ञाताः शूद्राः स्वपितृनामतः ।  
तानेवार्चयतां सम्यग्विधिमन्त्रबहिष्कृताः ॥ 34.9 ॥  
अनाहिताग्नयो ये च ब्रह्मक्षत्रविशो नराः ।  
स्वकालिनस्तेऽर्चयन्तु लोकाग्निपुरतः सदा ॥ 34.10 ॥  
इत्येवं पूजिता यूयमिष्टान् कामान् प्रयच्छत ।  
आयुः कीर्तिं धनं पुत्रान् विद्यामभिजनं स्मृतिम् ॥ 34.11 ॥  
इत्युक्त्वा तु तदा ब्रह्मा तेषां पन्थानमाकरोत् ।  
दक्षिणायनसंज्ञं तु पितॄणां च पितामहः ॥ 34.12 ॥  
तूष्णीं ससर्ज भूतानि तमूचुः पितरस्ततः ।  
वृत्तिं नो देहि भगवन् यया विन्दामहे सुखम् ॥ 34.13 ॥  
ब्रह्मा उवाच ।  
अमावास्यादिनं वोऽस्तु तस्यां कुशतिलोदकैः ।  
तर्पिता मानुषैस्तृप्तिं परां गच्छथ नान्यथा ॥ 34.14 ॥  
तिला देयास्तथैतस्यामुपोष्य पितृभक्तितः ।  
परमं तस्य संतुष्टा वरं यच्छत मा चिरम् ॥ 34.15 ॥  
॥ इति श्रीवराहपुराणे भगवच्छास्त्रे चतुस्त्रिंशोऽध्यायः ॥ 34 ॥


महातपा उवाच ।  
ब्रह्मणो मानसः पुत्रः अत्रिर्नाम महातपाः ।  
तस्य पुत्रोऽभवत्सोमो दक्षजामातृतां गतः ॥ 35.1 ॥  
सप्तविंशति याः कन्या दाक्षायण्यः प्रकीर्त्तिताः ।  
सोमपत्न्योऽतिमन्तव्यास्तासां श्रेष्ठा तु रोहिणि ॥ 35.2 ॥  
तामेव रमते सोमो नेतरा इति शुश्रुमः ।  
इतराः प्रोचुरागत्य दक्षस्यासमतां शशेः ॥ 35.3 ॥  
दक्षोऽप्यसकृदागत्य तमुवाच स नाकरोत् ।  
समतां सोऽपि तं दक्षः शशापान्तर्हितो भव ॥ 35.4 ॥  
एवं शप्तस्तु दक्षेण सोमो देहं त्यजेदथ ।  
उवाच सोमो दक्षं तु भवानेवं भविष्यति ।  
अनेकजो विहायेमं ब्रह्मदेहं सनातनम् ॥ 35.5 ॥  
एवमुक्त्वा क्षयं सोम अगमद् दक्षशापतः ।  
देवा मनुष्याः पशवो नष्टे सोमे सवीरुधः ॥ 35.6 ॥  
क्षीणाभवंस्तदा सर्वा ओषध्यश्च विशेषतः ।  
क्षयं गच्छद्भिरत्यर्थमोषधीभिः सुरर्षभाः ॥ 35.7 ॥  
मूलेषु वीरुधां सोमः स्थित इत्यूचुरातुराः ।  
तेषां चिन्ताऽभवत् तीव्रा विष्णुं च शरणं ययुः ॥ 35.8 ॥  
भगवानाह तान् सर्वान् ब्रूत किं क्रियते मया ।  
ते चोचुर्देव दक्षेण शप्तः सोमो विनाशितः ॥ 35.9 ॥  
तानुवाच तदा देवो मथ्यतां कलशोदधिः ।  
ओषध्यः सर्वतो देवाः प्रक्षिप्याशु सुसंयतैः ॥ 35.10 ॥  
एवमुक्त्वा ततो देवान् दध्यौ रुद्रं हरिः स्वयम् ।  
ब्रह्माणं च तथा दध्यौ वासुकिं नेत्रकारणात् ॥ 35.11 ॥  
ते सर्वे तत्र सहिता ममन्थुर्वरुणालयम् ।  
तस्मिंस्तु मथिते जातः पुनः सोमो महीपते ॥ 35.12 ॥  
योऽसौ क्षेत्रज्ञसंज्ञो वै देहेऽस्मिन् पुरुषः परः ।  
स एव सोमो मन्तव्यो देहिनां जीवसंज्ञितः ।  
परेच्छया स मूर्त्तिं तु पृथक् सौम्यां प्रपेदिवान् ॥ 35.13 ॥  
तमेव देवमनुजाः षोडशेमाश्च देवताः ।  
उपजीवन्ति वृक्षाश्च तथैवोषधयः प्रभुम् ॥ 35.14 ॥  
रुद्रस्तमेव सकलं दधार शिरसा तदा ।  
तदात्मिका भवन्त्यापो विश्वमूर्तिरसौ स्मृतः ॥ 35.15 ॥  
तस्य ब्रह्मा ददौ प्रीतः पौर्णमासीं तिथिं प्रभुः ।  
तस्यामुपोषयेद् राजंस्तमर्थं प्रतिपादयेत् ॥ 35.16 ॥  
यवान्नहारश्च भवेत् तस्य ज्ञानं प्रयच्छति ।  
कान्तिं पुष्टिं च राजेन्द्र धनं धान्यं च केवलम् ॥ 35.17 ॥  
॥ इति श्रीवराहपुराणे भगवच्छास्त्रे पञ्चत्रिंशोऽध्यायः ॥ 35 ॥


महातपा उवाच ।  
आदित्रेतासु राजानो मणिजा ये प्रकीर्त्तिताः ।  
कथयिष्यामि तान् राजन् यत्र जातोऽपि पार्थिव ॥ 36.1 ॥  
योऽसौ सुप्रभनामासीत् स त्वं राजन् कृते युगे ।  
जातोऽसि नाम्ना विख्यातः प्रजापालेति शोभनः ॥ 36.2 ॥  
शेषास्त्रेतायुगे राजन् भविष्यन्ति महाबलाः ।  
यो दीप्ततेजा मणिजः स शन्तेति प्रकीर्तितः ॥ 36.3 ॥  
सुरश्मिर्भविता राजा शशकर्णो महाबलः ।  
शुभदर्शनः पाञ्चालो भविष्यति नराधिपः ॥ 36.4 ॥  
सुशान्तिरङ्गवंशे वै सुन्दरोऽप्यङ्ग इत्युत ।  
सुन्दश्च मुचुकुन्दोऽभूत्सुद्युम्नस्तुर एव च ॥ 36.5 ॥  
सुमनाः सोमदत्तस्तु शुभः संवरणोऽभवत् ।  
सुशीलो वसुदानस्तु सुखदो सुपतिर्भवत् ॥ 36.6 ॥  
शम्भुः सेनापतिरभूत् सुकान्तो दशरथः स्मृतः ।  
सोमोऽभूज्जनको राजा एते त्रेतायुगे नृप ॥ 36.7 ॥  
सर्वे भूमिमिमां राजन् भुक्त्वा ते वसुधाधिपाः ।  
इष्ट्वा च विविधैर्यज्ञैर्दिवं प्राप्स्यन्त्यसंशयम् ॥ 36.8 ॥  
श्रीवराह उवाच ।  
एवं श्रुत्वा स राजर्षिर्ब्रह्मविद्याऽमृतं प्रभुः ।  
आख्यानं परमं प्रीतस्तपश्चर्तुमियाद् वनम् ॥ 36.9 ॥  
ऋषिरध्यात्मयोगेन विहायेदं कलेवरम् ।  
ब्रह्मभूतोऽभवद्धात्रि हरौ लयमवाप च ॥ 36.10 ॥  
वृन्दावनं च राजाऽसौ तपोऽर्थं गतवान् प्रभुः ।  
तत्र गोविन्दनामानं हरिं स्तोतुमथारभत् ॥ 36.11 ॥  
राजोवाच ।  
नमामि देवं जगतां च मूर्त्तिं  
गोपेन्द्रमिन्द्रानुजमप्रमेयम् ।  
संसारचक्रक्रमणैकदक्षं  
क्षितीधरं देववरं नमामि ॥ 36.12 ॥  
भवोदधौ दुःखशतोर्म्मिभीमे  
जरावर्त्ते कृष्णपातालमूले ।  
तदन्तमेको दधते सुखं मे  
नमोऽस्तु ते गोपतिरप्रमेय ॥ 36.13 ॥  
व्याध्यादियुक्तः पुरुषैर्ग्रहैश्च  
सङ्घट्टमानं पुनरेव देव ।  
नमोऽस्तु ते युद्धरते महात्मा  
जनार्दनो गोपतिरुग्रबाहुः ॥ 36.14 ॥  
त्वमुत्तमः सर्वविदां सुरेश  
त्वया ततं विश्वमिदं समस्तम् ।  
गोपेन्द्र मां पाहि महानुभाव  
भवाद्भीतं तिग्मरथाङ्गपाणे ॥ 36.15 ॥  
परोऽसि देव प्रवरः सुराणां  
पुंसः स्वरूपोऽसि शशिप्रकाशः ।  
हुताशवक्त्राच्युत तीव्रभाव  
गोपेन्द्र मां पाहि भवे पतन्तम् ॥ 36.16 ॥  
संसारचक्रक्रमणान्यनेका -  
न्याविर्भवन्त्यच्युत देहिनां यत् ।  
त्वन्मायया मोहितानां सुरेश  
कस्ते मायां तरते द्वन्द्वधामा ॥ 36.17 ॥  
अगोत्रमस्पर्शमरूपगन्ध -  
मनामनिर्देशमजं वरेण्यम् ।  
गोपेन्द्र त्वां यद्युपासन्ति धीरा -  
स्ते मुक्तिभाजो भवबन्धमुक्ताः ॥ 36.18 ॥  
शब्दातिगं व्योमरूपं विमूर्त्तिं  
विकर्म्मिणां शुभभावं वरेण्यम् ।  
चक्राब्जपाणिं तु तथोपचारा-  
दुक्तं पुराणे सततं नमामि ॥ 36.19 ॥  
त्रिविक्रमं क्रान्तजगत्त्रयं च  
चतुर्मूर्त्तिं विश्वगतां क्षितीशम् ।  
शम्भुं विभुं भूतपतिं सुरेशं  
नमाम्यहं विष्णुमनन्तमूर्त्तिम् ॥ 36.20 ॥  
त्वं देव सर्वाणि चराचराणि  
सृजस्यथो संहरसे त्वमेव ।  
मां मुक्तिकामं नय देव शीघ्रं  
यस्मिन् गता योगिनो नापयान्ति ॥ 36.21 ॥  
जयस्व गोविन्द महानुभाव  
जयस्व विष्णो जय पद्मनाभ ।  
जयस्व सर्वज्ञ जयाप्रमेय  
जयस्व विश्वेश्वर विश्वमूर्त्ते ॥ 36.22 ॥  
श्रीवराह उवाच ।  
एवं स्तुत्वा तदा राजा निधाय स्वं कलेवरम् ।  
परमात्मनि गोविन्दे लयमागाच्च शाश्वते ॥ 36.23 ॥  
॥ इति श्रीवराहपुराणे भगवच्छास्त्रे षट्त्रिंशोऽध्यायः ॥ 36 ॥


धरण्युवाच ।  
कथमाराध्यसे देव भक्तिमद्भिर्नरैर्विभो ।  
स्त्रीभिर्वा सर्वमेतन्मे शंस त्वं भूतभावन ॥ 37.1 ॥  
श्रीवराह उवाच ।  
भावसाध्योऽस्म्यहं देवि न वित्तैर्न जपैरहम् ।  
साध्यस्तथाऽपि भक्तानां कायक्लेशं वदामि ते ॥ 37.2 ॥  
कर्मणा मनसा वाचा मच्चित्तो यो नरो भवेत् ।  
तस्य व्रतानि धास्यामि विविधानि निबोध मे ॥ 37.3 ॥  
अहिंसा सत्यमस्तेयं ब्रह्मचर्यमकल्कता ।  
एतानि मानसान्याहुर्व्रतानि तु धराधरे ॥ 37.4 ॥  
एकभक्तं तथा नक्तमुपवासादिकं च यत् ।  
तत्सर्वं कायिकं पुंसां व्रतं भवति नान्यथा ॥ 37.5 ॥  
मौनं चाध्ययनं चैव देवस्तुत्यर्थकीर्तितत् ।  
निवृत्तिश्चापि पैशुन्याद् वाचिकं व्रतमुत्तमम् ॥37.6 ॥  
अत्रापि श्रूयते चान्यदृषिरुग्रतपाः पुरा ।  
ब्रह्मपुत्रः पुरा कल्पे आरुणिर्नाम नामतः ॥ 37.7 ॥  
सोऽरण्यमगमत् किंचित् तपोर्थी द्विजसत्तमः ।  
तपस्तेपे ततस्तस्मिन्नुपवासपरायणः ॥ 37.8 ॥  
देविकायास्तटे रम्ये सोऽवसद् ब्राह्मणः किल ।  
कदाचिदभिषेकाय स जगाम महानदीम् ॥ 37.9 ॥  
तत्र स्नात्वा जपन् विप्रो ददर्शायान्तमग्रतः ।  
व्याधं महाधनुःपाणिमुग्रनेत्रं विभीषणम् ॥ 37.10 ॥  
तं द्विजं हन्तुमायात् स वल्कलानां जिघृक्षया ।  
तं दृष्ट्वा क्षुभितो विप्रो ब्रह्मघ्नस्य भयादिति ।  
ध्यायन् नारायणं देवं तस्थौ तत्रैव स द्विजः ॥ 37.11 ॥  
तं दृष्ट्वाऽन्तर्गतहरिं व्याधो भीत इवाग्रतः ।  
विहाय सशरं चापं ततो वचनमब्रवीत् ॥ 37.12 ॥  
व्याध उवाच ।  
हन्तुमिच्छुरहं ब्रह्मन् भवन्तं प्रागिहागतः ।  
इदानीं दर्शनात् तुभ्यं सा मतिः क्वापि मे गाता ॥ 37.13 ॥  
ब्राह्मणानां सहस्त्राणि सस्त्रीणामयुतानि च ।  
निहतानि मया ब्रह्मन् निहतौ च कुटम्बिनौ ॥ 37.14 ॥  
नरकेऽभ्यधिकं चित्तं कदाचिदपि विद्यते ।  
इदानीं तप्तुमिच्छामि तपोऽहं त्वत्समीपतः ।  
उपदेशप्रदानेन प्रसादं कर्तुमर्हसि ॥ 37.15 ॥  
एवमुक्तोऽप्यसौ विप्रो नोत्तरं प्रत्यपद्यत ।  
ब्रह्महा पापकर्मेति मत्वा ब्राह्मणपुंगवः ॥ 37.16 ॥  
अनुक्तोऽपि स धर्मेप्सुर्व्याधस्तत्रैव तस्थिवान् ।  
स्नात्वा नद्यां द्विजः सोऽपि वृक्षमूलमुपाश्रितः ॥ 37.17 ॥  
कस्यचित् त्वथ कालस्य तां नदीमगमत् किल ।  
व्याघ्रो बुभुक्षितः शान्तं तं विप्रं हन्तुमुद्यतः ॥ 37.18 ॥  
अन्तर्जलगतं विप्रं यावद् व्याघ्रो जिघृक्षति ।  
तावद् व्याधेन विद्धोऽसौ सद्यः प्राणैर्वियोजितः ॥ 37.19 ॥  
तस्माद् व्याघ्रशरीरात् तु उत्थाय पुरुषः किल ।  
विप्रश्चान्तर्जले मग्नः श्रुत्वा तं शब्दमाकुलम् ।  
नमो नारायणायेति वाक्यमुच्चैरुवाच ह ॥ 37.20 ॥  
व्याघ्रेणापि श्रुतो मन्त्रः प्राणैः कण्ठस्थितैस्ततः ।  
श्रुतमात्रे जहौ प्राणान् पुरुषश्चाभवच्छुभः ॥ 37.21 ॥  
सोऽब्रवीद् यामि तं देशं यत्र विष्णुः सनातनः ।  
त्वत्प्रसादाद् द्विजश्रेष्ठ मुक्तपाप्मा निरामयः ॥ 37.22 ॥  
इत्युक्तो ब्राह्मणः प्राह कोऽसि त्वं पुरुषर्षभ ।  
सोऽब्रवीत् तस्य राजेन्द्रः प्रतापी पूर्वजन्मनि ।  
दीर्घबाहुरिति ख्यातः सर्वधर्मविशारदः ॥ 37.23 ॥  
अहं जानामि वेदांश्च अहं वेद्मि शुभाशुभम् ।  
ब्राह्मणे नैव मे कार्यं किं वस्तु ब्राह्मणा इति ॥ 37.24 ॥  
तस्यैवं वादिनो विप्राः सर्वे क्रोधसमन्विताः ।  
ऊचुः शापं दुराधर्षः क्रूरो व्याघ्रो भविष्यसि ॥ 37.25 ॥  
अवमानात् तु विप्राणां सत्यान्तं स्मरणं तव ।  
मृत्युकालेन संमूढ केशवेन भविष्यति ॥ 37.26 ॥  
इत्युक्तोऽहं पुरा तैस्तु ब्राह्मणैर्वेदपारगैः ।  
तमेव सर्वं संप्राप्तो ब्रह्मशापं सुपुष्कलम् ॥ 37.27 ॥  
ततस्ते ब्राह्मणा सर्वे प्रणिपत्य महामुने ।  
उक्ताऽनुग्रहहेतोर्वै ऊचुस्ते मामिमं पुरा ॥ 37.28 ॥  
षष्ठान्नकालिकस्याग्रे यस्ते स्थास्यति कश्चन ।  
स भक्ष्यस्ते तु भविता कंचित्कालं नराधम ॥ 37.29 ॥  
यदेषुघातं लब्ध्वा तु प्राणैः कण्ठगतैर्भवान् ।  
श्रोष्यसे द्विजवक्त्रात् तु नमो नारायणेति हि ।  
तदा स्वर्गगतिस्तुभ्यं भविता नात्र संशयः ॥ 37.30 ॥  
परवक्त्रगतस्यापि विष्णोर्नाम श्रुतं मया ।  
लब्धद्वेषस्य विप्राणां प्रत्यक्षं तव सत्तम ॥ 37.31 ॥  
यः पुनर्ब्राह्मणान् पूज्य स्ववक्त्रेण नमो हरिम् ।  
वदन् प्राणं विमुच्येत मुक्तौऽसौ वीतकिल्बिषः … 37.32 ॥  
सत्यं सत्यं पुनः सत्यमुत्क्षिप्य भुजमुच्यते ।  
जङ्गमा ब्राह्मणा देवाः कूटस्थः पुरुषोत्तमः ॥ 37.33 ॥  
एवमुक्त्वा गतः स्वर्गं स राजा वीतकल्मषः ।  
ब्राह्मणोऽपि सदायुक्तस्तं व्याधं प्रत्यभाषत ॥ 37.34 ॥  
ऋषिरुवाच ।  
जिघृक्षोर्मृगराजस्य यत्त्वया रक्षितो ह्यहम् ।  
तत्पुत्र तुष्टस्ते दद्मि वरं वरय सुव्रत ॥ 37.35 ॥  
व्याध उवाच ।  
एष एव वरो मह्यं यत् त्वं मां भाषसे द्विज ।  
अतः परं वरेणाहं किं करोमि प्रशाधि माम् ॥ 37.36 ॥  
ऋषिरुवाच ।  
अहं त्वया पुरा पुत्र प्रार्थितोऽस्मि तपोऽर्थिना ।  
बहुपातकयुक्तेन घोररूपेण चानघ ॥ 37.37 ॥  
इदानीं तव पापानि देविकाभिषवेण च ।  
मद्दर्शनेन च चिरं विष्णुनामश्रुतेन च ।  
नष्टानि शुद्धदेहोऽसि सांप्रतं नात्र संशयः ॥ 37.38 ॥  
इदानीं वरमेकं त्वं गृहाण मम सन्निधौ ।  
तपः कुरुष्व साधो त्वं चिरकालं यदीच्छसि ॥ 37.39 ॥  
व्याध उवाच ।  
य एष भवता प्रोक्तो विष्णुर्नारायणः प्रभुः ।  
स कथं प्राप्यते मर्त्यैरेष एव वरो मम ॥ 37.40 ॥  
ऋषिरुवाच ।  
तमुद्दिश्य व्रतं कुर्याद् यत्किंचित्पुरुषोऽच्युतम् ।  
स परं तमवाप्नोति भक्तया युक्तः पुमानिति ॥ 37.41 ॥  
एवं ज्ञात्वा भवान् पुत्र व्रतमेतत् समाचर ।  
न भक्षयामि सकटं न वदाम्यनृतं क्वचित् ॥ 37.42 ॥  
एतत् ते व्रतमादिष्टं मया व्याधवर ध्रुवम् ।  
तत्रैवं तपसा युक्तस्तिष्ठ त्वं यावदिच्छसि ॥ 37.43 ॥  
श्रीवराह उवाच ।  
एवं चिन्तान्वितं मत्वा वरदो ब्राह्मणोऽभवत् ।  
मोक्षार्थिनमथो बुद्ध्वा वञ्चयित्वा गतो मुनिः ॥ 37.44 ॥  
॥ इति श्रीवराहपुराणे भगवच्छास्त्रे सप्तत्रिंशोऽध्यायः ॥ 37 ॥


श्रीवराह उवाच ।  
स शुभं शोभनं मार्गमास्थाय व्याधसत्तमः ।  
तपस्तेपे निराहारस्तं गुरुं मनसा स्मरन् ॥ 38.1 ॥  
भिक्षाकाले तु संप्राप्ते शीर्णपर्णान्यभक्षयत् ।  
स कदाचित् क्षुधाविष्टो वृक्षमूलं समाश्रितः ॥ 38.2 ॥  
बुभुक्षितस्तरोः पर्णमैच्छद् भक्षितुमन्तिकात् ।  
इत्येवं कुर्वतो व्योम्नि वागुवाचाशरीरिणी ॥ 38.3 ॥  
मा भक्षयस्व सकटमुच्चैरेवं प्रभाषिते ।  
ततोऽसौ तं विहायान्यद् वार्क्षं पतितमग्रहीत् ॥ 38.4 ॥  
तमप्येवं निषिद्धं स्यादन्यं तथैवमेव च ।  
एवं स सकटं मत्वा व्याधः किञ्चिन्न भक्षयत् ॥ 38.5 ॥  
निराहारस्तपस्तेपे स्मरन् गुरुमतन्द्रितः ।  
तस्याथ बहुना काले गते ऋषिवरोऽभ्यगात् ॥ 38.6 ॥  
दुर्वासाः शंसितात्मा वै किञ्चित्प्राणमपश्यत ।  
व्याधं तपोत्थतेजोभिर्ज्वलमानं हविर्यथा ॥ 38.7 ॥  
सोऽपि व्याधस्तु तं नत्वा शिरसाऽथ महामुनिम् ।  
उवाच स कृतार्थोऽस्मि भगवन् दर्शनात् तव ॥ 38.8 ॥  
इदानीं श्राद्धकालं मे प्राप्तं त्वमवधारय ।  
शीर्णपर्णानि भक्षयन् वै तैरेवाहं महामुने ।  
भवन्तं प्रीणयामीति व्याधस्तं वाक्यमब्रवीत् ॥ 38.9 ॥  
दुर्वासा अपि तं शुद्धं शुद्धभावं जितेन्द्रियम् ।  
जिज्ञासुस्तत्तपो वाक्यमिदमुच्चैरुवाच ह ॥ 38.10 ॥  
यवगोधूमशालीनामन्नं चैव सुसंस्कृतम् ।  
दीयतां मे क्षुधार्ताय त्वामुद्दिश्यागताय च ॥ 38.11 ॥  
इत्युक्तेन त्वसौ व्याधश्चिन्तां परमिकां गतः ।  
क्व संभविष्यते मह्यमिति चिन्तापरोऽभवत् ॥ 38.12 ॥  
तस्य चिन्तयतः पात्रमाकाशात् पतितं शुभम् ।  
सौवर्णं सिद्धिसंयुक्तं तज्जग्राह करेण सः ॥ 38.13 ॥  
तद् गृहीत्वा मुनिं प्राह दुर्वासाख्यं ससाध्वसः ।  
अत्रैव स्थीयतां ब्रह्मन् यावद् भिक्षाटनं त्वहम् ।  
करोमि तत्प्रसादोऽयं क्रियतां ब्रह्मवित्तम ॥ 38.14 ॥  
एवमुक्त्वा ततो भिक्षामटनं व्याधसत्तमः ।  
नातिदूरेण नगरं धनयोषसमन्वितम् ॥ 38.15 ॥  
तस्य तत्र प्रयातस्य अग्रतः सर्वशोभनाः ।  
वृक्षेभ्यो निर्ययुश्चान्या हेमपात्राग्रपाणयः ।  
विविधान्नानि तस्याशु दत्त्वा पात्रं प्रपूरितम् ॥ 38.16 ॥  
स च भूतार्थमात्मानं मत्वा पुनरथाश्रमम् ।  
आजगाम ततोऽपश्यत् तमृषिं जपतां वरम् ॥ 38.17 ॥  
तं दृष्ट्वा स्थाप्य तां भिक्षां शुचौ देशे प्रसन्नधीः ।  
प्रणम्य तमृषिं वाक्यमुवाच व्याधसत्तमः ॥ 38.18 ॥  
भगवन् क्षालनं पद्भ्यां क्रियतामृषिपुंगव ।  
यदि त्वहमनुग्राह्यस्तदेवं कर्त्तुमर्हसि ॥ 38.19 ॥  
एवमुक्तः स जिज्ञासुस्तपोवीर्यं शुभं मुनिः ।  
नदीं गन्तुं न शक्नोमि जलपात्रं न चास्ति मे ॥ 38.20 ॥  
कथं प्रक्षालयाम्याशु व्याध पादौ महामते ।  
इत्येतन्मुनिना व्याधः श्रुत्वा चिन्तापरोऽभवत् ।  
किं करोमि कथं चास्य भोजनं वै भविष्यति ॥ 38.21 ॥  
एवं संचिन्त्य मनसा गुरुं स्मृत्वा विचक्षणः ।  
जगाम शरणं तां तु सरितं देविकां सुधीः ॥ 38.22 ॥  
व्याध उवाच ।  
व्याधोऽस्मि पापकर्माऽस्मि ब्रह्महाऽस्मि सरिद्वरे ।  
तथापि संस्मृता देवि पाहि मां शरणं गतम् ॥ 38.23 ॥  
देवतां नैव जानामि न मन्त्रं न तथार्चनम् ।  
गुरुपादौ परं ध्यात्वा पश्यामि सततं शुभे ॥ 38.24 ॥  
एवं विधस्य मे देवि दयां कुरु सरिद्वरे ।  
ऋषेः क्षालार्थसलिलं समीपं कुरु माचिरम् ॥ 38.25 ॥  
एवमुक्त्वाऽथ व्याधेन देविका पापनाशिनी ।  
आजगाम यतस्तस्थौ दुर्वासाः संशितव्रतः ॥ 38.26 ॥  
तस्य पादौ स्वयं देवी क्षालयन्ती सरिद्वरा ।  
जगाम ह्रादिनी भूत्वा व्याधाश्रमसमीपतः ॥ 38.27 ॥  
तं दृष्ट्वा महदाश्चर्यं दुर्वसा विस्मयं ययौ ।  
प्रक्षाल्य हस्तौ पादौ च तदन्तं श्रद्धयान्वितम् ।  
बुभुजे परमप्रीतस्तथाचम्य विचक्षणः ॥ 38.28 ॥  
तमस्थिशेषं व्याधं तु क्षुधादुर्बलतां गतम् ।  
उवाच वेदाध्ययनं सर्वे वेदाः ससंग्रहाः ।  
ब्रह्मविद्या पुराणानि प्रत्यक्षाणि भवन्तु ते ॥ 38.29 ॥  
एवं प्रादाद् वरं तस्य दुर्वासा नाम चाकरोत् ।  
भवान् सत्यतपा नाम ऋषिराद्यो भविष्यति ॥ 38.30 ॥  
एवं दत्तवरो व्याधस्तमाह मुनिसत्तमम् ।  
व्याधो भूत्वा कथं ब्रह्मन् वेदानध्यापयाम्यहम् ॥ 38.31 ॥  
ऋषिरुवाच ।  
प्राक्शरीरं गतं तेऽद्य निराहारस्य सत्तम ।  
तपोमयं शरीरं ते पृथग्भूतं न संशयः ॥ 38.32 ॥  
प्राग्विज्ञानं गतं नाशमिदानीं शुद्धमक्षरम् ।  
विद्धि तं शुद्धकायोऽसि तथाऽन्यत् ते शरीरकम् ।  
तेन वेदाः समं शास्त्रैः प्रतिभास्यन्ति ते मुने ॥ 38.33 ॥  
॥ इति श्रीवराहपुराणे भगवच्छास्त्रे अष्टत्रिंशोऽध्यायः ॥ 38 ॥


सत्यतपा उवाच ।  
भगवन् द्वे शरीरे तु इति यत्परिकीर्त्तितम् ।  
तन्मे कथय भेदं वै के ते ब्रह्मविदां वर ॥ 39.1 ॥  
दुर्वासा उवाच ।  
न द्वे त्रीणि शरीराणि वाच्यं तद्विपरीतकम् ।  
विभोगायतनं चैव त्रिशरीराणि प्राणिनाम् ॥ 39.2 ॥  
प्रागवस्थमधर्माख्यं परिज्ञानविवर्जितम् ।  
अपरं सव्रतं तद्धि ज्ञेयमत्यन्तधार्मिकम् ॥ 39.3 ॥  
धर्माधर्मोपभोगाय यत् तृतीयमतीन्द्रियम् ।  
तत्त्रिभेदं विनिर्दिष्टं ब्रह्मविद्भिर्विचक्षणैः ।  
यातना धर्मभोगश्च भुक्तिश्चेति त्रिभेदकम् ॥ 39.4 ॥  
यस्तु भावः पुरा ह्यासीत् प्राणिनो निघ्नतः स वै ।  
तत्पापाख्यं शरीरं ते पापसंज्ञं तदुच्यते ॥ 39.5 ॥  
इदानीं शुभवृत्तिं तु कुर्वतस्तप आर्जवम् ।  
अपरं धर्मरूपं तु शरीरं ते व्यवस्थितम् ।  
तेन वेदपुराणानि ज्ञातुमर्हस्यसंशयम् ॥ 39.6 ॥  
यदाष्टाकं संपरिवर्त्तते पुमां-  
स्तदा त्र्यवस्थः परिकीर्त्यते तु वै ।  
गताष्टवर्गस्त्रिगतः सदा शुभः  
स्थिरो भवेदात्मनि निश्चयात्मवान् ॥ 39.7 ॥  
यदा पञ्च पुनः पञ्च पञ्च पञ्चापि संत्यजेत् ।  
एकमार्गस्तदा ब्रह्म शाश्वतं लभते नरः ॥ 39.8 ॥  
सत्यतपा उवाच ।  
भगवन् यदि विज्ञानं शरीरं नोपजायते ।  
तदा केन प्रकारेण परं ब्रह्मोपलभ्यते ॥ 39.9 ॥  
दुर्वासा उवाच ।  
कर्मकाण्डं ज्ञानमूलं ज्ञानं कर्मादिकं तथा ।  
एतयोरन्तरं नास्ति यथाऽश्ममृदयोर्मुने ॥ 39.10 ॥  
कर्मकाण्डं चतुर्भेदं ब्राह्मणादिषु कीर्तितम् ।  
तत्र वेदोक्तकर्माणि त्रयः कुर्वन्ति नित्यशः ।  
त्रिशुश्रूषामथैकस्तु एषा वेदोदिता क्रिया ॥ 39.11 ॥  
एतान् धर्मानवस्थाय ब्रह्मणोपास्तिं रोचते ।  
तस्य मुक्तिर्भवेन्नूनं वेदवादरतस्य च ॥ 39.12 ॥  
सत्यतपा उवाच ।  
यदेतत् परमं ब्रह्म त्वया प्रोक्तं महामुने ।  
तस्य रूपं न जानन्ति योगिनोऽपि महात्मनः ॥ 39.13 ॥  
अनाममसगोत्रं च अमूर्त्तं मूर्त्तिवर्जितम् ।  
कथं स ज्ञायते ब्रह्म संज्ञानामविवर्जितम् ।  
तस्य संज्ञां कथय मे वेदमार्गव्यवस्थिताम् ॥ 39.14 ॥  
दुर्वासा उवाच ।  
यदेतत् परमं ब्रह्म वेदव्यासेषु पठ्यते ।  
स देवः पुण्डरीकाक्षः स्वयं नारायणः परः ॥ 39.15 ॥  
स यज्ञैर्विविधैरिष्टैर्दानैर्दत्तैश्च सत्तम ।  
प्राप्यते परमो देवः स्वयं नारायणो हरिः ॥ 39.16 ॥  
सत्यतपा उवाच ।  
भगवन् बहुवित्तेन ऋत्विग्भिर्वेदपारगैः ।  
प्राप्यते पुण्यकृद्भिर्हि क्वचिद् यज्ञः कथंचन ।  
तेन प्राप्तेन भगवान् लभ्यते दुःखतो हरिः ॥ 39.17 ॥  
वित्तेन च विना दानं दातुं विप्र न शक्यते ।  
विद्यमानेऽपि न मतिः कुटुम्बासक्तचेतसः ।  
तस्य मोक्षः कथं ब्रह्मन् सर्वथा दुर्लभो हरिः ॥ 39.18 ॥  
अल्पायासेन लभ्येत येन देवः सनातनः ।  
तन्मे सामान्यतो ब्रूहि सर्ववर्णेषु यद् भवेत् ॥ 39.19 ॥  
दुर्वासा उवाच ।  
कथयामि परं गुह्यं रहस्यं देवनिर्मितम् ।  
धरण्या यत्कृतं पूर्वं मज्जन्त्या तु रसातले ॥ 39.20 ॥  
पृथिव्याः पार्थिवो भावः सलिले नातिरेचितः ।  
तस्मिन् सलिलमग्ने तु पृथ्वी प्रायाद् रसातलम् ॥ 39.21 ॥  
सा भूतधारिणी देवी रसातलगता शुभा ।  
आराधयामास विभुं देवं नारायणं परम् ।  
उपवासव्रतैर्देवी नियमैश्च पृथग्विधैः ॥ 39.22 ॥  
कालेन महता तस्याः प्रसन्नो गरुडध्वजः ।  
उज्जहार स्थितौ चेमां स्थापयामास सोऽव्ययः ॥ 39.23 ॥  
सत्यतपा उवाच ।  
कोऽसौ धरण्या संचीर्ण उपवासो महामुने ।  
कानि व्रतानि च तथा एतन्मे वक्तुमर्हसि ॥ 39.24 ॥  
दुर्वासा उवाच ।  
यदा मार्गशिरे मासि दशम्यां नियतात्मवान् ।  
कृत्वा देवार्चनं धीमानग्निकार्यं यथाविधि ॥ 39.25 ॥  
शुचिवासाः प्रसन्नात्मा हव्यमन्नं सुसंस्कृतम् ।  
भुक्त्वा पञ्चपदं गत्वा पुनः शौचं तु पादयोः ॥ 39.26 ॥  
कृत्वाऽष्टाङ्गुलमात्रं तु क्षीरवृक्षसमुद्भवम् ।  
भक्षयेद् दन्तकाष्ठं तु तत आचम्य यत्नतः ॥ 39.27 ॥  
स्पृष्ट्वा द्वाराणि सर्वाणि चिरं ध्यात्वा जनार्दनम् ।  
शङ्खचक्रगदापाणिं किरीटिं पीतवाससम् ॥ 39.28 ॥  
प्रसन्नवदनं देवं सर्वलक्षणलक्षितम् ।  
ध्यात्वा पुनर्जलं हस्ते गृह्य भानुं जनार्दनम् ॥ 39.29 ॥  
ध्यात्वाऽर्ध्यं दापयेत् तस्य करतोयेन मानवः ।  
एवमुच्चारयेद् वाचं तस्मिन् काले महामुने ॥ 39.30 ॥  
एकादश्यां निराहारः स्थित्वाऽहमपरेऽहनि ।  
भोक्ष्यामि पुण्डरीकाक्ष शरणं मे भवाच्युत ॥ 39.31 ॥  
एवमुक्त्वा ततो रात्रौ देवदेवस्य सन्निधौ ।  
जपन्नारायणायेति स्वपेत् तत्र विधानतः ॥ 39.32 ॥  
ततः प्रभाते विमले नदीं गत्वा समुद्रगाम् ।  
इतरां वा तडागं वा गृहे वा नियतात्मवान् ॥ 39.33 ॥  
आनीय मृत्तिकां शुद्धां मन्त्रेणानेन मानवः ।  
धारणं पोषणं त्वत्तो भूतानां देवि सर्वदा ।  
तेन सत्येन मे पापं यावन्मोचय सुव्रते ॥ 39.34 ॥  
ब्रह्माण्डोदरतीर्थानि करैः स्पृष्टानि देव ते ।  
तेनेमां मृत्तिकां स्पृष्ट्वा मा लभामि त्वयोदिताम् ॥ 39.35 ॥  
त्वयि सर्वे रसा नित्याः स्थिता वरुण सर्वदा ।  
तेनेमां मृत्तिकां प्लाव्य पूतां कुरु ममाचिरम् ॥ 39.36 ॥  
एवं मृदं तथा तोयं प्रसाद्यात्मानमालभेत् ।  
त्रिः कृत्वा शेषमृदया कुण्डमालिख्य वै जले ॥ 39.37 ॥  
ततस्तत्र नरः सम्यक् चक्रवर्त्युपचारतः ।  
स्नात्वा चावश्यकं कृत्वा पुनर्देवगृहं व्रजेत् ॥ 39.38 ॥  
तत्राराध्य महायोगिं देवं नारायणं प्रभुम् ।  
केशवाय नमः पादौ कटिं दामोदराय च ॥ 39.39 ॥  
ऊरुयुग्मं नृसिंहाय उरः श्रीवत्सधारिणे ।  
कण्ठं कौस्तुभनाथाय वक्षः श्रीपतये तथा ॥ 39.40 ॥  
त्रैलोक्यविजयायेति बाहू सर्वात्मने शिरः ।  
रथाङ्गधारिणे चक्रं शंकरायेति वारिजम् ॥ 39.41 ॥  
गम्भीरायेति च गदामम्भोजं शान्तिमूर्त्तये ।  
एवमभ्यर्च्य देवेशं देवं नारायणं प्रभुम् ॥ 39.42 ॥  
पुनस्तस्याग्रतः कुम्भान् चतुरः स्थापयेद् बुधः ।  
जलपूर्णान् समाल्यांश्च सितचन्दनलेपितान् ॥ 39.43 ॥  
चूतपल्लवसग्रीवान् सितवस्त्रावगुण्ठितान् ।  
स्थगितान् ताम्रपात्रैश्च तिलपूर्णैः सकाञ्चनैः ॥ 39.44 ॥  
चत्वारस्ते समुद्रास्तु कलशाः परिकीर्तिताः ।  
तेषां मध्ये शुभं पीठं स्थापयेद् वस्त्रगर्भितम् ॥ 39.45 ॥  
तस्मिन् सौवर्णरौप्यं वा ताम्रं वा दारवं तथा ।  
अलाभे सर्वपात्राणां पालाशं पात्रमिष्यते ॥ 39.46 ॥  
तोयपूर्णं तु तत्कृत्वा तस्मिन् पात्रे ततो न्यसेत् ।  
सौवर्णं मत्स्य्रूपेण कृत्वा देवं जनार्दम् ।  
वेदवेदाङ्गसंयुक्तं श्रुतिस्मृतिविभूषितम् ॥ 39.47 ॥  
तत्रानेकविधैर्भक्षैः फलैः पुष्पैश्च शोभितम् ।  
गन्धधूपैश्च वस्त्रैश्च अर्चयित्वा यथाविधि ॥ 39.48 ॥  
रसातलगता वेदा यथा देव त्वयाहृताः ।  
मत्स्यरूपेण तद्वन्मां भवानुद्धर केशव ।  
एवमुच्चार्य तस्याग्रे जागरं तत्र कारयेत् ॥ 39.49 ॥  
यथाविभवसारेण प्रभाते विमले तथा ।  
चतुर्णां ब्राह्मणानां च चतुरो दापयेद् घटान् ॥ 39.50 ॥  
पूर्वं तु बह्वृचे दद्याच्छन्दोगे दक्षिणं तथा ।  
यजुःशाखान्विते दद्यात् पश्चिमं घटमुत्तमम् ।  
उत्तरं कामतो तद्यादेष एव विधिः स्मृतः ॥ 39.51 ॥  
ऋग्वेदः प्रीयतां पूर्वे सामवेदस्तु दक्षिणे ।  
यजुर्वेदः पश्चिमतो अथर्वश्चोत्तरेण तु ॥ 39.52 ॥  
अनेन क्रमयोगेन प्रीयतामिति वाचयेत् ।  
मत्स्यरूपं च सौवर्णमाचार्याय निवेदयेत् ॥ 39.53 ॥  
गन्धधूपादिवस्त्रैश्च संपूज्य विधिवत् क्रमात् ।  
यस्त्विमं सरहस्यं च मन्त्रं चैवोपपादयेत् ।  
विधानं तस्य वै दत्त्वा फलं कोटिगुणोत्तरम् ॥ 39.54 ॥  
प्रतिपद्य गुरुं यस्तु मोहाद् विप्रतिपद्यते ।  
स जन्मकोटि नरके पच्यते पुरुषाधमः ।  
विधानस्य प्रदाता यो गुरुरित्युच्यते बुधैः ॥ 39.55 ॥  
एवं दत्त्वा विधानेन द्वादश्यां विष्णुमर्च्य च ।  
विप्राणां भोजनं कुर्याद् यथाशक्त्या सदक्षिणम् ॥ 39.56 ॥  
ताम्रपात्रैश्च सतिलैः स्थगितान् कारयेद् घटान् ।  
तत्र सज्जलपात्रस्थं ब्राह्मणाय कुटुम्बिने ॥ 39.57 ॥  
देवं दद्यान्महाभागस्ततो विप्रांश्च भोजयेत् ।  
भूरिणा परमान्नेन ततः पश्चात् स्वयं नरः ।  
भुञ्जीत सहितो बालैर्वाग्यतः संयतेन्द्रियः ॥ 39.58 ॥  
अनेन विधिना यस्तु धरणीव्रतकृन्नरः ।  
तस्य पुण्यफलं चाग्र्यं श्रृणु बुद्धिमतां वर ॥ 39.59 ॥  
यदि वक्त्रसहस्त्राणि भवन्ति मम सुव्रत ।  
आयुश्च ब्रह्मणस्तुल्यं भवेद् यदि महाव्रत ॥ 39.60 ॥  
तदानीमस्य धर्मस्य फलं कथयितुं भवेत् ।  
तथाप्युद्देशतो ब्रह्मन् कथयामि श्रृणुष्व तत् ॥ 39.61 ॥  
दश सप्त दश द्वे च अष्टौ चत्वार एव च ।  
लक्षायुतानि चत्वारि एकस्थं स्याच्चतुर्युगम् ॥ 39.62 ॥  
तैरेकसप्ततियुगं भवेन्मन्वन्तरं मुने ।  
चतुर्दशाहो ब्राह्मस्तु तावती रात्रिरिष्यते ॥ 39.63 ॥  
एवं त्रिंशद्दिनो मासस्ते द्वादश समा स्मृता ।  
तेषां शतं ब्रह्मणस्तु आयुर्नास्त्यत्र संशयः ॥ 39.64 ॥  
यः सकृद् द्वादशीमेतामनेन विधिना क्षिपेत् ।  
स ब्रह्मलोकमाप्नोति तत्कालं चैव तिष्ठति ॥ 39.65 ॥  
ततो ब्रह्मोपसंहारे तल्लयं तिष्ठते चिरम् ।  
पुनः सृष्टौ भवेद् देवो वैराजानां महातपाः ॥ 39.66 ॥  
ब्रह्महत्यादिपापानि इह लोककृतान्यपि ।  
अकामे कामतो वापि तानि नश्यन्ति तत्क्षणात् ॥ 39.67 ॥  
इह लोके दरिद्रो यो भ्रष्टराज्योऽथ वा नृपः ।  
उपोष्य तां विधानेन स राजा जायते ध्रुवम् ॥ 39.68 ॥  
वन्ध्या नारी भवेद् या तु अनेन विधिना शुभा ।  
उपोष्यति भवेत् तस्याः पुत्रः परमधार्मिकः ॥ 39.69 ॥  
अगम्यागमनं येन कृतं जानाति मानवः ।  
स इमं विधिमासाद्य तस्मात् पापाद् विमुच्यते ॥ 39.70 ॥  
ब्रह्मक्रियाया लोपेन बहुवर्षकृतेन च ।  
उपोष्येमां सकृद् भक्त्या वेदसंस्कारमाप्नुयात् ॥ 39.71 ॥  
किमत्र बहुनोक्तेन न तदस्ति महामुने ।  
अप्राप्यं प्राप्यते नैव पापं वा यन्न नश्यति ॥ 39.72 ॥  
अनेन विधिना ब्रह्मन् स्वयमेव ह्युपोषिता ।  
धरण्या मग्नया तात नात्र कार्या विचारणा ॥ 39.73 ॥  
अदीक्षिताय नो देयं विधानं नास्तिकाय च ।  
देवब्रह्मद्विषे वाऽपि न श्राव्यं तु कदाचन ।  
गुरुभक्ताय दातव्यं सद्यः पापप्रणाशनम् ॥ 39.74 ॥  
इह जन्मनि सौभाग्यं धनं धान्यं वरस्त्रियः ।  
भवन्ति विविधा यस्तु उपोष्य विधिना ततः ॥ 39.75 ॥  
य इमं श्रावयेद् भक्त्या द्वादशीकल्पमुत्तमम् ।  
श्रृणोति वा स पापैस्तु सर्वैरेव प्रमुच्यते ॥ 39.76 ॥  
॥ इति श्रीवराहपुराणे भगवच्छास्त्रे ऊनचत्वारिंशोऽध्यायः ॥ 39 ॥


दुर्वासा उवाच ।  
तथैव पौषमासे तु अमृतं मथितं सुरैः ।  
तत्र कूर्मो भवेद् देवः स्वयमेव जनार्दनः ॥ 40.1 ॥  
तस्येयं तिथिरुद्दिष्टा हरेर्वै कूर्मरूपिणः ।  
पुष्यमासस्य या शुद्धा द्वादशी शुक्लपक्षतः ॥ 40.2 ॥  
तस्यां प्रागेव संकल्प्य प्राग्वत् स्नान्नादिकाः क्रियाः ।  
निर्वर्त्याराधयेद् रात्र्यामेकादश्यां जनार्दनम् ।  
पृथङ्मन्त्रैर्मुनिश्रेष्ठ देवदेवं जनार्दनम् ॥ 40.3 ॥  
ॐकूर्माय पादौ प्रथमं प्रपूज्य  
नारायणेति हरेः कटिं च ।  
संकर्षणायेत्युदरं विशोके-  
त्युरोभवायेति तथैव कण्ठम् ।  
सुबाहवेत्येव भुजौ शिरश्च  
नमो विशालाय रथाङ्गसारम् ॥ 40.4 ॥  
स्वनाममन्त्रेण सुगन्धपुष्पै-  
र्नानानिवेद्यैर्विविधैः फलैश्च ।  
अभ्यर्च्य देवं कलशं तदग्रे  
संस्थाप्य माल्यैः सितकण्ठदाम ॥ 40.5 ॥  
तं रत्नगर्भं तु पुरेव कृत्वा  
स्वशक्तितो हेममयं तु देवम् ।  
समन्दरं कूर्मरूपेण कृत्वा  
संस्थाप्य ताम्रे घृतपूर्णपात्रे ।  
पूर्णघटस्योपरि संनिवेश्य  
श्वो ब्राह्मणायैवमेवं तु दद्यात् ॥ 40.6 ॥  
श्वो ब्राह्मणान् भोज्य सदक्षिणांश्च  
यथाशक्त्या प्रीणयेद् देवदेवम् ।  
नारायणं कूर्मरूपेण पश्चाद्  
तथा स्वयं भुञ्जीत सभृत्यवर्गः ॥ 40.7 ॥  
एवं कृते विप्र समस्तपापं  
विनश्यते नात्र कुर्याद् विचारम् ।  
संसारचक्रं तु विहाय शुद्धं  
प्राप्नोति लोकं च हरेः पुराणम् ।  
प्रयान्ति पापानि विनाशमाशु  
श्रीमांस्तथा जायते सत्यधर्मः ॥ 40.8 ॥  
अनेकजन्मान्तरसंचितानि  
नश्यन्ति पापानि नरस्य भक्त्या ।  
प्रागुक्तरूपं तु फलं भवेत  
नारायणस्तुष्टिमायाति सद्यः ॥ 40.9 ॥  
॥ इति श्रीवराहपुराणे भगवच्छास्त्रे चत्वारिंशोऽध्यायः ॥ 40 ॥


दुर्वासा उवाच ।  
एवं माघे सिते पक्षे द्वादशीं धरणीभृतः ।  
वराहस्य श्रृणुष्वाद्यां मुने परमधार्मिक ॥ 41.1 ॥  
प्रागुक्तेन विधानेन संकल्पस्नानमेव च ।  
कृत्वा देवं समभ्यर्च्य एकादश्यां विचक्षणः ॥ 41.2 ॥  
धूपनैवेद्यगन्धैश्च अर्चयित्वाऽच्युतं नरः ।  
पश्चात् तस्याग्रतः कुम्भं जलपूर्णं तु विन्यसेत् ॥ 41.3 ॥  
ॐ वाराहायेति पादौ तु माधवायेति वै कटिम् ।  
क्षेत्रज्ञायेति जठरं विश्वरूपेत्युरो हरेः ॥ 41.4 ॥  
सर्वज्ञायेति कण्ठं तु प्रजानां पतये शिरः ।  
प्रद्युम्नायेति च भुजौ दिव्यास्त्राय सुदर्शनम् ।  
अमृतोद्भवाय शङ्खं तु एष देवार्चने विधिः ॥ 41.5 ॥  
एवमभ्यर्च्य मेधावी तस्मिन् कुम्भे तु विन्यसेत् ।  
सौवर्णं रौप्यताम्रं वा पात्रं विभवशक्तितः ॥ 41.6 ॥  
सर्वबीजैस्तु संपूर्णं स्थापयित्वा विचक्षणः ।  
तत्र शक्त्या तु सौवर्णं वाराहं कारयेद् बुधः ॥ 41.7 ॥  
दंष्ट्राग्रेणोद्धृतां पृथ्वीं सपर्वतवनद्रुमाम् ।  
माधवं मधुहन्तारं वाराहं रूपमास्थितम् ॥ 41.8 ॥  
सर्वबीजभृते पात्रे रत्नगर्भं घटोपरि ।  
स्थापयेत् परमं देवं जातरूपमयं हरिम् ॥ 41.9 ॥  
सितवस्त्रयुगच्छन्नं ताम्रपात्रं तु वै मुने ।  
स्थाप्यार्च्चयेद् गन्धपुष्पैर्नैवेद्यैर्विविधैः शुभैः ॥ 41.10 ॥  
पुष्पमण्डलिकां कृत्वा जागरं तत्र कारयेत् ।  
प्रादुर्भावान् हरेस्तत्र वाचयेद् भावयेद् बुधः ॥ 41.11 ॥  
एवं सन्नियमस्यान्तं प्रभाते उदिते रवौ ।  
शुचिः स्नात्वा हरिं पूज्य ब्राह्मणाय निवेदयेत् ॥ 41.12 ॥  
वेदवेदाङ्गविदुषे साधुवृत्ताय धीमते ।  
विष्णुभक्ताय विप्रर्षे विशेषेण प्रदापयेत् ॥ 41.13 ॥  
देवं सकुम्भं तं दत्त्वा हरिं वाराहरूपिणम् ।  
ब्राह्मणाय भवेद् यद्धि फलं तन्मे निशामय ॥ 41.14 ॥  
इह जन्मनि सौभाग्यं श्रीः कान्तिस्तुष्टिरेव च ।  
दरिद्रो वित्तवान् सद्यः अपुत्रो लभते सुतम् ।  
अलक्ष्मीर्नश्यते सद्यो लक्ष्मीः संविशते क्षणात् ॥ 41.15 ॥  
इह जन्मनि सौभाग्यं परलोके निशामय ।  
अस्मिन्नर्थे पुरावृत्तमितिहासं पुरातनम् ॥ 41.16 ॥  
इह लोकेऽभवद् राजा वीरधन्वेति विश्रुतः ।  
स कदाचिद् वनं प्रायान् मृगहेतोः परंतपः ॥ 41.17 ॥  
व्यापादयन् मृगगणान् तत्रर्षिवनमध्यगः ।  
जघान मृगरूपान् सोऽज्ञानतो ब्राह्मणान् नृपः ॥ 41.18 ॥  
भ्रातरस्तत्र पञ्चाशन्मृगरूपेण संस्थिताः ।  
संवर्तस्य सुता ब्रह्मन् वेदाध्ययनतत्पराः ॥ 41.19 ॥  
सत्यतपा उवाच ।  
कारणं किं समाश्रित्य ते चक्रुर्मृगरूपताम् ।  
एतन्मे कौतुकं ब्रह्मन् प्रणतस्य प्रसीद मे ॥ 41.20 ॥  
दुर्वासा उवाच ।  
ते कदाचिद् वनं याता दृष्ट्वा हरिणपोतकान् ।  
जातमात्रान् स्वमात्रा तु विहीनान् दृश्य सत्तम ।  
एकैकं जगृहुस्ते हि ते मृताः स्कन्धसंस्थिताः ॥ 41.21 ॥  
ततस्ते दुःखिताः सर्वे ययुः पितरमन्तिकम् ।  
ऊचुश्च वचनं चेदं मृगहिंसामृते मुने ॥ 41.22 ॥  
ऋषिपुत्रका ऊचुः ।  
जातमात्रा मृगाः पञ्च अस्माभिर्निहता मुने ।  
अकामतस्ततोऽस्माकं प्रायश्चित्तं विधीयताम् ॥ 41.23 ॥  
संवर्त्त उवाच ।  
मत्पिता हिंसकस्त्वासीदहं तस्माद् विशेषतः ।  
भवन्तः पापकर्माणः संजाता मम पुत्रकाः ॥ 41.24 ॥  
इदानीं मृगचर्माणि परिधाय यतव्रताः ।  
चरघ्वं पञ्चवर्षाणि ततः शुद्धा भविष्यथ ॥ 41.25 ॥  
एवमुक्तास्तु ते पुत्रा मृगचर्मोपवीतिनः ।  
वनं विविशुरव्यग्रा जपन्तो ब्रह्म शाश्वतम् ॥ 41.26 ॥  
तथा वर्षे व्यतिक्रान्ते वीरधन्वा महीपतिः ।  
तत्राजगाम यस्मिंस्ते चरन्ति मृगरूपिणः ॥ 41.27 ॥  
ते चाप्येकतरोर्मूले मृगचर्म्मोपवीतिनः ।  
जपन्तः संस्थितास्ते हि राज्ञा दृष्ट्वा मृगा इति ।  
मत्वा विद्धास्तु युगपन्मृतास्ते ब्रह्मवादिनः ॥ 41.28 ॥  
तान् दृष्ट्वा तु मृतान् राजा ब्राह्मणान् संशितव्रतान् ।  
भयेन वेपमानस्तु देवराताश्रमं ययौ ।  
तत्रापृच्छद् ब्रह्मवध्या ममायाता महामुने ॥ 41.29 ॥  
आमूल्य तद् वधं वृत्तं कथयित्वा नराधिपः ।  
भृशं शोकपरीतात्मा रुरोद भृशदुःखितः ॥ 41.30 ॥  
स ऋषिर्देवरातस्तु रुदन्तं नृपसत्तमम् ।  
उवाच मा भैर्नृपते अपनेष्यामि पातकम् ॥ 41.31 ॥  
पाताले सुतलाख्ये च यथा धात्री निमज्जती ।  
उद्धृता देवदेवेन विष्णुना क्रोडमूर्त्तिना ॥ 41.32 ॥  
तद्वद् भवन्तं राजेन्द्र ब्रह्मवध्यापरिप्लुतम् ।  
उद्धरिष्यति देवोऽसौ स्वयमेव जनार्दनः ॥ 41.33 ॥  
एवमुक्तस्ततो राजा हर्षितो वाक्यमब्रवीत् ।  
कतरेण प्रकारेण स मे देवः प्रसीदति ।  
प्रसन्ने चाशुभं सर्वं येन नश्यति सत्तम ॥ 41.34 ॥  
दुर्वासा उवाच ।  
एवमुक्तो मुनिस्तेन देवरात इमं व्रतम् ।  
आचख्यौ सोऽपि तं कृत्वा भुक्त्वा भोगान्सुपुष्कलान् ॥ 41.35 ॥  
मुत्युकाले मुनिश्रेष्ठ सौवर्णेन विराजता ।  
विमानेनागमत् स्वर्गमिन्द्रलोकं स पार्थिवः ॥ 41.36 ॥  
तस्येन्द्रस्त्वर्घ्यमादाय प्रत्युत्थानेन निर्ययौ ।  
आयान्तमिन्द्रं दृष्ट्वा तु तमूचुर्विष्णुकिंकराः ।  
न द्रष्टव्यो देवराजस्त्वद्धीनस्तपसा इति ॥ 41.37 ॥  
एवं सर्वे लोकपाला निर्ययुस्तस्य तेजसा ।  
प्रत्याख्याताश्च तैर्विष्णुकिंकरैर्हीनकर्मणः ।  
एवं स सत्यलोकान्तं गतो राजा महामुने ॥ 41.38 ॥  
अपुनर्मारके लोके दाहप्रलयवर्ज्जिते ।  
अद्यापि तिष्ठते देवैः स्तूयमानो महानृपः ।  
प्रसन्ने यज्ञपुरुषे किं चित्रं येन तद्भवेत् ॥ 41.39 ॥  
इह जन्मनि सौभाग्यमायुरारोग्यसम्पदः ।  
एकैका विधिनोपास्ता ददात्यमृतमुत्तमम् ॥ 41.40 ॥  
किं पुनर्वर्षसंपूर्णे स ददाति स्वकं पदम् ।  
नारायणश्चतुर्मूर्त्तिः परार्ध्यं च न संशयः ॥ 41.41 ॥  
यथैवोद्धृतवान् वेदान् मत्स्यरूपेण केशवः ।  
क्षीराम्बुधौ मथ्यमाने मन्दरं धृतवान् प्रभुः ।  
तद्वच्च कूर्मरूपाख्या द्वितीया पश्य वैष्णवी ॥ 41.42 ॥  
यथा रसातलात् क्ष्मां च धृतवान् पुरुषोत्तमः ।  
वराहरूपी तद्वच्च तृतीया पश्य वैष्णवी ॥ 41.43 ॥  
॥ इति श्रीवराहपुराणे भगवच्छास्त्रे एकचत्वारिंशोऽध्यायः ॥ 41 ॥


दुर्वासा उवाच ।  
तद्वत् फाल्गुनमासे तु शुक्लपक्षे तु द्वादशीम् ।  
उपोष्य प्रोक्तविधिना हरिमाराधयेत् सुधीः ॥ 42.1 ॥  
नरसिंहाय पादौ तु गोविन्दायेत्युरू तथा ।  
कटिं विश्वभुजे पूज्य अनिरुद्धेत्युरस्तथा ॥ 42.2 ॥  
कण्ठं तु शितिकण्ठाय पिङ्गकेशाय वै शिरः ।  
असुरध्वंसनायेति चक्रं तोयात्मने तथा ।  
शङ्खमित्येव संपूज्य गन्धपुष्पफलैस्तथा ॥ 42.3 ॥  
तदग्रे घटमादाय सितवस्त्रयुगान्वितम् ।  
तस्योपरि नृसिहं तु सौवर्णं ताम्रभाजने ।  
सौवर्ण शक्तितः कृत्वा दारुवंशमयेऽपि वा ॥ 42.4 ॥  
रत्नगर्भघटे स्थाप्य तं संपूज्य च मानवः ।  
द्वादश्यां वेदविदुषे ब्राह्मणाय निवेदयेत् ॥ 42.5 ॥  
एवं कृते फलं प्राप्तं यत् पुरा पार्थिवेन तु ।  
तस्याहं संप्रवक्ष्यामि वत्सनाम्ना महामुने ॥ 42.6 ॥  
आसीत् किंपुरुषे वर्षे राजा परमधार्मिकः ।  
भारतेति च विख्यातस्तस्य वत्सः सुतोऽभवत् ॥ 42.7 ॥  
स शत्रुभिर्जितः संख्ये हृतकोशो द्विपादवान् ।  
वनं प्रायात् सपत्नीको वसिष्ठस्याश्रमेऽवसत् ॥ 42.8 ॥  
कालेन गच्छता सोऽथ वसिष्ठेन महर्षिणा ।  
किं कार्यमिति स प्रोक्तो वसस्यस्मिन् महाश्रमे ॥ 42.9 ॥  
राजोवाच ।  
भगवन् हृतकोशोऽहं हृतराज्यो विशेषतः ।  
शत्रुभिर्हतसंकल्पो भवन्तं शरणं गतः ।  
उपदेशप्रदानेन प्रसादं कर्तुमर्हसि ॥ 42.10 ॥  
एवमुक्तो वसिष्ठस्तु तस्येमां द्वादशीं मुने ।  
विधिना प्रत्युवाचाथ सोऽपि सर्वं तथाऽकरोत् ॥ 42.11 ॥  
तस्य व्रतान्ते भगवान् नारसिंहस्तुतोष ह ।  
चक्रं प्रादाच्च शत्रूणां विध्वंसनकरं परम् ॥ 42.12 ॥  
तेनास्त्रेण स्वकं राज्यं जितवान् स नृपोत्तमः ।  
राज्ये स्थित्वाऽश्वमेधानां सहस्त्रमकरोद् विभुः ।  
अन्ते च विष्णुलोकाख्यं पदमाप च सत्तम ॥ 42.13 ॥  
एषा धन्या पापहरा द्वादशी भवतो मुने ।  
कथिता या प्रयत्नेन श्रुत्वा कुरु यथेप्सितम् ॥ 42.14 ॥  
॥ इति श्रीवराहपुराणे भगवच्छास्त्रे द्विचत्वारिंशोऽध्यायः ॥ 42 ॥


दुर्वासा उवाच ।  
एवमेव मुने मासि चैत्रे संकल्प्य द्वादशीम् ।  
उपोष्याराधयेत् पश्चात् देवदेवं जनार्दनम् ॥ 43.1 ॥  
वामनायेति पादौ तु विष्णवे कटिमर्चयेत् ।  
वासुदेवेति जठरमुरः संपूर्णकाय च ॥ 43.2 ॥  
कण्ठं विश्वकृते पूज्य शिरो वै व्योमरूपिणे ।  
बाहू विश्वजिते पूज्य स्वनाम्ना शंखचक्रकौ ॥ 43.3 ॥  
अनेन विधिनाभ्यर्च्य देवदेवं सनातनम् ।  
प्राग्वदेवोत्तरं कुम्भं सयुग्मं पुरतो न्यसेत् ॥ 43.4 ॥  
प्रागुक्तपात्रे संस्थाप्य वामनं काञ्चनं बुधः ।  
यथाशक्त्या कृतं ह्रस्वं सितयज्ञोपवीतिनम् ॥ 43.5 ॥  
कुण्डिकां स्थापयेत् पार्श्वे छत्रिकां पादुके तथा ।  
अक्षमालां च संस्थाप्य वृसिकां च विशेषतः ॥ 43.6 ॥  
एतैरुपस्करैर्युक्तं प्रभाते स द्विजातये ।  
दापयेत् प्रीयतां विष्णुर्ह्रस्वरूपीत्युदीरयेत् ॥ 43.7 ॥  
मासनाम्ना तु संयुक्तं प्रादुर्भावविधानकम् ।  
प्रीयतामिति सर्वत्र विधिरेष प्रकीर्तितः ॥ 43.8 ॥  
श्रूयते च पुरा राजा हर्यश्वः पृथिवीपतिः ।  
अपुत्रः स तपस्तेपे पुत्रमिच्छंस्तपोधनम् ॥ 43.9 ॥  
तस्यैव कुर्वतो व्युष्टिं पुत्रार्थे मुनिसत्तम ।  
आजगाम हरिः पूर्वं द्विजरूपं समाश्रितः ॥ 43.10 ॥  
उवाच तपसा राजन् किं ते व्यवसितं प्रभो ।  
पुत्रार्थमिति प्रोवाच तं विप्रः प्रत्युवाच ह ॥ 43.11 ॥  
इदमेव विधानं तु कुरु राजन्नुवाच ह ।  
एवमुक्त्वा तु राजानं क्षणादन्तर्हितः प्रभुः ॥ 43.12 ॥  
राजाऽपि तं चकाराशु मन्त्रवन्तं द्विजातये ।  
दरिद्राय तथा प्रादात् ज्योतिर्गार्गाय धीमते ॥ 43.13 ॥  
यथादितेरपुत्रायाः स्वयं पुत्रत्वमागतः ।  
भगवंस्तेन सत्येन ममाप्यस्तु सुतो वरः ॥ 43.14 ॥  
अनेन विधिना दत्ते तस्य पुत्रोऽभवन्मुने ।  
कुवलाश्व इति ख्यातश्चक्रवर्ती महाबलः ॥ 43.15 ॥  
अपुत्रो लभते पुत्रमधनो लभते धनम् ।  
भ्रष्टराज्यो लभेद् राज्यं मृतो विष्णुपुरं व्रजेत् ॥ 43.16 ॥  
कीर्त्तित्वा सुचिरं तत्र इह मर्त्यमुपागतः ।  
चक्रवर्ती भवेद् धीमान् ययातिरिव नाहुषः ॥ 43.17 ॥  
॥ इति श्रीवराहपुराणे भगवच्छास्त्रे त्रयश्चत्वारिंशोऽध्यायः ॥ 43 ॥


दुर्वास उवाच ।  
वैशाखेऽप्येवमेवं तु संकल्प्य विधिना नरः ।  
तद्वत् स्नानादिकं कृत्वा ततो देवालयं व्रजेत् ॥ 44.1 ॥  
तत्राराध्य हरिं भक्त्या एभिर्मन्त्रैर्विचक्षणः ।  
जामदग्न्याय पादौ तु उदरं सर्वधारिणे ।  
मधुसूदनायेति कटिमुरः श्रीवत्सधारिणे ॥ 44.2 ॥  
क्षत्रान्तकाय च भुजौ मणिकण्ठाय कण्ठकम् ।  
स्वनाम्ना शङ्खचक्रौ तु शिरो ब्रह्माण्डधारिणे ॥ 44.3 ॥  
एवमभ्यर्च्य मेधावी प्राग्वत् तस्याग्रतो घटम् ।  
विन्यस्य स्थगितं तद्वद् वस्त्रयुग्मेन वेष्टितम् ॥ 44.4 ॥  
वैणवेन तु पात्रेण तस्मिन् संस्थापयेद्धरिम् ।  
जामदग्न्येति विख्यातं नाम्ना क्लेशविनाशनम् ॥ 44.5 ॥  
दक्षिणे परशुं हस्ते तस्य देवस्य कारयेत् ।  
सर्वगन्धैश्च संपूज्य पुष्पैर्नानाविधैः शुभैः ॥ 44.6 ॥  
ततस्तस्याग्रतः कुर्याज्जागरं भक्तिमान्नरः ।  
प्रभाते विमले सूर्ये ब्राह्मणाय निवेदयेत् ।  
एवं नियमयुक्तस्य यत्फलं तन्निबोध मे ॥ 44.7 ॥  
आसीद् राजा महाभागो वीरसेनो महाबलः ।  
अपुत्रः स पुरा तीव्रं तपस्तेपे महौजसा ॥ 44.8 ॥  
चरतस्तत्तपो घोरं याज्ञवल्क्यो महामुनिः ।  
आजगाम महायोगी तं दृष्ट्वा नातिदूरतः ॥ 44.9 ॥  
तमायान्तमथो दृष्ट्वा ऋषिं परमवर्चसम् ।  
कृताञ्जलिपुटो भूत्वा राजाभ्युत्थानमाकरोत् ॥ 44.10 ॥  
स पूजितो मुनिः प्राह किमर्थं तप्यते तपः ।  
राजन् कथय धर्मज्ञ किं ते कार्यं विवक्षितम् ॥ 44.11 ॥  
राजोवाच ।  
अपुत्रोऽहं महाभाग नास्ति मे पुत्रसंततिः ।  
तेन मे तप आंस्थाय कृष्यते स्वतनुर्द्विज ॥ 44.12 ॥  
याज्ञवल्क्य उवाच ।  
अलं ते तपसाऽनेन महाक्लेशेन पार्थिव ।  
अल्पायासेन ते पुत्रो भविष्यति न संशयः ॥ 44.13 ॥  
राजोवाच ।  
कथं मे भविता पुत्रो अल्पायासेन वै द्विज ।  
एतन्मे कथय प्रीतो भगवन् प्रणतस्य ह ॥ 44.14 ॥  
दुर्वासा उवाच ।  
एवमुक्तो मुनिस्तेन पार्थिवेन यशस्विना ।  
आचख्यौ द्वादशीं चेमां वैशाखे सितपक्षजाम् ॥ 44.15 ॥  
स हि राजा विधानेन पुत्रकामो विशेषतः ।  
उपोष्य लब्धवान् पुत्रं नलं परमधार्मिकम् ।  
योऽद्यापि कीर्त्यते लोके पुण्यश्लोको नरोत्तमः ॥ 44.16 ॥  
प्रासङ्गिकं फलं ह्येतद् गतस्यास्य महामुने ।  
सुपुत्रो जायते वित्तविद्यावान् कान्तिरुत्तमा ॥ 44.17 ॥  
इह जन्मनि किं चित्रं परलोके श्रृणुष्व मे ।  
कल्पमेकं ब्रह्मलोके वसित्वाऽप्सरसां गणैः ॥ 44.18 ॥  
क्रीडत्यन्ते पुनः सृष्टौ चक्रवर्ती भवेद् ध्रुवम् ।  
त्रिंशत्यब्दसहस्त्राणि जीवते नात्र संशयः ॥ 44.19 ॥  
॥ इति श्रीवराहपुराणे भवगच्छास्त्रे चतुश्चत्वारिंशोऽध्यायः ॥ 44 ॥


दुर्वासा उवाच ।  
ज्येष्ठमासेऽप्येवमेवं संकल्प्य विधिना नरः ।  
अर्चयेत् परमं देवं पुष्पैर्नानाविधैः शुभैः ॥ 45.1 ॥  
नमो रामाभिरामाय पादौ पूर्वं समर्चयेत् ।  
त्रिविक्रमायेति कटिं धृतविश्वाय चोदरम् ॥ 45.2 ॥  
उरः संवत्सरायेति कण्ठं संवर्त्तकाय च ।  
सर्वास्त्रधारिणे बाहू स्वनाम्नाऽब्जरथाङ्गकौ ॥ 45.3 ॥  
सहस्त्रशिरसेऽभ्यर्च्य शिरस्तस्य महात्मनः ।  
एवमभ्यर्च्य विधिवत् प्रागुक्तं कुम्भं विन्यसेत् ॥ 45.4 ॥  
प्राग्वद् वस्त्रयुगच्छन्नौ सौवर्णौ रामलक्ष्मणौ ।  
अर्चयित्वा विधानेन प्रभाते ब्राह्मणाय तौ ।  
दातव्यौ मनसा काममीहता पुरुषेण तु ॥ 45.5 ॥  
अपुत्रेण पुरा पृष्टो राज्ञा दशरथेन च ।  
पुत्रकामपरः पश्चाद् वसिष्ठः परमार्चितः ॥ 45.6 ॥  
इदमेव विधानं तु कथयामास स द्विजः ।  
प्राग्रहस्यं विदित्वा तु स राजा कृतवानिदम् ॥ 45.7 ॥  
तस्य पुत्रः स्वयं जज्ञे रामनामा सुतो बली ।  
चतुर्द्धा सोऽव्ययो विष्णुः परितुष्टो महामुने ।  
एतदैहिकमाख्यातं पारत्रिकमतः श्रृणु ॥ 45.8 ॥  
तावद् भोगान् भुञ्जते स्वर्गसंस्थो  
यावदिन्द्रा दश च द्विद्विसंख्या ।  
अतीतकाले पुनरेत्य मर्त्त्यो  
भवेत राजा शतयज्ञयाजी ।  
नश्यन्ति पापानि च तस्य पुंसः  
प्राप्नोति निर्वाणमलं च शाश्वतम् ॥ 45.9 ॥  
॥ इति श्रीवराहपुराणे भगवच्छास्त्रे पञ्चचत्वारिंशोऽध्यायः ॥ 45 ॥


दुर्वासा उवाच ।  
आषाढेऽप्येवमेवं तु संकल्प्य विधिना नरः ।  
अर्चयेत् परमं देवं गन्धपुष्पैरनेकशः ॥ 46.1 ॥  
वासुदेवाय पादौ तु कटिं संकर्षणाय च ।  
प्रद्युम्नायेति जठरं अनिरुद्धाय वै उरः ॥ 46.2 ॥  
चक्रपाणयेति भुजौ कण्ठं भूपतये तथा ।  
स्वनाम्ना शङ्खचक्रौ तु पुरुषायेति वै शिरः ॥ 46.3 ॥  
एवमभ्यर्च्य मेधावी प्राग्वत्तस्याग्रतो घटम् ।  
विन्यस्य वस्त्रसंयुक्तं तस्योपरि ततो न्यसेत् ।  
काञ्चनं वासुदेवं तु चतुर्व्यूहं सनातनम् ॥ 46.4 ॥  
तमभ्यर्च्य विधानेन गन्धपुष्पादिभिः क्रमात् ।  
प्राग्वत् तं ब्राह्मणे दद्याद् वेदवादिनि सुव्रते ।  
एवं नियमयुक्तस्य यत्पुण्यं तच्छृणुष्व मे ॥ 46.5 ॥  
वसुदेवोऽभवद् राजा यदुवंशविवर्द्धनः ।  
देवकी तस्य भार्या तु समानव्रतधारिणी ॥ 46.6 ॥  
सा त्वपुत्राऽभवत् साध्वी पतिधर्मपरायणा ।  
तस्य कालेन महता नारदोऽभ्यगमद् गृहम् ॥ 46.7 ॥  
वसुदेवेनासौ भक्त्या पूजितो वाक्यमब्रवीत् ।  
वसुदेव श्रुणुष्व त्वं देवकार्यं ममानघ ।  
श्रुत्वैतां च कथां शीघ्रमागतोऽस्मि तवान्तिकम् ॥ 46.8 ॥  
पृथिवी देवसमितौ मया दृष्टा यदूत्तम ।  
गत्वा च जल्पती भारं न शक्ता ऊहितुं सुराः ॥ 46.9 ॥  
सौभकंसजरासन्धाः पुनर्नरक एव च ।  
कुरुपाञ्चालभोजाश्च बलिनो दानवाः सुराः ।  
पीडयन्ति समेता मां तान् हनध्वं सुरोत्तमाः ॥ 46.10 ॥  
एवमुक्ताः पृथिव्या ते देवा नारायणं गताः ।  
मनसा स च देवेशः प्रत्यक्षस्तत् क्षणात् बभौ ॥ 46.11 ॥  
उवाच च सुरश्रेष्ठः स्वयं कार्यमिदं सुराः ।  
साधयामि न सन्देहो मर्त्यं गत्वा मनुष्यवत् ॥ 46.12 ॥  
किंत्वाषाढे शुक्लपक्षे या नारी सह भर्त्तृणा ।  
उपोष्यति मनुष्येषु तस्या गर्भे भवाम्यहम् ॥ 46.13 ॥  
एवमुक्त्वा गतो देवः स्वयं चाहमिहागतः ।  
उपदिष्टं तु भवतो अपुत्रस्य विशेषतः ।  
उपोष्य लभते पुत्रं सहभार्यो न संशयः ॥ 46.14 ॥  
एतां च द्वादशीं कृत्वा वसुदेवस्तथाप्तवान् ।  
महतीं च श्रियं प्राप्तः पुत्रपौत्रसमन्वितः ॥ 46.15 ॥  
भुक्त्वा राज्यश्रियं सोऽथ गतः परमिकां गतिम् ।  
एष ते विधिरुद्दिष्ट आषाढे मासि वै मुने ॥ 46.16 ॥  
॥ इति श्रीवराहपुराणे भगवच्छास्त्रे षट्चत्वारिंशोऽध्यायः ॥ 46 ॥


दुर्वासा उवाच ।  
श्रावणस्य तु मासस्य शुक्लपक्षे तु द्वादशी ।  
अर्चयेत् परमं देवं गन्धपुष्पैर्जनार्नम् ॥ 47.1 ॥  
दामोदराय पादौ तु हृषीकेशाय वै कटिम् ।  
सनातनेति जठरमुरः श्रीवत्सधारिणे ॥ 47.2 ॥  
चक्रपाणयेति भुजौ कण्ठं च हरये तथा ।  
मुञ्जकेशाय च शिरो भद्रायेति शिखां तथा ॥ 47.3 ॥  
एवं संपूज्य संस्थाप्य कुम्भं पूर्ववदेव तु ।  
विन्यस्य वस्त्रयुग्मं तु तस्योपरि ततो न्यसेत् ॥ 47.4 ॥  
काञ्चनं देवदेवं तु दामोदरसनामकम् ।  
तमभ्यर्च्य विधानेन गन्धपुष्पादिभिः क्रमात् ॥ 47.5 ॥  
प्राग्वत् तं ब्राह्मणे दद्याद् वेदवेदाङ्गपारगे ।  
एवं नियमयुक्तस्य प्रभावं तच्छृणुष्व मे ॥ 47.6 ॥  
एष ते विधिरुद्दिष्टः श्रावणे मासि वै विभो ।  
एतस्याश्च प्रभावं यत् श्रृणु पापप्रणाशनम् ॥ 47.7 ॥  
पुरा कृतयुगे राजा नृगो नाम महाबलः ।  
बभ्राम स वनं घोरं मृगयासक्तमानसः ॥ 47.8 ॥  
स कदाचित् तुरङ्गेण हृतो दूरं महद्वनम् ।  
व्याघ्रसिंहगजाकीर्णं दस्युसर्पनिषेवितम् ॥ 47.9 ॥  
एकाकी तत्र राजा तु अश्वं मुच्य तरोरधः ।  
स्वयं कुशमथास्तीर्य सुप्तो दुःखसमन्वितः ॥ 47.10 ॥  
तावत् तत्रैव लुब्धानां सहस्त्राणि चतुर्दश ।  
आगतानि मृगान् हन्तुं रात्रौ राज्ञः समन्ततः ॥ 47.11 ॥  
तत्रापश्यन्त ते सुप्तं हेमरत्नविभूषितम् ।  
नृगं राजानमत्युग्रं श्रिया परमया युतम् ॥ 47.12 ॥  
ते गत्वा त्वरितं व्याधाः स्वभर्त्रे संन्यवेदयन् ।  
सोऽपि रत्नसुवर्णार्थं राजानं हन्तुमुद्यतः ॥ 47.13 ॥  
तुरगस्य च हेतोस्तु निस्त्रिंशा वनचारिणः ।  
राजानं सुप्तमासाद्य निगृहीतुं प्रचक्रमुः ॥ 47.14 ॥  
तावद् राज्ञः शरीरात् तु श्वेताभरणभूषिता ।  
नारी काचित् समुत्तस्थौ स्त्रक्चन्दनविभूषिता ।  
उत्थाय चक्रमादाय ते म्लेच्छा विनिपातिताः ॥ 47.15 ॥  
दस्यून् निहत्य सा देवी तस्य राज्ञस्तनुं पुनः ।  
प्रविशन्त्याशु राजाऽपि प्रतिबुद्धोऽथ दृष्टवान् ।  
म्लेच्छांस्तु निहतान् दृष्ट्वा सा स्वमूर्त्तिलयं गता ॥ 47.16 ॥  
अश्वमारुह्य स पुनर्वामदेवाश्रमं ययौ ।  
तत्रापृच्छद् ऋषिं भक्त्या का स्त्री के ते निपातिताः ।  
एतत् कार्यमृषे मह्यं कथयस्व प्रसीद मे ॥ 47.17 ॥  
वामदेव उवाच ।  
त्वमासीच्छूद्रजातीय अन्यजन्मनि पार्थिव ।  
तत्र त्वया ब्राह्मणस्य प्रेषणं कुर्वता श्रुता ।  
श्रावणस्य तु मासस्य शुक्लपक्षे तु द्वादशी ॥ 47.18 ॥  
सविधानात् त्वया राजन् भक्त्या वै समुपोषिता ।  
उपोषितायां तस्यां तु राज्यं लब्धं त्वयाऽनघ ॥ 47.19 ॥  
सर्वापत्सु च सा देवी भवन्तं परिरक्षति ।  
यया विनिहताः क्रूरा म्लेच्छाः पापसमन्विताः ।  
भवांश्च रक्षितो राजन् श्रावणद्वादशी तु सा ॥ 47.20 ॥  
एकैव पाति चापत्सु राज्यमेकैव यच्छति ।  
किं पुनर्द्वादशैतास्तु येनैन्द्रं न ददुः पदम् ॥ 47.21 ॥  
॥ इति श्रीवराहपुराणे भगवच्छास्त्रे सप्तचत्वारिंशोऽध्यायः ॥ 47 ॥


दुर्वासा उवाच ।  
तद्वद् भाद्रपदे मासि शुक्लपक्षे तु द्वादशीम् ।  
संकल्प्य विधिना देवमर्च्चयेत् परमेश्वरम् ॥ 48.1 ॥  
नमोऽस्तु कल्किने पादौ हृषीकेशाय वै कटिम् ।  
म्लेच्छविध्वंसनायेति जगन्मूर्त्ते तथोदरम् ॥ 48.2 ॥  
शितिकण्ठाय कण्ठं तु खड्गपाणेति वै भुजौ ।  
चतुर्भुजायेति हस्तौ विश्वमूर्त्ते तथा शिरः ॥ 48.3 ॥  
एवमभ्यर्च्य मेधावी प्राग्वत् तस्याग्रतो घटम् ।  
विन्यसेत् कल्किनं देवं सौवर्णं तत्र कारयेत् ॥ 48.4 ॥  
सितवस्त्रयुगच्छन्नं गन्धपुष्पोपशोभितम् ।  
कृत्वा प्रभाते विप्राय प्रदेयं शास्त्रवित्तमे ।  
एवं कृते भवेद् यस्तु तन्निबोध महामुने ॥ 48.5 ॥  
पूर्वं राजा विशालोऽभूत् काश्यां पुर्यां महाबलः ।  
गोत्रजैर्हृतराज्योऽसौ गन्धमादनमाविशत् ॥ 48.6 ॥  
तस्य द्रोण्यां महाराज बदरीं प्राप्य शोभनाम् ।  
हृतराज्यो विशेषेण गतश्रीको नरोत्तमः ॥ 48.7 ॥  
कदाचिदागतौ तत्र पुराणावृषिसत्तमौ ।  
नरनारायणौ देवौ सर्वदेवनमस्कृतौ ॥ 48.8 ॥  
तौ दृष्ट्वा तत्र राजानं पूर्वागतमरिंदमौ ।  
ध्यायन्तं परमं ब्रह्म विष्ण्वाख्यं परमं पदम् ॥ 48.9 ॥  
तौ प्रीतावूचतुस्तं तु राजानं क्षीणकल्मषम् ।  
वरं वृणीष्व राजेन्द्र वरदौ स्वस्तवागतौ ॥ 48.10 ॥  
राजोवाच ।  
भवन्तौ कौ न जानामि कस्य गृह्णाम्यहं वरम् ।  
आराधयामि यत् तस्माद् वरमिच्छामि शोभनम् ॥ 48.11 ॥  
एवमुक्तौ तु तौ राज्ञा कमाराधयसे प्रभो ।  
कं वा वरं वृणुष्व त्वं कथयस्व कुतूहलात् ॥ 48.12 ॥  
एवमुक्तस्ततो राजा विष्णुमाराधयाम्यहम् ।  
कथयित्वा स्थितस्तूष्णीं ततस्तावूचतुः पुनः ॥ 48.13 ॥  
राजन् तस्यैव देवस्य प्रसादादावयोर्वरः ।  
दातव्यस्ते वरं ब्रूहि कस्ते मनसि वर्त्तते ॥ 48.14 ॥  
राजोवाच ।  
यथा यज्ञेश्वरं देवं यज्ञैर्विविधदक्षिणैः ।  
यष्टुं समर्थता मे स्यात् तथा मे ददतं वरम् ॥ 48.15 ॥  
नर उवाच ।  
स्वयं नारायणो देवो लोकमार्गप्रदर्शकः ।  
मया सह तपः कुर्याद् बदर्यां लोकभावनः ॥ 48.16 ॥  
अयं मत्स्योऽभवत् पूर्वं पुनः कूर्म्मस्वरूपवान् ।  
वराहश्चाभवद् देवो नरसिंहस्ततोऽभवत् ॥ 48.17 ॥  
वामनस्तु ततो जातो जामदग्न्यो महाबलः ।  
पुनर्दाशरथिर्भूत्वा वासुदेवः पुनर्बभौ ॥ 48.18 ॥  
बुद्धो भूत्वा जनं ह्येष मोहयामास पार्थिव ।  
सपत्नान् दस्यवो म्लेच्छान् पुनर्हत्वा महीमिमाम् ।  
प्रकृतिस्थां चकारायं स एष भगवान् हरिः ॥ 48.19 ॥  
पूज्यते मत्स्यरूपेण सर्वज्ञत्वमभीप्सुभिः ।  
स्ववंशोद्धरणार्थाय कूर्मरूपी तु पूज्यते ॥ 48.20 ॥  
भवोदधिनिमग्नेन वाराहः पूज्यते हरिः ।  
नारसिंहेण रूपेण तद्वत् पापभयान्नरैः ॥ 48.21 ॥  
वामनं मोहनाशाय वित्तार्थे जगदग्निजम् ।  
क्रूरशत्रुविनाशाय यजेद् दाशरथिं बुधः ॥ 48.22 ॥  
बलकृष्णौ यजेद् धीमान् पुत्रकामो न संशयः ।  
रूपकामो यजेद् बुद्धं कल्किनं शत्रुघातने ॥ 48.23 ॥  
एवमुक्त्वा नरस्तस्य इमामेवाब्रवीन्मुनिः ।  
द्वादशीं कृतवान् सोऽपि चक्रवर्ती बभूव ह ।  
तस्यैव नाम्ना बदरी विशालाख्याऽभवन्मुने ॥ 48.24 ॥  
इह जन्मनि राजाऽसौ राज्यं कृत्वा इयाद् वनम् ।  
यज्ञैश्च विविधैरिष्ट्वा परं निर्वाणमाप्तवान् ॥ 48.25 ॥  
॥ इति श्रीवराहपुराणे भगवच्छास्त्रे अष्टचत्वारिंशोऽध्यायः ॥ 48 ॥


दुर्वासा उवाच ।  
तद्वदाश्वयुजे मासि द्वादशीं शुक्लपक्षतः ।  
संकल्प्याभ्यर्चयेद् देवं पद्मनाभं सनातनम् ॥ 49.1 ॥  
पद्मनाभाय पादौ तु कटिं वै पद्मयोनये ।  
उदरं सर्वदेवाय पुष्कराक्षाय वै उरः ।  
अव्ययाय तथा पाणिं प्राग्वदस्त्राणि पूजयेत् ॥ 49.2 ॥  
प्रभवाय शिरः पूज्य प्राग्वदग्रे घटं न्यसेत् ।  
तस्मिन् सौवर्णकं देवं पद्मनाभं तु विन्यसेत् ॥ 49.3 ॥  
तमेव देवं संपूज्य गन्धपुष्पादिभिः क्रमात् ।  
प्रभातायां तु शर्वर्यां ब्राह्मणाय निवेदयेत् ।  
एवं कृते तु यत् पुण्यं तन्निबोध महामुने ॥ 49.4 ॥  
आसीत् कृतयुगे राजा भद्राश्वो नाम वीर्यवान् ।  
यस्य नाम्नाऽभवद् वर्षं भद्राश्वं नाम नामतः ॥ 49.5 ॥  
तस्यागस्त्यः कदाचित् तु गृहमागत्य सत्तम ।  
उवाच सप्तरात्रं तु वसामि भवतो गृहे ॥ 49.6 ॥  
तं राजा शिरसा भूत्वा स्थीयतामित्यभाषत ।  
तस्य कान्तिमती नाम भार्या परमशोभना ॥ 49.7 ॥  
तस्यास्तेजः समभवद् द्वादशादित्यसंनिभम् ।  
शतानि पञ्च तस्यासन् सपत्नीनां यतव्रत ॥ 49.8 ॥  
ता दास्य इव कर्माणि कुर्वन्त्यहरहः शुभाः ।  
कान्तिमत्या महाभाग भयात् त्रस्ता विचेतसः ॥ 49.9 ॥  
तामगस्त्यस्तथा दृष्ट्वा रूपतेजोऽन्वितां शुभाम् ।  
सपत्न्यश्च भयात् तस्याः कुर्वन्त्यः कर्म शोभनम् ।  
राजा तु तस्या मुदितं मुखमेवावलोकयन् ॥ 49.10 ॥  
एवंभूतामथो दृष्ट्वा राज्ञीं परमशोभनाम् ।  
साधु साधु जगन्नाथेत्यगस्त्यः प्राह हर्षितः ॥ 49.11 ॥  
द्वितीये दिवसेऽप्येवं राज्ञीं दृष्ट्वा महाप्रभाम् ।  
अहो मुष्टमहो मुष्टं जगदेतच्चराचरम् ।  
इत्यगस्त्यो द्वितीयेऽह्नि राज्ञीं दृष्ट्वाऽभ्युवाच ह ॥ 49.12 ॥  
तृतीयेऽहनि तां दृष्ट्वा पुनरेवमुवाच ह ।  
अहो मूढा न जानन्ति गोविन्दं परमेश्वरम् ।  
य एकेऽह्नि फलं चैतद् राज्ञे तुष्टः प्रदत्तवान् ॥ 49.13 ॥  
चतुर्थे दिवसे हस्तावुत्क्षिप्य पुनरब्रवीत् ।  
साधु साधु जगन्नाथ स्त्री शूद्राः साधु साध्विति ।  
द्विजाः साधु नृपाः साधु वैश्याः साधु पुनः पुनः ॥ 49.14 ॥  
साधु भद्राश्व साधु त्वं भोऽगस्त्य साधु साधु ते ।  
साधु प्रह्लाद ते साधु ध्रुव साधो महाव्रत ।  
एवमुक्त्वा ननर्तोच्चैरगस्त्यो राजसंनिधौ ॥ 49.15 ॥  
एवंभूतं च तं दृष्ट्वा सपत्नीको नृपोत्तमः ।  
किं हर्षकारणं ब्रह्मन् येनेत्थं नृत्यते भवान् ॥ 49.16 ॥  
अगस्त्य उवाच ।  
अहो मूर्खः कुराजा त्वमहो मूर्खाऽनुगास्त्वमी ।  
अहो पुरोहिता मूर्खा ये न जानन्ति मे मतम् ॥ 49.17 ॥  
एवमुक्ते ततो राजा कृताञ्जलिरभाषत ।  
न जानीमो वयं ब्रह्मन् प्रश्नमेतत् त्वयेरितम् ।  
कथयस्व महाभाग यद्यनुग्रहकृद् भवान् ॥ 49.18 ॥  
अगस्त्य उवाच ।  
इयं राज्ञी त्वया याऽभूद् दासी वैश्यस्य वैदिशे ।  
नगरे हरिदत्तस्य त्वमस्याः पतिरेव च ।  
तस्यैव कर्मकारोऽभूच्छूद्रः सेवनतत्परः ॥ 49.19 ॥  
स वैश्योऽश्वयुजे मासि द्वादश्यां नियतः स्थितः ।  
स्वयं विष्ण्वालयं गत्वा पुष्पधूपादिभिर्हरिम् ॥ 49.20 ॥  
अभ्यर्च्य स्वगृहं प्रायाद् भवन्तौ रक्षपालकौ ।  
स्थाप्य द्वावपि दीपानां ज्वलनार्थं महामते ॥ 49.21 ॥  
गते वैश्ये भवन्तौथ दीपान् प्रज्वाल्य संस्थितौ ।  
यावत् प्रभाता रजनी निशामेकां नरोत्तम ॥ 49.22 ॥  
ततः काले मृतौ तौ तु उभौ द्वावपि दम्पती ।  
तेन पुण्येन ते जन्म प्रियव्रतगृहेऽभवत् ॥ 49.23 ॥  
इयं तु पत्नी ते जाता पुरा वैश्यस्य दासिका ।  
पारक्यस्यापि दीपस्य ज्वालितस्य हरेर्गृहे ॥ 49.24 ॥  
यः पुनः स्वेन वित्तेन विष्णोरग्रे प्रदीपकम् ।  
ज्वालयेत् तस्य यत् पुण्यं तत् संख्यातुं न शक्यते ।  
तेन साधो हरे साधु इत्युक्तं वचनं मया ॥ 49.25 ॥  
कृते संवत्सरे भक्तिं हरेः कृत्वा विचक्षणः ।  
संवत्सरार्धं त्रेतायां सममेतन्न संशयः ॥ 49.26 ॥  
त्रिमासे द्वापरे भक्त्या पूजयल्ँलभते फलम् ।  
नमो नारायणायेत्युक्त्वा कलौ तु लभते फलम् ।  
तेन मुष्टं जगद् विष्णोर्भक्तिमात्रं मयेरितम् ॥ 49.27 ॥  
पारक्यदीपस्योत्कर्षाद् वै देवाग्रे फलमीदृशम् ।  
प्राप्तं फलं त्वया राजन् फलमेतन् मयेरितम् ।  
अहो मूढा न जानन्ति हरेर्दीपक्रियाफलम् ॥ 49.28 ॥  
एवं विधं द्विजा ये च राजानो ये च भक्तितः ।  
यजन्ते विविधैर्यज्ञैस्तेन ते साधवः स्मृताः ॥ 49.29 ॥  
अहं तमेव मुक्त्वाऽन्यं न पश्यामि महीतले ।  
तेन साधो अगस्त्येति मया चात्मा प्रशंसितः ।  
हर्षेण महता राजन् व्याक्षिप्तेन मयेरितम् ॥ 49.30 ॥  
सा स्त्री धन्या स शूद्रस्तु तथा धन्यतरो मतः ।  
भर्तुः सुश्रूषणं कृत्वा तत्परोक्षे हरेरिति ॥ 49.31 ॥  
सा स्त्री धन्या तथा शूद्रो द्विजसुश्रूषणे रतः ।  
तदनुज्ञया हरेर्भक्तिः स्त्री शूद्रो तेन साध्विति ॥ 49.32 ॥  
आसुरं भावमास्थाय प्रह्लादः पुरुषोत्तमम् ।  
मुक्त्वा चान्यं न जानाति तेनासौ साधुरुच्यते ॥ 49.33 ॥  
प्रजापतिकुले भूत्वा बाल एव वनं गतः ।  
आराध्य विष्णुं प्राप्तं तत् स्थानं परमशोभनम् ।  
तेन साधो ध्रुवेत्येवं मयोक्तं राजसत्तम ॥ 49.34 ॥  
इति राजा वचः श्रुत्वा अगस्त्यस्य महात्मनः ।  
अल्पोपदेशराजाऽसौ पप्रच्छ मुनिपुंगवम् ॥ 49.35 ॥  
अगस्त्यश्च महाभागः कार्तिक्यां पुष्करं व्रजन् ।  
गतेऽगस्त्ये प्रगच्छन् वै भद्राश्वस्य निवेशनम् ॥ 49.36 ॥  
पृष्टश्च राज्ञा तामेव द्वादशीं मुनिसत्तमः ।  
दुर्वासा उवाच ।  
इदमेव मया तुभ्यं कथितं ते तपोधन ॥ 49.37 ॥  
कथयित्वा पुनर्वाक्यमगस्त्यो नृपसत्तमम् ।  
उवाच पुष्करं यामि पुनरेष्यामि ते गृहम् ।  
एवमुक्त्वा जगामाशु सद्योऽदर्शनतां मुनिः ॥ 49.38 ॥  
राजाऽपि तेन विधिना पद्मनाभस्य द्वादशीम् ।.  
उपोष्य परमं काममिह जन्मनि चाप्तवान् ॥ 49.39 ॥  
सपत्नीको नृपवरो द्वादशीं समुपोष्य च ।  
इह जन्मनि राजाऽसौ पुत्रपौत्रांस्तथाऽऽप्तवान् ॥ 49.40 ॥  
॥ इति श्रीवराहपुराणे भगवच्छास्त्रे एकोनपञ्चाशोऽध्यायः ॥ 49 ॥


दुर्वासा उवाच ।  
गत्वा तु पुष्करं तीर्थमगस्त्यो मुनिपुंगवः ।  
कार्तिक्यामाजगामाशु पुनर्भद्राश्वमन्दिरम् ॥ 50.1 ॥  
तमागतं मुनिं प्रेक्ष्य राजा परमधार्मिकः ।  
अर्घपाद्यादिभिः पूज्य कृतासनपरिग्रहम् ।  
उवाच हर्षितो राजा तमृषिं संशितव्रतम् ॥ 50.2 ॥  
राजोवाच ।  
भगवन् कथितं पूर्वं त्वया ऋषिवरोत्तम ।  
द्वादश्याश्वयुजे मासि विधानं तत् कृतं मया ।  
इदानीं कार्तिके मासि यत् स्यात् पुण्यं वदस्व मे ॥ 50.3 ॥  
अगस्त्य उवाच ।  
श्रृणु राजन् महाबाहो कार्तिके मासि द्वादशीम् ।  
उपोष्य विधिना येन यच्चास्याः प्राप्यते फलम् ॥ 50.4 ॥  
प्राग्विधानेन संकल्प्य तद्वत् स्नानं तु कारयेत् ।  
विभुमेवार्चयेद् देवं नारायणमकल्मषम् ॥ 50.5 ॥  
नमः सहस्त्रशिरसे शिरः संपूजयेद्धरेः ।  
पुरुषायेति च भुजौ कण्ठं वै विश्वरूपिणे ।  
ज्ञानास्त्रायेति चास्त्राणि श्रीवत्साय तथा उरः ॥ 50.6 ॥  
जगद्ग्रसिष्णवे पूज्य उदरं दिव्यमूर्त्तये ।  
कटिं सहस्त्रपादाय पादौ देवस्य पूजयेत् ॥ 50.7 ॥  
अनुलोमेन देवेशं पूजयित्वा विचक्षणः ।  
नमो दामोदरायेति सर्वाङ्गं पूजयेद्धरेः ॥ 50.8 ॥  
एवं संपूज्य विधिना तस्याग्रे चतुरो घटान् ।  
स्थापयेद् रत्नगर्भांस्तु सितचन्दनचर्चितान् ॥ 50.9 ॥  
स्त्रग्दामबद्धग्रीवांस्तु सितवस्त्रावगुण्ठितान् ।  
स्थापितान् ताम्रपात्रैस्तु तिलपूर्णैः सकाञ्चनैः ॥ 50.10 ॥  
चत्वारः सागराश्चैव कल्पिता राजसत्तम ।  
तन्मध्ये प्राग्विधानेन सौवर्णं स्थापयेद्धरिम् ।  
योगीश्वरं योगनिद्रां चरन्तं पीतवाससम् ॥ 50.11 ॥  
तमप्येवं तु संपूज्य जागरं तत्र कारयेत् ।  
कुर्याच्च वैष्णवं यज्ञं यजेद् योगीश्वरं हरिम् ॥ 50.12 ॥  
षोडशारे तथा चक्रे राजभिर्बहुभिः कृते ।  
एवं कृत्वा प्रभाते तु ब्राह्मर्णाय च दापयेत् ॥ 50.13 ॥  
चत्वारः सागरा देयाश्चतुर्णां पञ्चमस्य ह ।  
योगीश्वरं तु संपूर्णं दापयेत् प्रयतः शुचिः ॥ 50.14 ॥  
वेदाढ्ये तु समं दत्तं द्विगुणं तद्विदे तथा ।  
आचार्ये पञ्चरात्राणां सहस्त्रगुणितं भवेत् ॥ 50.15 ॥  
यस्त्विमं सरहस्यं तु समन्त्रं चोपपादयेत् ।  
विधानं तस्य वै दत्तं कोटिकोटिगुणोत्तरम् ॥ 50.16 ॥  
गुरवे सति यस्त्वन्यमाश्रयेत् पूजयेत् कुधीः ।  
स दुर्गतिमवाप्नोति दत्तमस्य च निष्फलम् ।  
प्रयत्नेन गुरौ पूर्वं पश्चादन्यस्य दापयेत् ॥ 50.17 ॥  
अविद्यो वा सविद्यो वा गुरुरेव जनार्दनः ।  
मार्गस्थो वाप्यमार्गस्थो गुरुरेव परा गतिः ॥ 50.18 ॥  
प्रतिपद्य गुरुं यस्तु मोहाद् विप्रतिपद्यते ।  
स जन्मकोटि नरके पच्यते पुरुषाधमः ॥ 50.19 ॥  
एवं दत्त्वा विधानेन द्वादश्यां विष्णुमर्च्य च ।  
विप्राणां भोजनं कुर्याद् यथाशक्त्या सदक्षिणम् ॥ 50.20 ॥  
धरणीव्रतमेतद्धि पुरा कृत्वा प्रजापतिः ।  
प्रजापत्यं तथा लेभे मुक्तिं ब्रह्म च शाश्वतम् ॥ 50.21 ॥  
युवनाश्वोऽपि राजर्षिरनेन विधिना पुरा ।  
मान्धातारं सुतं लेभे परं ब्रह्म च शाश्वतम् ॥ 50.22 ॥  
तथा च हैहयो राजा कृतवीर्यो नराधिपः ।  
कार्त्तवीर्यं सुतं लेभे परं ब्रह्म च शाश्वतम् ॥ 50.23 ॥  
शकुन्तलाऽप्येवमेव तपश्चीर्त्वा महामुने ।  
लेभे शाकुन्तलं पुत्रं दौष्यन्तिं चक्रवर्तिनम् ॥ 50.24 ॥  
तथा पौराणराजानो वेदोक्ताश्चक्रवर्त्तिनः ।  
अनेन विधिना प्राप्ताश्चक्रवर्तित्वमुत्तमम् ॥ 50.25 ॥  
धरण्या अपि पाताले मग्नया चरितं पुरा ।  
व्रतमेतत् ततो नाम्ना धरणीव्रतमुत्तमम् ॥ 50.26 ॥  
समाप्तेऽस्मिन् धरा देवी हरिणा क्रोडरूपिणा ।  
उद्धृताऽद्यापि तुष्टेन स्थापिता नौरिवाम्भसि ॥ 50.27 ॥  
धरणीव्रतमेतद्धि कीर्तितं ते मया मुने ।  
य इदं श्रृणुयाद् भक्त्या यश्च कुर्यान्नरोत्तमः ।  
सर्वपापविनिर्मुक्तो विष्णुसायुज्यमाप्नुयात् ॥ 50.28 ॥  
॥ इति श्रीवराहपुराणे भगवच्छास्त्रे पञ्चाशोऽध्यायः ॥ 50 ॥


श्रीवराह उवाच ।  
श्रुत्वा दुर्वाससो वाक्यं धरणीव्रतमुत्तमम् ।  
ययौ सत्यतपाः सद्यो हिमवत्पार्श्वमुत्तमम् ॥ 51.1 ॥  
पुष्पभद्रा नदी यत्र शिला चित्रशिला तथा ।  
वटो भद्रवटो यत्र तत्र तस्याश्रमो बभौ ।  
तत्रोपरि महत् तस्य चरितं संभविष्यति ॥ 51.2 ॥  
धरण्युवाच ।  
बहुकल्पसहस्त्राणि व्रतस्यास्य सनातन ।  
मया कृतस्य तपसस्तन्मया विस्मृतं प्रभो ॥ 51.3 ॥  
इदानीं त्वत्प्रसादेन स्मरणं प्राक्तनं मम ।  
जातं जातिस्मरा चास्मि विशोका परमेश्वर ॥ 51.4 ॥  
यदि नाम परं देव कौतुकं हृदि वर्तते ।  
अगस्त्यः पुनरागत्य भद्राश्वस्य निवेशनम् ।  
यच्चकार स राजा च तन्ममाचक्ष्व भूधर ॥ 51.5 ॥  
श्रीवराह उवाच ।  
प्रत्यागतमृषिं दृष्ट्वा भद्राश्वः श्वेतवाहनः ।  
वरासनगतं दृष्ट्वा कृत्वा पूजां विशेषतः ।  
अपृच्छन्मोक्षधर्माख्यं प्रश्नं सकलधारिणि ॥ 51.6 ॥  
भद्राश्व उवाच ।  
भगवन् कर्मणा केन छिद्यते भवसंसृतिः ।  
किं वा कृत्वा न शोचन्ति मूर्त्तामूर्त्तोपपत्तिषु ॥ 51.7 ॥  
अगस्त्य उवाच ।  
श्रृणु राजन् कथां दिव्यां दूरासन्नव्यवस्थिताम् ।  
दृश्यादृश्यविभागोत्थां समाहितमना नृप ॥ 51.8 ॥  
नाहो न रात्रिर्न दिशोऽदिशश्च  
न द्यौर्न देवा न दिनं न सूर्यः ।  
तस्मिन् काले पशुपालेति राजा  
स पालयामास पशूननेकान् ॥ 51.9 ॥  
तान् पालयन् स कदाचिद् दिदृक्षुः  
पूर्वं समुद्रं च जगाम तूर्णम् ।  
अनन्तपारस्य महोदधेस्तु  
तीरे वनं तत्र वसन्ति सर्पाः ॥ 51.10 ॥  
अष्टौ द्रुमाः कामवहा नदी च  
तुर्यक् चोद्र्ध्वं बभ्रमुस्तत्र चान्ये ।  
पञ्च प्रधानाः पुरुषास्तथैकां  
स्त्रियं बिभ्रते तेजसा दीप्यमानाम् ॥ 51.11 ॥  
साऽपि स्त्री स्वे वक्षसि धारयन्ती  
सहस्त्रसूर्यप्रतिमं विशालम् ।  
तस्याधरस्त्रिर्विकारस्त्रिवर्ण-  
स्तं राजानं पश्य परिभ्रमन्तम् ॥ 51.12 ॥  
तूष्णींभूता मृतकल्पा इवासन्  
नृपोऽप्यसौ तद्वनं संविवेश ।  
तस्मिन् प्रविष्टे सर्व एते विविशु-  
र्भयादैक्यं गतवन्तः क्षणेन ॥ 51.13 ॥  
तैः सर्पैः स नृपो दुर्विनीतैः  
संवेष्टितो दस्युभिश्चिन्तयानः ।  
कथं चैतेन भविष्यन्ति येन  
कथं चैते संसृताः संभवेयुः ॥ 51.14 ॥  
एवं राज्ञश्चिन्तयतस्त्रिवर्णः पुरुषः परः ।  
श्वेतं रक्तं तथा कृष्णं त्रिवर्णं धारयन्नरः ॥ 51.15 ॥  
स संज्ञां कृतवान् मह्यमपरोऽथ क्व यास्यसि ।  
एवं तस्य ब्रुवाणस्य महन्नाम व्यजायत ॥ 51.16 ॥  
तेनापि राजा संवीतः स बुध्यस्वेति चाब्रवीत् ।  
एवमुक्ते ततः स्त्री तु तं राजानं रुरोध ह ॥ 51.17 ॥  
मायाततं तं मा भैष्ट ततोऽन्यः पुरुषो नृपम् ।  
संवेष्ट्य स्थितवान् वीरस्ततः सर्वेश्वरेश्वरः ॥ 51.18 ॥  
ततोऽन्ये पञ्च पुरुषा आगत्य नृपसत्तमम् ।  
संविष्ट्य संस्थिताः सर्वे ततो राजा विरोधितः ॥ 51.19 ॥  
रुद्धे राजनि ते सर्वे एकीभूतास्तु दस्यवः ।  
मथितुं शस्त्रमादाय लीनाऽन्योऽन्यं ततो भयात् ॥ 51.20 ॥  
तैर्लीनैर्नृपर्तेर्वेश्म बभौ परमशोभनम् ।  
अन्येषामपि पापानां कोटिः साग्राभवन्नृप ॥ 51.21 ॥  
गृहे भूसलिलं वह्निः सुखशीतश्च मारुतः ।  
सावकाशानि शुभ्राणि पञ्चैकोनगुणानि च ॥ 51.22 ॥  
एकैव तेषां सुचिरं संवेष्ट्यासज्यसंस्थिता ।  
एवं स पशुपालोऽसौ कृतवानञ्जसा नृप ॥ 51.23 ॥  
तस्य तल्लाघवं दृष्ट्वा रूपं च नृपतेर्मृधे ।  
त्रिवर्णः पुरुषो राजन्नब्रवीद् राजसत्तमम् ॥ 51.24 ॥  
त्वत्पुत्रोऽस्मि महाराज ब्रूहि किं करवाणि ते ।  
अस्माभिर्बन्धुमिच्छद्भिर्भवन्तं निश्चयः कृतः ॥ 51.25 ॥  
यदि नाम कृताः सर्वे वयं देव पराजिताः ।  
एवमेव शरीरेषु लीनास्तिष्ठाम पार्थिव ॥ 51.26 ॥  
मर्य्येके तव पुत्रत्वं गते सर्वेषु संभवः ।  
एवमुक्तस्ततो राजा तं नरं पुनरब्रवीत् ॥ 51.27 ॥  
पुत्रो भवति मे कर्त्ता अन्येषामपि सत्तम ।  
युष्मत्सुखैर्नरैर्भावैर्नाहं लिप्ये कदाचन ॥ 51.28 ॥  
एवमुक्त्वा स नृपतिस्तमात्मजमथाकरोत् ।  
तैर्विमुक्तः स्वयं तेषां मध्ये स विरराम ह ॥ 51.29 ॥  
॥ इति श्रीवराहपुराणे भगवच्छास्त्रे एकपञ्चाशोऽध्यायः ॥ 51 ॥


अगस्त्य उवाच ।  
स त्रिवर्णो नृपोत्सृष्टः स्वतन्त्रत्वाच्च पार्थिव ।  
अहं नामानमसृजत् पुत्रं पुत्रस्त्रिवर्णकम् ॥ 52.1 ॥  
तस्यापि चाभवत् कन्या अवबोधस्वरूपिणी ।  
सा तु विज्ञानदं पुत्रं मनोह्वं विससर्ज ॥ 52.2 ॥  
तस्यापि सर्वरूपाः स्युस्तनयाः पञ्चभोगिनः ।  
यथासंख्येन पुत्रास्तु तेषामक्षाभिधानकाः ॥ 52.3 ॥  
एते पूर्वं दस्यवः स्युस्ततो राज्ञा वशीकृताः ।  
अमूर्त्ता इव ते सर्वे चक्रुरायतनं शुभम् ॥ 52.4 ॥  
नवद्बारं पुरं तस्य त्वेकस्तम्भं चतुष्पथम् ।  
नदीसहस्त्रसंकीर्ण जलकृत्य समास्थितम् ॥ 52.5 ॥  
तत्पुरं ते प्रविविशुरेकीभूतास्ततो नव ।  
पुरुषो मूर्त्तिमान् राजा पशुपालोऽभवत् क्षणात् ॥ 52.6 ॥  
ततस्तत्पुरसंस्थस्तु पशुपालो महानृपः ।  
संसूच्य वाचकाञ्छब्दान् वेदान् सस्मार तत्पुरे ॥ 52.7 ॥  
आत्मस्वरूपिणो नित्यास्तदुक्तानि व्रतानि च ।  
नियमान् क्रतवश्चैव सर्वान् राजा चकार ह ॥ 52.8 ॥  
स कदाचिन्नृपः खिन्नः कर्मकाण्डं प्ररोचयन् ।  
सर्वज्ञो योगनिद्रायां स्थित्वा पुत्रं ससर्ज ह ॥ 52.9 ॥  
चतुर्वक्त्रं चतुर्बाहुं चतुर्वेदं चतुष्पथम् ।  
तस्मादारभ्य नृपतेर्वशे पश्वादयः स्थिताः ॥ 52.10 ॥  
तस्मिन् समुद्रे स नृपो वने तस्मिंस्तथैव च ।  
तृणादिषु नृपस्सैव हस्त्यादिषु तथैव च ।  
समोभवत् कर्मकाण्डादनुज्ञाय महामते ॥ 52.11 ॥  
॥ इति श्रीवराहपुराणे भगवच्छास्त्रे द्वापञ्चाशोऽध्यायः ॥ 52 ॥


भद्राश्व उवाच ।  
मत्प्रश्नविषये ब्रह्मन् कथेयं कथिता त्वया ।  
तस्या विभूतिरभवत् कस्य केन कृतेन ह ॥ 53.1 ॥  
अगस्त्य उवाच ।  
आगतेयं कथा चित्रा सर्वस्य विषये स्थिता ।  
त्वद्देहे मम देहे च सर्वजन्तुषु सा समा ॥ 53.2 ॥  
तस्यां संभूतिमिच्छन् यस्तस्योपायं स्वयं परम् ।  
पशुपालात् समुत्पन्नो यश्चतुष्पाच्चतुर्मुखः ॥ 53.3 ॥  
स गुरुः स कथायास्तु तस्याश्चैव प्रवर्त्तकः ।  
तस्य पुत्रः स्वरो नाम सप्तमूर्तिंरसौ स्मृतः ॥ 53.4 ॥  
तेन प्रोक्तं तु यत्किंचित् चतुर्णां साधनं नृप ।  
ऋगर्थानां चतुर्भिस्ते तद्भक्त्याराध्यतां ययुः ॥ 53.5 ॥  
चतुर्णां प्रथमो यस्तु चतुःश्रृङ्गसमास्थितः ।  
वृषद्वितीयस्तत्प्रोक्तमार्गेणैव तृतीयकः ।  
चतुर्थस्तत्प्रणीतस्तां पूज्य भक्त्या सुतं व्रजेत् ॥ 53.6 ॥  
सप्तमूर्त्तेस्तु चरितं शुश्रुंवुः प्रथमं नृप ।  
ब्रह्मचर्येण वर्त्तेत द्वितीयोऽस्य सनातनः ॥ 53.7 ॥  
ततो भृत्यादिभरणं वृषभारोहणं त्रिषु ।  
वनवासश्च निर्द्दिष्ट आत्मस्थे वृषभे सति ॥ 53.8 ॥  
अहमस्मि वदत्यन्यश्चतुर्द्धा एकधा द्विधा ।  
भेदभिन्नसहोत्पन्नास्तस्यापत्यानि जज्ञिरे ॥ 53.9 ॥  
नित्यानित्यस्वरूपाणि दृष्ट्वा पूर्वं चतुर्मुखः ।  
चिन्तयामास जनकं कथं पश्याम्यहं नृप ॥ 53.10 ॥  
मदीयस्य पितुर्ये हि गुणा आसन् महात्मनः ।  
न ते सम्प्रति दृश्यन्ते स्वरापत्येषु केषुचित् ॥ 53.11 ॥  
पितुः पुत्रस्य यः पुत्रः स पितामहनामवान् ।  
एवं श्रुतिः स्थिता चेयं स्वरापत्येषु नान्यथा ॥ 53.12 ॥  
क्वापि संपत्स्यते भावो द्रष्टव्यश्चापि ते पिता ।  
एवं नीतेऽपि किं कार्यमिति चिन्तापरोऽभवत् ॥ 53.13 ॥  
तस्य चिन्तयतः शस्त्रं पितृकं पुरतो बभौ ।  
तेन शस्त्रेण तं रोषान्ममन्थ स्वरमन्तिके ॥ 53.14 ॥  
तस्मिन् मथितमात्रे तु शिरस्तस्यापि दुर्ग्रहम् ।  
नालिकेरफलाकारं चतुर्वक्त्रोऽन्वपश्यत ॥ 53.15 ॥  
तच्चावृतं प्रधानेन दशधा संवृतो बभौ ।  
चतुष्पादेन शस्त्रेण चिच्छेद तिलकाण्डवत् ॥ 53.16 ॥  
प्रकामं तिलसंच्छिन्ने तदमूलौ न मे बभौ ।  
अहं त्वहं वदन् भूतं तमप्येवमथाच्छिनत् ॥ 53.17 ॥  
तस्मिन् छिन्ने तदस्यांसे ह्रस्वमन्यमवेक्षत ।  
अहं भूतादि वः पञ्च वदन्तं भूतिमन्तिकात् ॥ 53.18 ॥  
तमप्येवमथो छित्त्वा पञ्चाशून्यममीक्षत ।  
कृत्वावकाशं ते सर्वे जल्पन्त इदमन्तिकात् ॥ 53.19 ॥  
तमप्यसङ्गशस्त्रेण चिच्छेद तिलकाण्डवत् ।  
तस्मिंच्छिन्ने दशांशेन ह्रस्वमन्यमपश्यत ॥ 53.20 ॥  
पुरुषं रूपशस्त्रेण तं छित्त्वाऽन्यमपश्यत ।  
तद्वद् ह्रस्वं सितं सौम्यं तमप्येवं तदाऽकरोत् ॥ 53.21 ॥  
एवं कृते शरीरं तु ददर्श स पुनः प्रभुः ।  
स्वकीयमेवाकस्यान्तः पितरं नृपसत्तम ॥ 53.22 ॥  
त्रसरेणुसमं मूर्त्या अव्यक्तं सर्वजन्तुषु ।  
समं दृष्ट्वा परं हर्षं उभे विसस्वरार्त्तवित् ॥ 53.23 ॥  
एवंविधोऽसौ पुरुषः स्वरनामा महातपाः ।  
मूर्त्तिस्तस्य प्रवृत्ताख्यं निवृत्ताख्यं शिरो महत् ॥ 53.24 ॥  
एतस्मादेव तस्याशु कथया राजसत्तम ।  
संभूतिरभवद् राजन् विवृत्तेस्त्वेष एव तु ॥ 53.25 ॥  
एषेतिहासः प्रथमः सर्वस्य जगतो भृशम् ।  
य इमं वेत्ति तत्त्वेन साक्षात् कर्मपरो भवेत् ॥ 53.26 ॥  
॥ इति श्रीवराहपुराणे भगवच्छास्त्रे त्रिपञ्चाशोऽध्यायः ॥ 53 ॥


भद्राश्व उवाच ।  
विज्ञानोत्पत्तिकामस्य क आराध्यो भवेद् द्विज ।  
कथं चाराध्यतेऽसौ हि एतदाख्याहि मे द्विज ॥ 54.1 ॥  
अगस्त्य उवाच ।  
विष्णुरेव सदाराध्यः सर्वदेवैरपि प्रभुः ।  
तस्योपायं प्रवक्ष्यामि येनासौ वरदो भवेत् ॥ 54.2 ॥  
रहस्यं सर्वदेवानां मुनीनां मनुजांस्तथा ।  
नारायणः परो देवस्तं प्रणम्य न सीदति ॥ 54.3 ॥  
श्रूयते च पुरा राजन् नारदेन महात्मना ।  
कथितं तुष्टिदं विष्णोर्व्र्तमप्सरसां तथा ॥ 54.4 ॥  
नारदस्तु पुरा कल्पे गतवान् मानसं सरः ।  
स्नानार्थं तत्र चजापश्यत् सर्वमप्सरसां गणम् ॥ 54.5 ॥  
तास्तं दृष्ट्वा विलासिन्यो जटामुकुटधारिणम् ।  
अस्थिचर्मावशेषं तु छत्रदण्डकपालिनम् ॥ 54.6 ॥  
देवासुरमनुष्याणां दिदृक्षुं कलहप्रियम् ।  
ब्रह्मपुत्रं तपोयुक्तं पप्रच्छुस्ता वराङ्गनाः ॥ 54.7 ॥  
अप्सरस ऊचुः ।  
भगवन् ब्रह्मतनय भर्तृकामा वयं द्विज ।  
नारायणश्च भर्त्ता नो यथा स्यात् तत् प्रचक्ष्व नः ॥ 54.8 ॥  
नारद उवाच ।  
प्रणामपूर्वकः प्रश्नः सर्वत्र विहितः शुभः ।  
स च मे न कृतो गर्वाद् युष्माभिर्यौवनस्मयात् ॥ 54.9 ॥  
तथापि देवदेवस्य विष्णोर्यन्नामकीर्तितम् ।  
भवतीभिस्तथा भर्त्ता भवत्विति हरिः कृतः ।  
तन्नामोच्चारणादेव कृतं सर्वं न संशयः ॥ 54.10 ॥  
इदानीं कथयाम्याशु व्रतं येन हरिः स्वयम् ।  
वरदत्वमवाप्नोति भर्तृत्वं च नियच्छति ॥ 54.11 ॥  
नारद उवाच ।  
वसन्ते शुक्लपक्षस्य द्वादशी या भवेच्छुभा ।  
तस्यामुपोष्य विधिवन् निशायां हरिमर्च्चयेत् ॥ 54.12 ॥  
पर्यङ्कास्तरणं कृत्वा नानाचित्रसमन्वितम् ।  
तत्र लक्ष्म्या युतं रौप्यं हरिं कृत्वा निवेशयेत् ॥ 54.13 ॥  
तस्योपरि ततः पुष्पैर्मण्डपं कारयेद् बुधः ।  
नृत्यवादित्रगेयैश्च जागरं तत्र कारयेत् ॥ 54.14 ॥  
मनोभवायेति शिर अनङ्गायेति वै कटिम् ।  
कामाय बाहुमूले तु सुशास्त्रायेति चोदरम् ॥ 54.15 ॥  
मन्मथायेति पादौ तु हरयेति च सर्वतः ।  
पुष्पैः संपूज्य देवेशं मल्लिकाजातिभिस्तथा ॥ 54.16 ॥  
पश्चाच्चतुर आदाय इक्षुदण्डान् सुशोभनान् ।  
चतुर्दिक्षु न्यसेत् तस्य देवस्य प्रणतो नृप ॥ 54.17 ॥  
एवं कृत्वा प्रभाते तु प्रदद्याद् ब्राह्मणाय वै ।  
वेदवेदाङ्गयुक्ताय संपूर्णाङ्गाय धीमते ॥ 54.18 ॥  
ब्राह्मणांश्च तथा पूज्य व्रतमेतत् समापयेत् ।  
एवं कृते तथा विष्णुर्भर्त्ता वो भविता ध्रुवम् ॥ 54.19 ॥  
अकृत्वा मत्प्रणामं तु पृष्टो गर्वेण शोभनाः ।  
अवमानस्य तस्यायं विपाको वो भविष्यति ॥ 54.20 ॥  
एतस्मिन्नेव सरसि अष्टावक्रो महामुनिः ।  
तस्योपहासं कृत्वा तु शापं लप्स्यथ शोभनाः ॥ 54.21 ॥  
व्रतेनानेन देवेशं पतिं लब्ध्वाऽभिमानतः ।  
अवमानेऽपहरणं गोपालैर्वो भविष्यति ।  
पुरा हर्त्ता च कन्यानां देवो भर्त्ता भविष्यति ॥ 54.22 ॥  
अगस्त्य उवाच ।  
एवमुक्त्वा स देवर्षिः प्रययौ नारदः क्षणात् ।  
ता अप्येतद् व्रतं चक्रुस्तुष्टश्चासां स्वयं हरिः ॥ 54.23 ॥  
॥ इति श्रीवराहपुराणे भगवच्छास्त्रे चतुःपञ्चाशोऽध्यायः ॥ 54 ॥


अगस्त्य उवाच ।  
श्रृणु राजन् महाभाग व्रतानामुत्तमं व्रतम् ।  
येन संप्राप्यते विष्णुः शुभेनैव न संशयः ॥ 55.1 ॥  
मार्गशीर्षेऽथ मासे तु प्रथमाह्नात् समारभेत् ।  
एकभक्तं सिते पक्षे यावत् स्याद् दशमी तिथिः ॥ 55.2 ॥  
ततो दशम्यां मध्याह्ने स्नात्वा विष्णुं समर्च्य च ।  
भक्त्या संकल्पयेत् प्राग्वद् द्वादशीं पक्षतो नृप ॥ 55.3 ॥  
तामप्येवमुषित्वा च यवान् विप्राय दापयेत् ।  
कृष्णायेति हरिर्वाच्यो दाने होमे तथार्च्चने ॥ 55.4 ॥  
चातुर्मास्यमथैवं तु क्षपित्वा राजसत्तम ।  
चैत्रादिषु पुनस्तद्वदुपोष्य प्रयतः सुधीः ।  
सक्तुपात्राणि विप्राणां सहिरण्यानि दापयेत् ॥ 55.5 ॥  
श्रावणादिषु मासेषु तद्वच्छालिं प्रदापयेत् ।  
त्रिषु मासेषु यावच्च कार्त्तिकस्यादिरागतः ॥ 55.6 ॥  
तमप्येवं क्षपित्वा तु दशम्यां प्रयतः शुचिः ।  
अर्चयित्वा हरिं भक्त्या मासनाम्ना विचक्षणः ॥ 55.7 ॥  
संकल्पं पूर्ववद् भक्त्या द्वादश्यां संयतेन्द्रियः ।  
एकादश्यां यथाशक्त्या कारयेत् पृथिवीं नृप ॥ 55.8 ॥  
काञ्चनाङ्गां च पातालकुलपर्वतसंयुताम् ।  
भूमिन्यासविधानेन स्थापयेत् तां हरेः पुरः ॥ 55.9 ॥  
सितवस्त्रयुगच्छन्नां सर्वबीजसमन्विताम् ।  
संपूज्य प्रियदत्तेति पञ्चरत्नैर्विचक्षणः ॥ 55.10 ॥  
जागरं तत्र कुर्वीत प्रभाते तु पुनर्द्विजान् ।  
आमन्त्र्यं संख्यया राजंश्चतुर्विंशति यावतः ॥ 55.11 ॥  
तेषां एकैकशो गां च अनड्वाहं च दापयेत् ।  
एकैकं वस्त्रयुग्मं च अङ्गुलीयकमेव च ॥ 55.12 ॥  
कटकानि च सौवर्णकर्णाभरणकानि च ।  
एकैकं ग्राममेतेषां राजा राजन् प्रदापयेत् ॥ 55.13 ॥  
तन्मध्यमं सयुग्मं तु सर्वमाद्यं प्रदापयेत् ।  
स्वशक्त्याभरणं चैव दरिद्रस्य स्वशक्तितः ॥ 55.14 ॥  
यथाशक्त्या महीं कृत्वा काञ्चनीं गोयुगं तथा ।  
वस्त्रयुग्मं च दातव्यं यथाविभवशक्तितः ॥ 55.15 ॥  
गां युग्माभरणात् सर्वं सहिरण्यं च कारयेत् ।  
एवं कृते तथा कृष्णशुक्लद्वादश्यमेव च ॥ 55.16 ॥  
रौप्यां वा पृथिवीं कृत्वा यथाविभवशक्तितः ।  
दापयेद् ब्राह्मणानां तु तथा तेषां च भोजनम् ।  
उपानहौ यथाशक्त्या पादुके छत्रिकां तथा ॥ 55.17 ॥  
एतान् दत्त्वा वदेदेवं कृष्णो दामोदरो मम ।  
प्रीयतां सर्वदा देवो विश्वरूपो हरिर्मम ॥ 55.18 ॥  
दाने च भोजने चैव कृत्वा यत् फलमाप्यते ।  
तन्न शक्यं सहस्त्रेण वर्षाणामपि कीर्तितुम् ॥ 55.19 ॥  
तथाप्युद्देशतः किञ्चित् फलं वक्ष्यामि तेऽनघ ।  
व्रतस्यास्य पुरा वृत्तं शुभान्यस्य श्रृणुष्व तत् ॥ 55.20 ॥  
आसीदादियुगे राजा ब्रह्मवादी दृढव्रतः ।  
स पुत्रकामः पप्रच्छ ब्रह्माणं परमेष्ठिनम् ।  
तस्येदं व्रतमाचख्यौ ब्रह्मा स कृतवांस्तथा ॥ 55.21 ॥  
तस्य व्रतान्ते विश्वात्मा स्वयं प्रत्यक्षतां ययौ ।  
तुष्टश्चोवाच भो राजन् वरो मे व्रियतां वरः ॥ 55.22 ॥  
राजोवाच ।  
पुत्रं मे देहि देवेश वेदमन्त्रविशारदम् ।  
याजकं यजनासक्तं कीर्त्या युक्तं चिराभुषम् ।  
असंख्यातगुणं चैव ब्रह्मभूतमकल्मषम् ॥ 55.23 ॥  
एवमुक्त्वा ततो राजा पुनर्वचनमब्रवीत् ।  
ममाप्यन्ते शुभं स्थानं प्रयच्छ परमेश्वर ।  
यतन्मुनिपदं नाम यत्र गत्वा न शोचति ॥ 55.24 ॥  
एवमस्त्विति तं देवः प्रोक्त्वा चादर्शनं गतः ।  
तस्यापि राज्ञः पुत्रोऽभूद् वत्सप्रीर्नाम नामतः ॥ 55.25 ॥  
वेदवेदाङ्गसंपन्नो यज्ञयाजी बहुश्रुतः ।  
तस्य कीर्त्तिर्महाराज विस्तृता धरणीतले ॥ 55.26 ॥  
राजाऽपि तं सुतं लब्ध्वा विष्णुदत्तं प्रतापिनम् ।  
जगाम तपसे युक्तः सर्वद्वन्द्वान् प्रहाय सः ॥ 55.27 ॥  
आराधयामास हरिं निराहारो जितेन्द्रियः ।  
हिमवत्पर्वते रम्ये स्तुतिं कुर्वंस्तदा नृपः ॥ 55.28 ॥  
भद्राश्व उवाच ।  
कीदृशी सा स्तुतिर्ब्रह्मन् यां चकार स पार्थिवः ।  
किं च तस्याभवद् देवं स्तुवतः पुरुषोत्तमम् ॥ 55.29 ॥  
दुर्वासा उवाच ।  
हिमवन्तं समाश्रित्य राजा तद्गतमानसः ।  
स्तुतिं चकार देवाय विष्णवे प्रभविष्णवे ॥ 55.30 ॥  
राजोवाच ।  
क्षराक्षरं क्षीरसमुद्रशायिनं  
क्षितीधरं मूर्तिमतां परं पदम् ।  
अतीन्द्रियं विश्वभुजां पुरः कृतं  
निराकृतं स्तौमि जनार्दनं प्रभुम् ॥ 55.31 ॥  
त्वमादिदेवः परमार्थरूपी  
विभुः पुराणः पुरुषोत्तमश्च ।  
अतीन्द्रियो वेदविदां प्रधानः  
प्रपाहि मां शङ्खगदास्त्रपाणे ॥ 55.32 ॥  
कृतं त्वया देव सुरासुराणां  
संकीर्त्यतेऽसौ च अनन्तमूर्ते ।  
सृष्ट्यर्थमेतत् तव देव विष्णो  
न चेष्टितं कूटगतस्य तत्स्यात् ॥ 55.33 ॥  
तथैव कूर्मत्वमृगत्वमुच्चै -  
स्त्वया कृतं रूपमनेकरूप ।  
सर्वज्ञभावादसकृच्च जन्म  
संकीर्त्त्यते तेऽच्युत नैतदस्ति ॥ 55.34 ॥  
नृसिंह नमो वामन जमदग्निनाम  
दशास्यगोत्रान्तक वासुदेव ।  
नमोऽस्तु ते बुद्ध कल्किन् खगेश  
शंभो नमस्ते विबुधारिनाशन ॥ 55.35 ॥  
नमोऽस्तु नारायण पद्मनाभ  
नमो नमस्ते पुरुषोत्तमाय ।  
नमः समस्तामरसङ्घपूज्य  
नमोऽस्तु ते सर्वविदां प्रधान ॥ 55.36 ॥  
नमः करालास्य नृसिंहमूर्त्ते  
नमो विशालाद्रिसमान कूर्म ।  
नमः समुद्रप्रतिमान मत्स्य  
नमामि त्वां क्रोडरूपिननन्त ॥ 55.37 ॥  
सृष्ट्यर्थमेतत् तव देव चेष्टितं  
न मुख्यपक्षे तव मूर्त्तिता विभो ।  
अजानता ध्यानमिदं प्रकाशितं  
नैभिर्विना लक्ष्यसे त्वं पुराण ॥ 55.38 ॥  
आद्यो मखस्त्वं स्वयमेव विष्णो  
मखाङ्गभूतोऽसि हविस्त्वमेव ।  
पशुर्भवान् ऋत्विगिज्यं त्वमेव  
त्वां देवसङ्घा मुनयो यजन्ति ॥ 55.39 ॥  
यदेतस्मिन् जगध्रुवं चलाचलं  
सुरादिकालानलसंस्थमुत्तमम् ।  
न त्वं विभक्तोऽसि जनार्दनेश  
प्रयच्छ सिद्धिं हृदयेप्सितां मे ॥ 55.40 ॥  
नमः कमलपत्राक्ष मूर्त्तामूर्त्त नमो हरे ।  
शरणं त्वां प्रपन्नोऽस्मि संसारान्मां समुद्धर ॥ 55.41 ॥  
एवं स्तुतस्तदा देवस्तेन राज्ञा महात्मना ।  
विशालाम्रतलस्थेन तुतोष परमेश्वरः ॥ 55.42 ॥  
कुब्जरूपी ततो भूत्वा आजगाम हरिः स्वयम् ।  
तस्मिन्नागतमात्रे तु सीप्याम्रः कुब्जकोऽभवत् ॥ 55.43 ॥  
तं दृष्ट्वा महदाश्चर्यं स राजा संशितव्रतः ।  
विशालस्य कथं कौब्ज्यमिति चिन्तापरोभवत् ॥ 55.44 ॥  
तस्य चिन्तयतो बुद्धिर्बभौ तं ब्राह्मणं प्रति ।  
अनेनागतमात्रेण कृतमेतन्न संशयः ॥ 55.45 ॥  
तस्मादेषैव भविता भगवान् पुरुषोत्तमः ।  
एवमुक्त्वा नमश्चक्रे तस्य विप्रस्य स नृपः ॥ 55.46 ॥  
अनुग्रहाय भगवन् नूनं त्वं पुरुषोत्तमः ।  
आगतोऽसि स्वरूपं मे दर्शयस्वाधुना हरे ॥ 55.47 ॥  
एवमुक्तस्तदा देवः शङ्खचक्रगदाधरः ।  
बभौ तत्पुरतः सौम्यो वाक्यं चेदमुवाच ह ॥ 55.48 ॥  
वरं वृणीष्व राजेन्द्र यत्ते मनसि वर्तते ।  
मयि प्रसन्ने त्रैलोक्य तिलमात्रमिदं नृप ॥ 55.49 ॥  
एवमुक्तस्ततो राजा हर्षोत्फुल्लितलोचनः ।  
मोक्षं प्रयच्छ देवेशेत्युक्त्वा नोवाच किंचन ॥ 55.50 ॥  
एवमुक्तः स भगवान् पुनर्वाक्यमुवाच ह ।  
मय्यागते विशालोऽयमाम्रः कुब्जत्वमागतः ।  
यस्मात् तस्मात् तीर्थमिदं कुब्जकाम्रं भविष्यति ॥ 55.51 ॥  
तिर्यग्योन्यादयोऽप्यस्मिन् ब्राह्मणान्ता यदि स्वकम् ।  
कलेवरं त्यजिष्यन्ति तेषां पञ्चशतानि च ।  
विमानानि भविष्यन्ति योगिनां मुक्तिरेव च ॥ 55.52 ॥  
एवमुक्त्वा नृपं देवः शङ्खाग्रेण जनार्दनः ।  
पस्पर्श स्पृष्टमात्रोऽसौ परं निर्वाणमाप्तवान् ॥ 55.53 ॥  
तस्मात्त्वमपि राजेन्द्र तं देवं शरणं व्रज ।  
येन भूयः पुनः शोच्यपदवीं नो प्रयास्यसि ॥ 55.54 ॥  
य इदं श्रृणुयान्नित्यं प्रातरुत्थाय मानवः ।  
पठेद् यश्चरितं ताभ्यां मोक्षधर्मार्थदो भवेत् ॥ 55.55 ॥  
शुभव्रतमिदं पुण्यं यश्च कुर्याज्जनेश्वर ।  
स सर्वसम्पदं चेह भुक्त्वेते तल्लयं व्रजेत् ॥ 55.56 ॥  
॥ इति श्रीवराहपुराणे भगवच्छास्त्रे पञ्चपञ्चाशोऽध्यायः ॥ 55 ॥


अगस्त्य उवाच ।  
अतः परं प्रवक्ष्यामि धन्यव्रतमनुत्तमम् ।  
येन सद्यो भवेद् धन्य अधन्योऽपि हि यो भवेत् ॥ 56.1 ॥  
मार्गशीर्षे सिते पक्षे प्रतिपद् या तिथिर्भवेत् ।  
तस्यां नक्तं प्रकुर्वीत विष्णुमग्निं प्रपूजयेत् ॥ 56.2 ॥  
वैश्वानराय पादौ तु अग्नयेत्युदरं तथा ।  
हविर्भुंजाय च उरो द्रविणोदेति वै भुजो ॥ 56.3 ॥  
संवर्त्तायेति च शिरो ज्वलनायेति सर्वतः ।  
अभ्यर्च्यैवं विधानेन देवदेवं जनार्दनम् ॥ 56.4 ॥  
तस्यैव पुरतः कुण्डं कारयित्वा विघानतः ।  
होमं तत्र प्रकुर्वीत एभिर्मन्त्रैर्विचक्षणः ॥ 56.5 ॥  
ततः संयावकं चान्नं भुञ्जीयाद् घृतसंयुतम् ।  
कृष्णपक्षेऽप्येवमेव चातुर्मास्यं तु यावतः ॥ 56.6 ॥  
चैत्रादिषु च भुञ्जीत पायसं सघृतं बुधः ।  
श्रावणादिषु सक्तूंश्च ततश्चैतत् समाप्यते ॥ 56.7 ॥  
समाप्ते तु व्रते वह्निं काञ्चनं कारयेद् बुधः ।  
रक्तवस्त्रयुगच्छन्नं रक्तपुष्पानुलेपनम् ॥ 56.8 ॥  
कुङ्कुमेन तथा लिप्य ब्राह्मणं देवदेव च ।  
सर्वावयवसंपूर्णं ब्राह्मणं प्रियदर्शनम् ॥ 56.9 ॥  
पूजयित्वा विधानेन रक्तवस्त्रयुगेन च ।  
पश्चात् तं दापयेत् तस्य मन्त्रेणानेन बुद्धिमान् ॥ 56.10 ॥  
धन्योऽस्मि धन्यकर्माऽस्मि धन्यचेष्टोऽस्मि धन्यवान् ।  
धन्येनानेन चीर्णेन व्रतेन स्यां सदा सुखी ॥ 56.11 ॥  
एवमुच्चार्य तं विप्रे न्यस्य कोशं महात्मनः ।  
सद्यो धन्यत्वमाप्नोति योऽपि स्याद् भाग्यवर्जितः ॥ 56.12 ॥  
इह जन्मनि सौभाग्यं धनं धान्यं च पुष्कलम् ।  
अनेन कृतमात्रेण जायते नात्र संशयः ॥ 56.13 ॥  
प्राग्जन्मजनितं पापमग्निर्दहति तस्य ह ।  
दग्धे पापे विमुक्तात्मा इह जन्मन्यसौ भवेत् ॥ 56.14 ॥  
योऽपीदं श्रृणुयान्नित्यं यश्च भक्त्या पठेद् द्विजः ।  
उभौ ताविह लोके तु धन्यौ सद्यो भविष्यतः ॥ 56.15 ॥  
श्रूयते च व्रतं चैतच्चीर्णमासीन्महात्मना ।  
धनदेन पुरा कल्पे शूद्रयोनौ स्थितेन तु ॥ 56.16 ॥  
॥ इति श्रीवराहपुराणे भगवच्छास्त्रे षट्पञ्चाशोऽध्यायः ॥ 56 ॥


अगस्त्य उवाच ।  
अतः परं प्रवक्ष्यामि कान्तिव्रतमनुत्तमम् ।  
यत्कृत्वा तु पुरा सोमः कान्तिमानभवत् पुनः ॥ 57.1 ॥  
यक्ष्मणा दक्षशापेन पुराक्रान्तो निशाकरः ।  
एतच्चीर्त्वा व्रतं सद्यः कान्तिमानभवत् किल ॥ 57.2 ॥  
द्वितीयायां तु राजेन्द्र कार्त्तिकस्य सिते दिने ।  
नक्तं कुर्वीत यत्नेन अर्चयन् बलकेशवम् ॥ 57.3 ॥  
बलदेवाय पादौ तु केशवाय शिरोऽर्चयेत् ।  
एवमभ्यर्च्य मेधावी वैष्णवं रूपमुत्तमम् ॥ 57.4 ॥  
परस्वरूपं सोमाख्यं द्विकलं तद्दिने हि यत् ।  
तस्यार्घं दापयेद् धीमान् मन्त्रेण परमेष्ठिनः ॥ 57.5 ॥  
नमोऽस्त्वमृतरूपाय सर्वौषधिनृपाय च ।  
यज्ञलोकाधिपतये सोमाय परमात्मने ॥ 57.6 ॥  
अनेनैव च मार्गेण दत्त्वार्घ्यं परमेष्ठिनः ।  
रात्रौ सविप्रो भुञ्जीत यवान्नं सघृतं नरः ॥ 57.7 ॥  
फाल्गुनादिचतुष्के तु पायसं भोजयेच्छुचिः ।  
शालिहोमं तु कुर्वीत कार्त्तिके तु यवैस्तथा ॥ 57.8 ॥  
आषाढादिचतुष्के तु तिलहोमं तु कारयेत् ।  
तद्वत् तिलान्नं भुञ्जीत एष एव विधिक्रमः ॥ 57.9 ॥  
ततः संवत्सरे पूर्णे शशिनं कृतराजतम् ।  
सितवस्त्रयुगच्छन्नं सितपुष्पानुलेपनम् ।  
एवमेव द्विजं पूज्य ततस्तं प्रतिपादयेत् ॥ 57.10 ॥  
कान्तिमानपि लोकेऽस्मिन् सर्वज्ञः प्रियदर्शनः ।  
त्वत्प्रसादात् सोमरूपिन् नारायण नमोऽस्तु ते ॥ 57.11 ॥  
अनेन किल मन्त्रेण दत्त्वा विप्राय वाग्यतः ।  
दत्तमात्रे ततस्तस्मिन् कान्तिमान् जायते नरः ॥ 57.12 ॥  
आत्रेयेणापि सोमेन कृतमेतत् पुरा नृप ।  
तस्य व्रतान्ते संतुष्टः स्वयमेव जनार्दनः ।  
यक्ष्माणमपनीयाशु अमृताख्यां कलां ददौ ॥ 57.13 ॥  
तां कलां सोमराजाऽसौ तपसा लब्धवानिति ।  
सोमत्वं चागमत् सोऽस्य ओषधीनां पतिर्बभौ ॥ 57.14 ॥  
द्वितीयामश्विनौ सोमभुजौ कीर्त्येते तद्दिने नृप ।  
तौ शेषविष्णू विख्यातौ मुख्यपक्षौ न संशयः ॥ 57.15 ॥  
न विष्णोर्व्यतिरिक्तं स्याद् दैवतं नृपसत्तम ।  
नामभेदेन सर्वत्र संस्थितः परमेश्वरः ॥ 57.16 ॥  
॥ इति श्रीवराहपुराणे भगवच्छास्त्रे सप्तपञ्चाशोऽध्यायः ॥ 57 ॥


अगस्त्य उवाच ।  
अतः परं महाराज सौभाग्यकरणं व्रतम् ।  
श्रृणु येनाशु सौभाग्यं स्त्रीपुंसामुपजायते ॥ 58.1 ॥  
फाल्गुनस्य तु मासस्य तृतीया शुक्लपक्षतः ।  
उपासितव्या नक्तेन शुचिना सत्यवादिना ॥ 58.2 ॥  
सश्रीकं च हरिं पूज्य रुद्रं वा चोमया सह ।  
या श्रीः सा गिरिजा प्रोक्ता यो हरिः स त्रिलोचनः ॥ 58.3 ॥  
एवं सर्वेषु शास्त्रेषु पुराणेषु च पठ्यते ।  
एतस्मादन्यथा यस्तु ब्रूते शास्त्रं पृथक्तया ॥ 58.4 ॥  
रुद्रो जनानां मर्त्यानां काव्यं शास्त्रं न तद्भवेत् ।  
विष्णुं रुद्रकृतं ब्रूयात् श्रीर्गौरी न तु पार्थिव ।  
तन्नास्तिकानां मर्त्यानां काव्यं ज्ञेयं विचक्षणैः ॥ 58.5 ॥  
एवं ज्ञात्वा सलक्ष्मीकं हरिं संपूज्य भक्तितः ।  
मन्त्रेणानेन राजेन्द्र ततस्तं परमेश्वरम् ॥ 58.6 ॥  
गम्भीरायेति पादौ तु सुभगायेति वै कटिम् ।  
उदरं देवदेवेति त्रिनेत्रायेति वै मुखम् ।  
वाचस्पतये च शिरो रुद्रायेति च सर्वतः ॥ 58.7 ॥  
एवमभ्यर्च्य मेधावी विष्णुं लक्ष्म्या समन्वितम् ।  
हरं वा गौरिसंयुक्तं गन्धपुष्पादिभिः क्रमात् ॥ 58.8 ॥  
ततस्तस्याग्रतो होमं कारयेन्मधुसर्पिषा ।  
तिलैः सह महाराज सौभाग्यपतयेति च ॥ 58.9 ॥  
ततस्त्वक्षारविरसं निस्नेहं धरणीतले ।  
गोधूमान्नं तु भुञ्जीत कृष्णेप्येवं विधिः स्मृतः ।  
आषाढादिद्वितीयां तु पारणं तत्र भोजनम् ॥ 58.10 ॥  
यवान्नं तु ततः पश्चात् कार्त्तिकादिषु पार्थिव ।  
श्यामाकं तत्र भुञ्जीत त्रीन् मासान् नियतः शुचिः ॥ 58.11 ॥  
ततो माघसिते पक्षे तृतीयायां नराधिप ।  
सौवर्णां कारयेद् गौरीं रुद्रं चैकत्र बुद्धिमान् ॥ 58.12 ॥  
सलक्ष्मीकं हरिं चापि यथाशक्त्या प्रसन्नधीः ।  
ततस्तं ब्राह्मणे दद्यात् पात्रभूते विचक्षणे ॥ 58.13 ॥  
अन्नेन हीने वेदानां पारगे साधुवर्तिनि ।  
सदाचारेति वा दद्यादल्पवित्ते विशेषतः ॥ 58.14 ॥  
षड्भिः पात्रैरुपेतं तु ब्राह्मणाय निवेदयेत् ।  
एकं मधुमयं पात्रं द्वितीयं घृतपूरितम् ॥ 58.15 ॥  
तृतीयं तिलतैलस्य चतुर्थं गुडसंयुतम् ।  
पञ्चमं लवणैः पूर्णं षष्ठं गोक्षीरसंयुतम् ॥ 58.16 ॥  
एतानि दत्त्वा पात्राणि सप्तजन्मान्तरं भवेत् ।  
सुभगो दर्शनीयश्च नारी वा पुरुषोऽपि वा ॥ 58.17 ॥  
॥ इति श्रीवराहपुराणे भगवच्छास्त्रे अष्टपञ्चाशोऽध्यायः ॥ 58 ॥


अगस्त्य उवाच ।  
अथाविघ्नकरं राजन् कथयामि श्रृणुष्व मे ।  
येन सम्यक् कृतेनापि न विघ्नमुपजायते ॥ 59.1 ॥  
चतुर्थ्यां फाल्गुने मासि ग्रहीतव्यं व्रतं त्विदम् ।  
नक्ताहारेण राजेन्द्र तिलान्नं पारणं स्मृतम् ।  
तदेवाग्नौ तु होतव्यं ब्राह्मणाय च तद् भवेत् ॥ 59.2 ॥  
चातुर्मास्यं व्रतं चैतत् कृत्वा वै पञ्च मे तथा ।  
सौवर्णं गजवक्त्रं तु कृत्वा विप्राय दापयेत् ॥ 59.3 ॥  
पायसैः पञ्चभिः पात्रैरुपेतं तु तिलैस्तथा ।  
एवं कृत्वा व्रतं चैतत् सर्वविघ्नैर्विमुच्यते ॥ 59.4 ॥  
हयमेधस्य विघ्ने तु संजाते सगरः पुरा ।  
एतदेव चरित्वा तु हयमेधं समाप्तवान् ॥ 59.5 ॥  
तथा रुद्रेण देवेन त्रिपुरं निघ्नता पुरा ।  
एतदेव कृतं तस्मात् त्रिपुरं तेन पातितम् ।  
मया समुद्रं पिबता एतदेव कृतं व्रतम् ॥ 59.6 ॥  
अन्यैरपि महीपालैरेतदेव कृतं पुरा ।  
तपोऽर्थिभिर्ज्ञानकृतैर्निर्विघ्नार्थे परंतप ॥ 59.7 ॥  
शूराय धीराय गजाननाय  
लम्बोदरायैकदंष्ट्राय चैव ।  
एवं पूज्यस्तद्दिने तत् पुनश्च  
होमं कुर्याद् विघ्नविनाशहेतोः ॥ 59.8 ॥  
अनेन कृतमात्रेण सर्वविघ्नैर्विमुच्यते ।  
विनायकस्य कृपया कृतकृत्यो नरो भवेत् ॥ 59.9 ॥  
॥ इति श्रीवराहपुराणे भगवच्छास्त्रे नवपञ्चाशोऽध्यायः ॥ 59 ॥


अगस्त्य उवाच ।  
शान्तिव्रतं प्रवक्ष्यामि तव राजन् श्रृणुष्व तत् ।  
येन चीर्णेन शान्तिः स्यात् सर्वदा गृहमेधिनाम् ॥ 60.1 ॥  
पञ्चम्यां शुक्लपक्षस्य कार्त्तिके मासि सुव्रत ।  
आरभेद् वर्षमेकं तु भुञ्जीयादम्लवर्जितम् ॥ 60.2 ॥  
नक्तं देवं तु संपूज्य हरिं शेषोपरि स्थितम् ।  
अनन्तायेति पादौ तु वासुकायेति वै कटिम् ॥ 60.3 ॥  
तक्षकायेति जठरमुरः कर्कोटकाय च ।  
पद्माय कण्ठं संपूज्य महापद्माय दोर्युगम् ॥ 60.4 ॥  
शङ्खपालाय वक्त्रं तु कुटिलायेति वै शिरः ।  
एवं विष्णुगतं पूज्य पृथक्त्वेन च पूजयेत् ॥ 60.5 ॥  
क्षीरेण स्नपनं कुर्यात् तानुद्दिश्य हरेः पुनः ।  
तदग्रे होमयेत् क्षीरं तिलैः सह विचक्षणः ॥ 60.6 ॥  
एवं संवत्सरस्यान्ते कुर्याद् ब्राह्मणभोजनम् ।  
नागं तु काञ्चनं कुर्याद् ब्राह्मणाय निवेदयेत् ॥ 60.7 ॥  
एवं यः कुरुते भक्त्या व्रतमेतन्नराधिपः ।  
तस्य शान्तिर्भवेन्नित्यं नागानां न भयं तथा ॥ 60.8 ॥  
॥ इति श्रीवराहपुराणे भगवच्छास्त्रे षष्टितमोऽध्यायः ॥ 60 ॥


अगस्त्य उवाच ।  
कामव्रतं महाराज श्रृणु मे गदतोऽधुना ।  
येन कामाः समृद्ध्यन्ते मनसा चिन्तिता अपि ॥ 61.1 ॥  
षष्ठ्यां फलाशनो यस्तु वर्षमेकं व्रतं चरेत् ।  
पौषमाससिते पक्षे चतुर्थ्यां कृतभोजनः ॥ 61.2 ॥  
षष्ठ्यां तु पारयेद् धीमान् प्रथमं तु फलं नृप ।  
ततो भुञ्जीत यत्नेन वाग्यतः शुद्धमोदनम् ॥ 61.3 ॥  
ब्राह्मणैः सह राजेन्द्र अथवा केवलैः फलैः ।  
तमेकं दिवसं स्थित्वा सप्तम्यां पारयेन्नृप ॥ 61.4 ॥  
अग्निकार्यं तु कुर्वीत गुहरूपेण केशवम् ।  
पूजयित्वाभिधानेन वर्षमेकं व्रतं चरेत् ॥ 61.5 ॥  
षड्वक्त्र कार्त्तिक गुह सेनानी कृत्तिकासुत ।  
कुमार स्कन्द इत्येवं पूज्यो विष्णुः स्वनामभिः ॥ 61.6 ॥  
समाप्तौ तु व्रतस्यास्य कुर्याद् ब्राह्मणभोजनम् ।  
षण्मुखं सर्वसौवर्णं ब्राह्मणाय निवेदयेत् ॥ 61.7 ॥  
सर्वे कामाः समृद्ध्यन्तां मम देव कुमारक ।  
त्वत्प्रसादादिमं भक्त्या गृह्यतां विप्र माचिरम् ॥ 61.8 ॥  
अनेन दत्त्वा मन्त्रेण ब्राह्मणाय सयुग्मकम् ।  
ततः कामाः समृद्ध्यन्ते सर्वे वै इह जन्मनि ॥ 61.9 ॥  
अपुत्रो लभते पुत्रमधनो लभते धनम् ।  
भ्रष्टराज्यो लभेद् राज्यं नात्र कार्या विचारणा ॥ 61.10 ॥  
एतद् व्रतं पुरा चीर्णं नलेन नृपसत्तम ।  
ऋतुपर्णस्य विषये वसता व्रतचर्यया ॥ 61.11 ॥  
तथा राज्यच्युतैरन्यैर्बहुभिर्नृपसत्तमैः ।  
पौराणिकं व्रतं चैव सिद्ध्यर्थं नृपसत्तम ॥ 61.12 ॥  
॥ इति श्रीवराहपुराणे भगवच्छास्त्रे एकषष्टितमोऽध्यायः ॥ 61 ॥


अगस्त्य उवाच ।  
अथापरं महाराज व्रतमारोग्यसंज्ञितम् ।  
कथयामि परं पुण्यं सर्वपापप्रणाशनम् ॥ 62.1 ॥  
तस्यैव माघमासस्य सप्तम्यां समुपोषितः ।  
पूजयेद् भास्करं देवं विष्णुरूपं सनातनम् ॥ 62.2 ॥  
आदित्य भास्कर रवे भानो सूर्य दिवाकर ।  
प्रभाकरेति संपूज्य एवं संपूज्यते रविः ॥ 62.3 ॥  
षष्ठ्यां चैव कृताहारः सप्तम्यां भानुमर्चयेत् ।  
अष्टम्यां चैव भुञ्जीत एष एव विधिक्रमः ॥ 62.4 ॥  
अनेन वत्सरं पूर्णं विधिना योऽर्चयेद् रविम् ।  
तस्यारोग्यं धनं धान्यमिह जन्ममि जायते ।  
परत्र च शुभं स्थानं यद् गत्वा न निवर्तते ॥ 62.5 ॥  
सार्वभौमः पुरा राजा अनरण्यो महाबलः ।  
तेनायमर्चितो देवो व्रतेनानेन पार्थिव ।  
तस्य तुष्टो वरं देवः प्रादादारोग्यमुत्तमम् ॥ 62.6 ॥  
भद्राश्व उवाच ।  
किमसौ रोगवान् राजा येनारोग्यमवाप्तवान् ।  
सार्वभौमस्य च कथं ब्रह्मन् रोगस्य संभवः ॥ 62.7 ॥  
अगस्त्य उवाच ।  
स राजा सार्वभौमोऽभूद् यशस्वी च सुरूपवान् ।  
स कदाचिन्नृपश्रेष्ठो नृपश्रेष्ठ महाबलः ॥62.8 ॥  
गतवान् मानसं दिव्यं सरो देवगणान्वितम् ।  
तत्रापश्यद् बृहद् पद्मं सरोमध्यगतं सितम् ॥ 62.9 ॥  
तत्र चाङ्गुष्ठमात्रं तु स्थितं पुरुषसत्तमम् ।  
रक्तवासोभिराछन्नं द्विभुजं तिग्मतेजसम् ॥ 62.10 ॥  
तं दृष्ट्वा सारथिं प्राह पद्ममेतत् समानय ।  
इदं तु शिरसा बिभ्रत् सर्वलोकस्य सन्निधौ ।  
श्लाघनीयो भविष्यामि तस्मादाहर माचिरम् ॥ 62.11 ॥  
एवमुक्तस्तदा तेन सारथिः प्रविवेश ह ।  
ग्रहीतुमुपचक्राम तं पद्मं नृपसत्तम ॥ 62.12 ॥  
स्पृष्टमात्रे ततः पद्मे हुङ्कारः समजायत ।  
तेन शब्देन स त्रस्तः पपात च ममार च ॥ 62.13 ॥  
राजा च तत्क्षणात् तेन शब्देन समपद्यत ।  
कुष्ठी विगतवर्णश्च बलवीर्यविवर्जितः ॥ 62.14 ॥  
तथागतमथात्मानं दृष्ट्वा स पुरुषर्षभः ।  
तस्थौ तत्रैव शोकार्त्तः किमेतदिति चिन्तयन् ॥ 62.15 ॥  
तस्य चिन्तयतो धीमानाजगाम महातपाः ।  
वसिष्ठो ब्रह्मपुत्रोऽथ तं स पप्रच्छ पार्थिवम् ॥ 62.16 ॥  
कथं ते राजशार्दूल तव देहस्य शासनम् ।  
इदानीमेव किं कार्यं तन्ममाचक्ष्व पृच्छतः ॥ 62.17 ॥  
एवमुक्तस्ततो राजा वसिष्ठेन महात्मना ।  
सर्वं पद्मस्य वृत्तान्तं कथयामास स प्रभुः ॥ 62.18 ॥  
तं श्रुत्वा स मुनिस्तत्र साधु राजन्नथाब्रवीत् ।  
असाधुरथ वा तिष्ठ तस्मात् कुष्ठित्वमागतः ॥ 62.19 ॥  
एवमुक्तस्तदा राजा वेपमानः कृताञ्जलिः ।  
पप्रच्छ साध्वहं विप्र कथं वाऽसाध्वहं मुने ।  
कथं च कुष्ठं मे जातमेतन्मे वक्तुमर्हसि ॥ 62.20 ॥  
वसिष्ठ उवाच ।  
एतद् ब्रह्मोद्भवं नाम पद्मं त्रैलोक्यविश्रुतम् ।  
दृष्टमात्रेण चानेन दृष्टाः स्युः सर्वदेवताः ।  
एतस्मिन् दृश्यते चैतत् षण्मासं क्वापि पार्थिव ॥ 62.21 ॥  
एतस्मिन् दृष्टमात्रे तु यो जलं विशते नरः ।  
सर्वपापविनिर्मुक्तः परं निर्वाणमर्हति ॥ 62.22 ॥  
ब्रह्मणः प्रागवस्थाया मूर्तिरप्सु व्यवस्थिता ।  
एतां दृष्ट्वा जले मग्नः संसाराद् विप्रमुच्यते ॥ 62.23 ॥  
इमं च दृष्ट्वा ते सूतो जले मग्नो नरोत्तम ।  
प्रविष्टश्च पुनरिमं हर्तुमिच्छन्नराधिप ।  
प्राप्तवानसि दुर्बुद्धे कुष्ठित्वं पापपूरुष ॥ 62.24 ॥  
दृष्टमेतत् त्वया यस्मात् त्वं साध्विति ततः प्रभो ।  
मयोक्तो मोहमापन्नस्तेनासाधुरितीरितः ॥ 62.25 ॥  
ब्रह्मपुत्रो ह्यहं चेमं पश्यामि परमेश्वरम् ।  
अहन्यहनि चागच्छंस्तं पुनर्दृष्टवानसि ॥ 62.26 ॥  
देवा अपि वदन्त्येते पद्मं काञ्चनमुत्तमम् ।  
मानसे ब्रह्मपद्मं तु दृष्ट्वा चात्र गतं हरिम् ।  
प्राप्स्यामस्तत् परं ब्रह्म यद् गत्वा न पुनर्भवेत् ॥ 62.27 ॥  
इदं च कारणं चान्यत् कुष्ठस्य श्रृणु पार्थिव ।  
आदित्यः पद्मगर्भेऽस्मिन् स्वयमेव व्यवस्थितः ॥ 62.28 ॥  
तं दृष्ट्वा तत्त्वतो भावः परमात्मैष शाश्वतः ।  
धारयामि शिरस्येनं लोकमध्ये विभूषणम् ॥ 62.29 ॥  
एवं ते जल्पता पापमिदं देवेन दर्शितम् ।  
इदानीमिममेव त्वमाराधय महामते ॥ 62.30 ॥  
अगस्त्य उवाच ।  
एवमुक्त्वा वसिष्ठस्तु इममेव व्रतं तदा ।  
आदित्याराधनं दिव्यमारोग्याख्यं जगाद ह ॥ 62.31 ॥  
सोऽपि राजाऽकरोच्चेमं व्रतं भक्तिसमन्वितः ।  
सिद्धिं च परमां प्राप्तो विरोगश्चाभवत् क्षणात् ॥ 62.32 ॥  
॥ इति श्रीवराहपुराणे भगवच्छास्त्रे द्विषष्टितमोऽध्यायः ॥ 62 ॥


अगस्त्य उवाच ।  
अथापरं महाराज पुत्रप्राप्तिव्रतं शुभम् ।  
कथयामि समासेन तन्मे निगदतः श्रृणु ॥ 63.1 ॥  
मासे भाद्रपदे या तु कृष्णपक्षे नरेश्वर ।  
अष्टम्यामुपवासेन पुत्रप्राप्तिव्रतं हि तत् ॥ 63.2 ॥  
षष्ठ्यां चैव तु संकल्प्य सप्तम्यामर्चयेद् हरिम् ।  
देवक्युत्सङ्गगं देवं मातृभिः परिवेष्टितम् ॥ 63.3 ॥  
प्रभाते विमलेऽष्टम्यामर्चयेत् प्रयतो हरिम् ।  
प्राग्विधानेन गोविन्दमर्चयित्वा विधानतः ॥ 63.4 ॥  
ततो यवैः कृष्णतिलैः सघृतैर्होमयेद् दधि ।  
ब्राह्मणान् भोजयेद् भक्त्या यथाशक्त्या सदक्षिणान् ॥ 63.5 ॥  
ततः स्वयं तु भुञ्जीत प्रथमं बिल्वमुत्तमम् ।  
पश्चाद् यथेष्टं भुञ्जीत स्नेहैः सर्वरसैर्युतम् ॥ 63.6 ॥  
प्रतिमासमनेनैव विधिनोपोष्य मानवः ।  
कृष्णाष्टमीमपुत्रोऽपि लभेत् पुत्रं न संशयः ॥ 63.7 ॥  
श्रूयते च पुरा राजा शूरसेनः प्रतापवान् ।  
स ह्यपुत्रस्तपस्तेपे हिमवत्पर्वतोत्तमे ॥ 63.8 ॥  
तस्यैवं कुर्वतो देवो व्रतमेतज्जगाद ह ।  
सोऽप्येतत् कृतवान् राजा पुत्रं चैवोपलब्धवान् ॥ 63.9 ॥  
वसुदेवं महाभागमनेकक्रतुयाजिनम् ।  
तं लब्ध्वा सोऽपि राजर्षिः परं निर्वाणमापत्वान् ॥ 63.10 ॥  
एवं कृष्णाष्टमी राजन् मया ते परिकीर्तिता ।  
संवत्सरान्ते दातव्यं कृष्णयुग्मं द्विजातये ॥ 63.11 ॥  
एतत् पुत्रव्रतं नाम मया ते परिकीर्तितम् ।  
एतत् कृत्वा नरः पापैः सर्वैरेव प्रमुच्यते ॥ 63.12 ॥  
॥ इति श्रीवराहपुराणे भगवच्छास्त्रे त्रिषष्टितमोऽध्यायः ॥ 63 ॥


अगस्त्य उवाच ।  
अथापरं प्रवक्ष्यामि शौर्यव्रतमनुत्तमम् ।  
येन भीरोरपि महच्छौर्यं भवति तत्क्षणात् ॥ 64.1 ॥  
मासि चाश्वयुजे शुद्धां नवमीं समुपोषयेत् ।  
सप्तम्यां कृतसंकल्पः स्थित्वाऽष्टम्यां निरोदनः ॥ 64.2 ॥  
नवम्यां पारयेत् पिष्टं प्रथमं भक्तितो नृप ।  
ब्राह्मणान् भोजयेद् भक्त्या देवीं चैव तु पूजयेत् ।  
दुर्गां देवीं महाभागां महामायां महाप्रभाम् ॥ 64.3 ॥  
एवं संवत्सरं यावदुपोष्येति विधानतः ।  
व्रतान्ते भोजयेद् धीमान् यथाशक्त्या कुमारिकाः ॥ 64.4 ॥  
हेमवस्त्रादिभिस्तास्तु भूषयित्वा तु शक्तितः ।  
पश्चात् क्षमापयेत् तास्तु देवी मे प्रीयतामिति ॥ 64.5 ॥  
एवं कृते भ्रष्टराज्यो लभेद् राज्यं न संशयः ।  
अविद्यो लभते विद्यां भीतः शौर्यं च विदन्ति ॥ 64.6 ॥  
॥ इति श्रीवराहपुराणे भगवच्छास्त्रे चतुःषष्टितमोऽध्यायः ॥ 64 ॥


अगस्त्य उवाच ।  
सार्वभौमव्रतं चान्यत् कथयामि समासतः ।  
येन सम्यक्कृतेनाशु सार्वभौमो नृपो भवेत् ॥ 65.1 ॥  
कार्तिकस्य तु मासस्य दशमी शुक्लपक्षिका ।  
तस्यां नक्ताशनो नित्यं दिक्षु शुद्धबलिं हरेत् ॥ 65.2 ॥  
विचित्रैः कुसुमैर्भक्त्या पूजयित्वा द्विजोत्तमान् ।  
दिशां तु प्रार्थनां कुर्यान् मन्त्रेणानेन सुव्रतः ।  
सर्वा भवन्त्यः सिद्ध्यन्तु मम जन्मनि जन्मनि ॥ 65.3 ॥  
एवमुक्त्वा बलिं तासु दत्त्वा शुद्धेन चेतसा ।  
ततो रात्रौ तु भुञ्जीत दध्यन्नं तु सुसंस्कृतम् ॥ 65.4 ॥  
पूर्वं पश्चाद् यथेष्टं तु एवं संवत्सरं नृप ।  
यः करोति नरो नित्यं तस्य दिग्विजयो भवेत् ॥ 65.5 ॥  
एकादश्यां तु यत्नेन नरः कुर्याद् यथाविधि ।  
मार्गशीर्षे शुक्लपक्षादारभ्याब्दं विचक्षणः ।  
तद् व्रत धनदस्येष्टं कृतं वित्तं प्रयच्छति ॥ 65.6 ॥  
एकादश्यां निराहारो यो भुङ्क्ते द्वादशीदिने ।  
शुक्ले वाऽप्यथवा कृष्णे तद् व्रतं वैष्णवं महत् ॥ 65.7 ॥  
एवं चीर्ण सुघोराणि हन्ति पापानि रपार्थिव ।  
त्रयोदश्यां तु नक्तेन धर्मव्रतमथोच्यते ॥ 65.8 ॥  
शुक्लपक्षे फाल्गुनस्य तथारभ्य विचक्षणः ।  
रौद्रं व्रतं चतुर्दश्यां कृष्णपक्षे विशेषतः ।  
माघमासादथारभ्य पूर्णं संवत्सरं नृप ॥ 65.9 ॥  
इन्दुव्रतं पञ्चदश्यां शुक्लायां नक्तभोजनम् ।  
पितृव्रतममावास्यामिति राजन तथेरितम् ॥ 65.10 ॥  
दश पञ्च च वर्षाणि य एवं कुरुते नृप ।  
तिथिव्रतानि कस्तस्य फलं व्रतप्रमाणतः ॥ 65.11 ॥  
अश्वमेधसहस्त्राणि राजसूयशतानि च ।  
यष्टानि तेन राजेन्द्र कल्पोक्ताः क्रतवस्तथा ॥ 65.12 ॥  
एकमेव कृतं हन्ति व्रतं पापानि नित्यशः ।  
यः पुनः सर्वमेतद्धि कुर्यान्नरवरात्मज ।  
स शुद्धो विरजो लोकानाप्नोति सकलं नृप ॥ 65.13 ॥  
॥ इति श्रीवराहपुराणे भगवच्छास्त्रे पञ्चषष्टितमोऽध्यायः ॥ 65 ॥


भद्राश्व उवाच ।  
आश्चर्यं यदि ते किंचिद् विदितं दृष्टमेव वा ।  
तन्मे कथय धर्मज्ञ मम कौतूहलं महत् ॥ 66.1 ॥  
अगस्त्य उवाच ।  
आश्चर्यभूतो भगवानेष एव जनार्दनः ।  
तस्याश्चर्याणि दृष्टानि बहूनि विविधानि वै ॥ 66.2 ॥  
श्वेतद्वीपं गतः पूर्वं नारदः किल पार्थिव ।  
सोऽपश्यच्छङ्खचक्राब्जान् पुरुषांस्तिग्मतेजसः ॥ 66.3 ॥  
अयं विष्णुरयं विष्णुरेष विष्णुः सनातनः ।  
चिन्ताऽभूत्तस्यतान्दृष्ट्वा कोऽस्मिन्विष्णुरिति प्रभुः ॥ 66.4 ॥  
एवं चिन्तयतस्तस्य चिन्ता कृष्णं प्रति प्रभो ।  
आराधयामि च कथं शङ्खचक्रगदाधरम् ॥ 66.5 ॥  
येन वेद्मि परं तेषां देवो नारायणः प्रभुः ।  
एवं संचिन्त्य दध्यौ स तं देवं परमेश्वरम् ॥ 66.6 ॥  
दिव्यं वर्षसहस्त्रं तु साग्रं ब्रह्मसुतस्तदा ।  
ध्यायतस्तस्य देवोऽसौ परितोषं जगाम ह ॥ 66.7 ॥  
उवाच च प्रसन्नात्मा प्रत्यक्षत्वं गतः प्रभुः ।  
वरं ब्रह्मसुत ब्रूहि किं ते दद्मि महामुने ॥ 66.8 ॥  
नारद उवाच ।  
सहस्त्रमेकं वर्षाणां ध्यातस्त्वं भुवनेश्वर ।  
त्वत्प्राप्तिर्येन तद् ब्रूहि यदि तुष्टोऽसि मेऽच्युत ॥ 66.9 ॥  
देवदेव उवाच ।  
पौरुषं सूक्तमास्थाय ये यजन्ति द्विजास्तु माम् ।  
संहितामाद्यमास्थाय ते मां प्राप्स्यन्ति नारद ॥ 66.10 ॥  
अलाभे वेदशास्त्राणां पञ्चरात्रोदितेन ह ।  
मार्गेण मां प्रपश्यन्ते ते मां प्राप्स्यन्ति मानवाः ॥ 66.11 ॥  
ब्राह्मणक्षत्रियविशां पञ्चरात्रं विधीयते ।  
शूद्रादीनां न तच्छ्रोत्रपदवीमुपयास्यति ॥ 66.12 ॥  
एवं मयोक्तं विप्रेन्द्र पुराकल्पे पुरातनम् ।  
पञ्चरात्रं सहस्त्राणां यदि कश्चिद् ग्रहीष्यति ॥ 66.13 ॥  
कर्मक्षये च मां कश्चिद् यदि भक्तो भविष्यति ।  
तस्य चेदं पञ्चरात्रं नित्यं हृदि वसिष्यति ॥ 66.14 ॥  
इतरे राजसैर्भावैस्तामसैश्च समावृताः ।  
भविष्यन्ति द्विजश्रेष्ठ मच्छासनपराङ्मुखाः ॥ 66.15 ॥  
कृतं त्रेता द्वापरं च युगानि त्रीणि नारद ।  
सत्त्वस्थां मां समेष्यन्ति कलौ रजस्तमोऽधिकाः ॥ 66.16 ॥  
अन्यच्च ते वरं दद्मि श्रृणु नारद साम्प्रतम् ।  
यदिदं पञ्चरात्रं मे शास्त्रं परमदुर्लभम् ।  
तद्भवान् वेत्स्यते सर्वं मत्प्रसादान्न संशयः ॥ 66.17 ॥  
वेदेन पञ्चरात्रेण भक्त्या यज्ञेन च द्विज ।  
प्राप्योऽहं नान्यथा वत्स वर्षकोट्यायुतैरपि ॥ 66.18 ॥  
एवमुक्त्वा स भगवान् नारदं परमेश्वरः ।  
जगामादर्शनं सद्यो नारदोऽपि ययौ दिवम् ॥ 66.19 ॥  
॥ इति श्रीवराहपुराणे भगवच्छास्त्रे षट्षष्टितमोऽध्यायः ॥ 66 ॥


भद्राश्व उवाच ।  
भगवन् सितकृष्णे द्वे भिन्ने जगति केशवान् ।  
स्त्रियौ बभूवतुः के द्वे सितकृष्णा च का शुभा ॥ 67.1 ॥  
कश्चासौ पुरुषो ब्रह्मन् य एकः सप्तधा भवेत् ।  
कोऽसौ द्वादशधा विप्र द्विदेहः षट्शिराः शुभः ॥ 67.2 ॥  
दम्पत्यं च द्विजश्रेष्ठ कृतसूर्योदयादनम् ।  
कस्मादेतज्जगदिदं विततं द्विजसत्तम ॥ 67.3 ॥  
अगस्त्य उवाच ।  
सितकृष्णे स्त्रियौ ये ते ते भगिन्यौ प्रकीर्तिते ।  
सत्यासत्ये द्विवर्णा च नारी रात्रिरुदाहृता ॥ 67.4 ॥  
यः पुमान् सप्तधा जात एको भूत्वा नरेश्वर ।  
स समुद्रस्तु विज्ञेयः सप्तधैको व्यवस्थितः ॥ 67.5 ॥  
योऽसौ द्वादशधा राजन् द्विदेहः षट्शिराः प्रभुः ।  
संवत्सरः स विज्ञेयः शरीरे द्वे गती स्मृते ।  
ऋतवः षट् च वक्त्राणि एष संवत्सरः स्मृतः ॥ 67.6 ॥  
दम्पत्यं तदहोरात्रं सूर्याचन्द्रमसौ ततः ।  
ततो जगत् समुत्तस्थौ देवस्यास्य नृपोत्तम ॥ 67.7 ॥  
स विष्णुः परमो देवो विज्ञेयो नृपसत्तम ।  
न च वेदक्रियाहीनः पश्यते परमेश्वरम् ॥ 67.8 ॥  
॥ इति वराहपुराणे भगवच्छास्त्रे सप्तषष्टितमोऽध्यायः ॥ 67 ॥


भद्राश्व उवाच ।  
योऽसौ परापरो देवो विष्णुः सर्वगतो मुने ।  
चतुर्युगे त्वसौ कीदृग् विज्ञेयः परमेश्वरः ॥ 68.1 ॥  
युगे युगे क आचारो वर्णानां भविता मुने ।  
कथं च शुद्धिर्विप्राणामन्यस्त्रीसंकरैर्मुने ॥ 68.2 ॥  
अगस्त्य उवाच ।  
कृते युगे मही देवैर्भुज्यते वेदकर्मणा ।  
यजद्भिरसुरैस्त्रेतां तद्वद् देवैश्च सत्तम ॥ 68.3 ॥  
द्वापरे सत्त्वरजसी बहुले नृपसत्तम ।  
यावद् धर्मसुतो राजा भविष्यति महामते ॥ 68.4 ॥  
ततस्तमः प्रभविता कलिरूपो नरेश्वर ।  
तस्मिन् कलौ वर्त्तमाने स्वमार्गाच्च्यवते द्विजः ॥ 68.5 ॥  
राजानो वैश्यशूद्राश्च प्रायशो हीनजातयः ।  
भविष्यन्ति नृपश्रेष्ठ सत्यशौचविवर्जिताः ॥ 68.6 ॥  
अगम्यागमनं तत्र करिष्यन्ति द्विजातयः ।  
अनृतं च वदिष्यन्ति वेदमार्गबहिष्कृताः ।  
विवाहांश्च करिष्यन्ति सगोत्रानसमांस्तथा ॥ 68.7 ॥  
राजानो ब्राह्मणान् हिंस्युर्वित्तलोभान्विताः शठाः ।  
अन्त्यजा अपि वैश्यत्वं करिष्यन्ति पणे रताः ।  
अभिमानिनो भविष्यन्ति शूद्रजातिषु गर्विताः ॥ 68.8 ॥  
सर्वाशिनो भविष्यन्ति ब्राह्मणाः शौचवर्जिताः ।  
सुरा पेयमिति प्राहुः सत्यशौचविवर्जिताः ॥ 68.9 ॥  
ततो विनश्यते लोको वर्णधर्मश्च नश्यते ॥ 68.10 ॥  
भद्राश्व उवाच ।  
अगम्यागमनं कृत्वा ब्राह्मणः क्षत्रियोऽपि वा ।  
शूद्रोऽपि शुद्ध्यते केन किं वाऽगम्यं तु शंस मे ॥ 68.11 ॥  
अगस्त्य उवाच ।  
चातुर्गामी भवेद् विप्रस् त्रिगामी क्षत्रियो भवेत् ।  
द्विगामी तु भवेद् वैश्यः शूद्र एकगमः स्मृतः ॥ 68.12 ॥  
अगम्यां ब्राह्मणीं प्राहुः क्षत्रियस्य नरेश्वर ।  
क्षत्राणीं चैव वैश्यस्य वैश्यां शूद्रस्य पार्थिव ।  
अधमस्योत्तमा नारी अगम्या मनुरब्रवीत् ॥ 68.13 ॥  
माता मातृष्वसा श्वश्रूर्भातृपत्नी च पार्थिव ।  
स्नुषा च दुहिता चैव मित्रपत्नी स्वगोत्रजा ॥ 68.14 ॥  
राजजायाऽऽत्मजा चैव अगम्या मुख्यतः स्त्रियः ।  
रजकादिषु चान्याश्च स्त्रियोऽगम्याः प्रकीर्तिताः ।  
अगम्यागमनं चैतत् कृतं पापाय जायते ॥ 68.15 ॥  
वियोनिगमनायाशु ब्राह्मणाय भवत्यलम् ।  
शेषस्य शुद्धिरेषैव प्राणायामशतं भवेत् ॥ 68.16 ॥  
बहुनाऽपि हि कालेन यत् पापं समुपार्जितम् ।  
वर्णसंकरसंगत्या ब्राह्मणेन नरर्षभ ॥ 68.17 ॥  
दशप्रणवगायत्रीं प्राणायामशतैस्त्रिभिः ।  
मुच्यते ब्रह्महत्यायाः किं पुनः शेषपातकैः ॥ 68.18 ॥  
अथवा पररूपं यो वेद ब्राह्मणपुंगवः ।  
वेदाध्यायी पापशतैः कृतैरपि न लिप्यते ॥ 68.19 ॥  
स्मरन् विष्णुं पठन् वेदं ददद् दानं यजन् हरिम् ।  
ब्राह्मणः शुद्ध एवास्ते विरुद्धमपि तारयेत् ॥ 68.20 ॥  
एतत् ते सर्वमाख्यातं यत् पृष्टोऽहं त्वया नृप ।  
मन्वादिर्भिर्विस्तरशः कथ्यते येन पार्थिव ।  
समासतस्तेन मया कथितं ते नृपोत्तम ॥ 68.21 ॥  
॥ इति श्रीवराहपुराणे भगवच्छास्त्रेऽष्टषष्टितमोऽध्यायः ॥ 68 ॥


भद्राश्व उवाच ।  
भगवन् त्वच्छरीरे तु यद् वृत्तं द्विजसत्तम ।  
चिरजीवी भवांस्तन्मे वक्तुमर्हसि सत्तम ॥ 69.1 ॥  
अगस्त्य उवाच ।  
मच्छरीरमिदं राजन् बहुकौतूहलान्वितम् ।  
अनेककल्पसंस्थायि वेदविद्याविशोधितम् ॥ 69.2 ॥  
अटन् महीमहं सर्वां गतवानस्मि पार्थिव ।  
इलावृतं महावर्षं मेरोः पार्श्वे व्यवस्थितम् ॥ 69.3 ॥  
तत्र रम्यं सरो दृष्टं तस्य तीरे महाकुटी ।  
तत्रोपवासशिथिलं दृष्टवानस्मि तापसम् ।  
अस्थिचर्मावशेषं तु चीरवल्कलधारिणम् ॥ 69.4 ॥  
तं दृष्टृवाऽहं नृपश्रेष्ठ क एष नृपसत्तम ।  
विश्वास्य प्रतिपत्त्यर्थं विधेयं मे नरोत्तम ॥ 69.5 ॥  
एवं चित्तयतो मह्यं स मां प्राह महामुनिः ।  
स्थीयतां स्थीयतां ब्रह्मन्नातिथ्यं करवाणि ते ॥ 69.6 ॥  
एतच्छ्रुत्वा वचस्तस्य प्रविष्टोऽहं कुटीं तु ताम् ।  
तावत् पश्याम्यहं विप्रं ज्वलन्तमिव तेजसा ॥ 69.7 ॥  
भूमौ स्थितं तु मां दृष्ट्वा हुङ्कारमकरोद् द्विजः ।  
तद्धुङ्कारात् तु पातालं भित्त्वा पञ्च हि कन्यकाः ॥ 69.8 ॥  
निर्ययुः काञ्चनं पीठमेका तासां प्रगृह्य वै ।  
सा मां प्रादात् तदाऽन्याऽदात् सलिलं करसंस्थितम् ॥ 69.9 ॥  
गृहीत्वाऽन्या तु मे पादौ क्षालितुं चोपचक्रमे ।  
अन्ये द्वे व्यजने गृह्य मत्पक्षाभ्यां व्यवस्थिते ॥ 69.10 ॥  
ततो हुङ्कारमकरोत् पुनरेव महातपाः ।  
तच्छब्दादन्तरं हैमद्रोणीं योजनविस्तृताम् ।  
गृह्याजगाम मकरोत्प्लवं सरसि पार्थिव ॥ 69.11 ॥  
तस्यां तु कन्याः शतशो हेमकुम्भकराः शुभाः ।  
आययुस्तमथो दृष्ट्वा स मुनिः प्राह मां नृप ॥ 69.12 ॥  
स्नानार्थं कल्पितं ब्रह्मन्निदं ते सर्वमेव तु ।  
द्रोणीं प्रविश्य चेमां त्वं स्नातुमर्हसि सत्तम ॥ 69.13 ॥  
ततोऽहं तस्य वचनात् तस्यां द्रोण्यां नराधिप ।  
विशामि तावत् सरसि सा द्रोणी प्रत्यमज्जत ॥ 69.14 ॥  
द्रोण्यां जले निमग्नोऽहम् इति मत्वा नरेश्वर ।  
उन्मग्नोऽहं ततो लोकमपूर्वं दृष्टवांस्ततः ॥ 69.15 ॥  
सुहर्म्यकक्ष्यायतनं विशालं  
रथ्यापथं शुद्धजनानुकीर्णम् ।  
नीत्युत्तमैः सेवितमात्मविद्भि -  
र्नृभिः पुराणैर्नयमार्गसंस्थैः ॥ 69.16 ॥  
संसारचर्यापरिघाभिरुग्रं  
गम्भीरपातालतलस्थमाद्यम् ।  
सितैर्नृभिः पाशवराग्रहस्तैः  
द्विपाश्वसंघैर्विविधैरुपेतम् ॥ 69.17 ॥  
विचित्रपद्मोत्पलसंवृतानि  
सरांसि नानाविहगाकुलानि ।  
अम्भोजपत्रस्थितभृङ्गनादै-  
रुद्गीतवन्तीव लयैरनैकैः ।  
कैलासश्रृङ्गप्रतिमानि तीरे -  
ष्वनेकरत्नोत्पलसंचितानि ।  
गृहाणि धन्याध्युषितानि नीचै -  
रुपासितानि द्विजदेवविप्रैः ॥ 69.18 ॥  
कैलासश्रृङ्गप्रतिमानि तीरे -  
ष्वनेकरत्नोत्पलसंचितानि ।  
गृहाणि धन्याध्युषितानि नीचै -  
रुपासितानि द्विजदेवविप्रैः ॥ 69.19 ॥  
पद्मानि भृङ्गावनतानि चेलु -  
स्तेषां पुनर्गुरुभारादजस्त्रम् ।  
जलेषु येषां सुस्वरास्यो द्विजाति-  
र्वेदोदितानाह विचित्रमन्त्रान् ॥ 69.20 ॥  
सिताब्जमालार्चितगात्रवन्ति  
वासोत्तरीयाणि खगप्रवारैः ।  
सरांस्यनेकानि तथा द्विजास्तु  
पठन्ति यज्ञार्थविधिं पुराणम् ॥ 69.21 ॥  
भ्रमन्नहं तेषु सरःस्वपश्यं  
वृन्दान्यनेकानि सुराङ्गनानाम् ।  
विद्याधराणां च तथैव कन्याः  
स्नानाय तं देशमुपागताश्च ॥ 69.22 ॥  
ततः कदाचिद् भ्रमता नृपोत्तम  
प्रदृष्टमन्यत्सुसरः सुतोयम् ।  
प्राग् दृष्टमेकं तु तथैव तीरे  
कुटीं प्रपश्यामि यथा पुराऽहम् ॥ 69.23 ॥  
यावत् कुटीं तां प्रविशामि राजन्  
तपस्विनं तं स्थितमेकदेशे ।  
दृष्ट्वाभिगम्याभिवदामि यावत्  
स्मयन्नुवाचाप्रतिमप्रभावः ॥ 69.24 ॥  
तापस उवाच ।  
किं मां विप्र न जानीषे प्राग्दृष्टमपि सत्तम ।  
येन त्वं मूढवल्लोकमिममप्यनुपश्यसि ॥ 69.25 ॥  
दृष्टं मत्कमिदं देवैर्भुवनं यन्न दृश्यते ।  
त्वत्प्रियार्थं मया लोको दर्शितः स द्विजोत्तम ॥ 69.26 ॥  
संपदं पश्य लोकस्य मदीयस्य महामुने ।  
दधिक्षीरवहा नद्यस्तथा सर्पिर्मयान् ह्रदान् ॥ 69.27 ॥  
गृहाणां हेमरत्नानां स्तम्भान् हेममयान् गृहे ।  
रत्नोत्पलचितां भूमिं पद्मरागसमप्रभाम् ।  
पारिजातप्रसूनाढ्यां सेवितां यक्षकिन्नरैः ॥ 69.28 ॥  
एवमुक्तस्तदा तेन तापसेन नराधिप ।  
विस्मयापन्नहृदयस्तमेवाहं तु पृष्टवान् ॥ 69.29 ॥  
भगवंस्तव लोकोऽयं सर्वलोकवरोत्तमः ।  
सर्वलोका मया दृष्टा ब्रह्मशक्रादिसंस्थिताः ॥ 69.30 ॥  
अयं त्वपूर्वो लोको मे प्रतिभाति तपोधन ।  
संपदैश्वर्यतेजोभिर्हर्म्यरत्नचयैस्तथा ॥ 69.31 ॥  
सरोभिः सूदकैः पुण्यैर्जलजैश्च विशेषतः ।  
अत्यद्भुतमिदं लोकं दृष्टवानस्मि ते मुने ॥ 69.32 ॥  
इत्थंभूतं कथं लोको भवांश्चेत्थं व्यवस्थितः ।  
कथयस्वैतस्य हेतुं मे कश्च त्वं मुनिपुंगव ॥ 69.33 ॥  
कथमिलावृते वर्षे सरस्तीरे महामुने ।  
दृष्टवानस्मि सोऽहं त्वं सरस्तत् सा कुटी मुने ।  
हेमहर्म्याकुले लोके किं वा स्थानं तु ते कुटिः ॥ 69.34 ॥  
एवमुक्तः स भगवात् मयाऽसौ मुनिपुंगवः ।  
प्राह मह्यं यथावृत्तं यत् तु राजेन्द्र तच्छृणु ॥ 69.35 ॥  
तापस उवाच ।  
अहं नारायणो देवो जलरूपी सनातनः ।  
येन व्याप्तमिदं विश्वं त्रैलोक्यं सचराचरम् ॥ 69.36 ॥  
या सा त्वाप्याकृतिस्तस्य देवस्य परमेष्ठिनः ।  
सोऽहं वरुण इत्युक्तः स्वयं नारायणः परः ॥ 69.37 ॥  
त्वया च सप्त जन्मानि अहमाराधितः पुरा ।  
तेन त्रैलोक्यनाशेऽपि त्वमेकस्त्वभिलक्षितः ॥ 69.38 ॥  
एवमुक्तस्तदा तेन निद्रामीलितलोचनः ।  
पतितोऽहं धरापृष्ठे तत्क्षणात् पुनरुत्थितः ॥ 69.39 ॥  
यावत्पश्याम्यहं राजन् तमृषिं तच्च वै पुरम् ।  
तावन्मेरुगिरेर्मूर्ध्निं पश्याम्यात्मानमात्मना ॥ 69.40 ॥  
समुद्रान् सप्त पश्यामि तथैव कुलपर्वतान् ।  
सप्तद्वीपवतीं पृथ्वीं दृष्टवानस्मि पार्थिव ॥ 69.41 ॥  
अद्यापि तं लोकवरं ध्यायंस्तिष्ठामि सुव्रत ।  
कदा प्राप्स्येऽथ तं लोकमिति चिन्तापरोऽभवम् ॥ 69.42 ॥  
एवं ते कौतुकं राजन् कथितं परमेष्ठिनः ।  
यद् वृत्तं मम देहे तु किमन्यच्छ्रोतुमिच्छसि ॥ 69.43 ॥  
॥ इति श्रीवराहपुराणे भगवच्छास्त्रे एकोनसप्ततितमोऽध्यायः ॥ 69 ॥


भद्राश्व उवाच ।  
भगवन् किं कृतं लोकं त्वया तमनुपश्यता ।  
व्रतं तपो वा धर्मो वा प्राप्त्यर्थं तस्य वै मुने ॥ 70.1 ॥  
अनाराध्य हरिं भक्त्या को लोकान् कामयेद् बुधः ।  
आराधिते हरौ लोकाः सर्वे करतलेऽभवन् ॥ 70.2 ॥  
एवं संचिन्त्य राजेन्द्र मया विष्णुः सनातनः ।  
आराधितो वर्षशतं क्रतुभिर्भूरिदक्षिणैः ॥ 70.3 ॥  
ततः कदाचिद् बहुना कालेन नृपनन्दन ।  
यजतो मम देवेशं यज्ञमूर्तिं जनार्दनम् ।  
आहूता आगता देवाः सममेव सवासवाः ॥ 70.4 ॥  
स्वे स्वे स्थाने स्थिता आसन् यावद् देवाः सवासवाः ।  
तावत् तत्रैव भगवानागतो वृषभध्वजः ॥ 70.5 ॥  
महादेवो विरूपाक्षस्त्र्यम्बको नीललोहितः ।  
सोऽपि रौद्रे स्थितः स्थाने बभूव परमेश्वरः ॥ 70.6 ॥  
तान् सर्वानागतान् दृष्ट्वा देवानृषिमहोरगान् ।  
सनत्कुमारो भगवानाजगामाब्जसंभवः ॥ 70.7 ॥  
त्रसरेणुप्रमाणेन विमाने सूर्यसन्निभे ।  
अवस्थितो महायोगी भूतभव्यभविष्यवित् ॥ 70.8 ॥  
आगम्य शिरसा रुद्रं स ववन्दे महामुनिः ।  
मया प्रणमितस्तस्थौ समीपे शूलपाणिनः ॥ 70.9 ॥  
तानहं संस्थितान् देवान् नारदादीनृषींस्तथा ।  
सनत्कुमाररुद्रौ च दृष्ट्वा मे मनसि स्थितम् ॥ 70.10 ॥  
क एषां भवते याज्यो वरिष्ठश्च नृपोत्तम ।  
केन तुष्टेन तुष्टाः स्युः सर्व एते सरुद्रकाः ॥ 70.11 ॥  
एवं कृत्वा स्थिते राजन् रुद्रः पृष्टो मयाऽनघ ।  
एवमर्थं क इज्योऽत्र युष्माकं सुरसत्तमाः ॥ 70.12 ॥  
एवमुक्ते तदोवाच रुद्रो मां सुरसन्निधौ ॥ 70.13 ॥  
रुद्र उवाच ।  
श्रृण्वन्तु बिबुधाः सर्वे तथा देवर्षयोऽमलाः ।  
ब्रह्मर्षयश्च विख्याता सर्वे श्रृण्वन्तु मे वचः ।  
त्वं चागस्त्य महाबुद्धे श्रृणु मे गदतो वचः ॥ 70.14 ॥  
यो यज्ञैरीड्यते देवो यस्मात् सर्वमिदं जगत् ।  
उत्पन्नं सर्वदा यस्मिंल्लीनं भवति सामरम् ॥ 70.15 ॥  
नारायणः परो देवः सत्त्वरूपो जनार्दनः ।  
त्रिधात्मानं स भगवान् ससर्ज परमेश्वरः ॥ 70.16 ॥  
रजस्तमोभ्यां युक्तोऽभूद् रजः सत्त्वाधिकं विभुः ।  
ससर्ज नाभिकमले ब्रह्माणं कमलासनम् ॥ 70.17 ॥  
रजसा तमसा युक्तः सोऽपि मां त्वसृजत् प्रभुः ।  
यत्सत्त्वं स हरिर्देवो यो हरिस्तत्परं पदम् ॥ 70.18 ॥  
ये सत्त्वरजसी सोऽपि ब्रह्मा कमलसंभवः ।  
यो ब्रह्मा सैव देवस्तु यो देवः सः चतुर्मुखः ।  
यद्रजस्तमसोपेतं सोऽहं नास्त्यत्र संशयः ॥ 70.19 ॥  
सत्त्वं रजस्तमश्चैव त्रितयं चैतदुच्यते ।  
सत्त्वेन मुच्यते जन्तुः सत्त्वं नारायणात्मकम् ॥ 70.20 ॥  
रजसा सत्त्वयुक्तेन भवेत् सृष्टी रजोऽधिका ।  
तच्च पैतामहं वृत्तं सर्वशास्त्रेषु पठ्यते ॥ 70.21 ॥  
यद्वेदबाह्यं कर्म स्याच्छास्त्रमुद्दिश्य सेव्यते ।  
तद्रौद्रमिति विख्यातं कनिष्ठं गदितं नृणाम् ॥ 70.22 ॥  
यद्धीनं रजसा कर्म केवलं तामसं तु यत् ।  
तद् दुर्गतिपरं नॄणामिह लोके परत्र च ॥ 70.23 ॥  
सत्त्वेन मुच्यते जन्तुः सत्त्वं नारायणात्मकम् ।  
नारायणश्च भगवान् यज्ञरूपी विभाव्यते ॥ 70.24 ॥  
कृते नारायणः शुद्धः सूक्ष्ममूर्तिरुपास्यते ।  
त्रेतायां यज्ञरूपेण पञ्चरात्रैस्तु द्वापरे ॥ 70.25 ॥  
कलौ मत्कृतमार्गेण बहुरूपेण तामसैः ।  
इज्यते द्वेषबुद्ध्या स परमात्मा जनार्दनः ॥ 70.26 ॥  
न तस्मात् परतो देवो भविता न भविष्यति ।  
यो विष्णुः स स्वयं ब्रह्मा यो ब्रह्मा सोऽहमेव च ॥ 70.27 ॥  
वेदत्रयेऽपि यज्ञेऽस्मिन् याज्यं वेदेषु निश्चयः ।  
यो भेदं कुरुतेऽस्माकं त्रयाणां द्विजसत्तम ।  
स पापकारी दुष्टात्मा दुर्गतिं गतिमाप्नुयात् ॥ 70.28 ॥  
इदं च श्रृणु मेऽगस्त्य गदतः प्राक्तनं तथा ।  
यथा कलौ हरेर्भक्तिं न कुर्वन्तीह मानवाः ॥ 70.29 ॥  
भूर्लोकवासिनः सर्वे पुरा यष्ट्वा जनार्दनम् ।  
भुवर्लोकं प्रपद्यन्ते तत्रस्था अपि केशवम् ।  
आराध्य स्वर्गतिं यान्ति क्रमान्मुक्तिं व्रजन्ति च ॥ 70.30 ॥  
एवं मुक्तिपदे व्याप्ते सर्वलोकैस्तथैव च ।  
मुक्तिभाजस्ततो देवास्तं दध्युः प्रयता हरिम् ॥ 70.31 ॥  
सोऽपि सर्वगतत्वाच्च प्रादुर्भूतः सनातनः ।  
उवाच ब्रूत किं कार्यं सर्वयोगिवराः सुराः ॥ 70.32 ॥  
ते तं प्रणम्य देवेशमूचुश्च परमेश्वरम् ।  
देवदेव जनः सर्वो मुक्तिमार्गे व्यवस्थितः ।  
कथं सृष्टिः प्रभविता नरकेषु च को वसेत् ॥ 70.33 ॥  
एवमुक्तस्ततो देवैस्तानुवाच जनार्दनः ।  
युगानि त्रीणि बहवो मामुपेष्यन्ति मानवाः ॥ 70.34 ॥  
अन्त्ये युगे प्रविरला भविष्यन्ति मदाश्रयाः ।  
एष मोहं सृजाम्याशु यो जनं मोहयिष्यति ॥ 70.35 ॥  
त्वं च रुद्र महाबाहो मोहशास्त्राणि कारय ।  
अल्पायासं दर्शयित्वा फलं दीर्घं प्रदर्शय ॥ 70.36 ॥  
कुहकं चेन्द्रजालानि विरुद्धाचरणानि च ।  
दर्शयित्वा जनं सर्वं मोहयाशु महेश्वर ॥ 70.37 ॥  
एवमुक्त्वा तदा तेन देवेन परमेष्ठिना ।  
आत्मा तु गोपितः सद्यः प्रकाश्योऽहं कृतस्तदा ॥ 70.38 ॥  
तस्मादारभ्य कालं तु मत्प्रणीतेषु सत्तम ।  
शास्त्रेष्वभिरतो लोको बाहुल्येन भवेदतः ॥ 70.39 ॥  
वेदानुवर्त्तिनं मार्गं देवं नारायणं तथा ।  
एकीभावेन पश्यन्तो मुक्तिभाजो भवन्ति ते ॥ 70.40 ॥  
मां विष्णोर्व्यतिरिक्तं ये ब्रह्माणं च द्विजोत्तम ।  
भजन्ते पापकर्माणस्ते यान्ति नरकं नराः ॥ 70.41 ॥  
ये वेदमार्गनिर्मुक्तास्तेषां मोहार्थमेव च ।  
नयसिद्धान्तसंज्ञाभिर्मया शास्त्रं तु दर्शितम् ॥ 70.42 ॥  
पाशोऽयं पशुभावस्तु स यदा पतितो भवेत् ।  
तदा पाशुपतं शास्त्रं जायते वेदसंज्ञितम् ॥ 70.43 ॥  
वेदमूर्तिरहं विप्र नान्यशास्त्रार्थवादिभिः ।  
ज्ञायते मत्स्वरूपं तु मुक्त्वा वेदमनादिमत् ।  
वेदवेद्योऽस्मि विप्रर्षे ब्राह्मणैश्च विशेषतः ॥ 70.44 ॥  
युगानि त्रीण्यहं विप्र ब्रह्मा विष्णुस्तथैव च ।  
त्रयोऽपि सत्त्वादिगुणास्त्रयो वेदास्त्रयोऽग्नयः ॥ 70.45 ॥  
त्रयो लोकास्त्रयः संध्यास्त्रयो वर्णास्तथैव च ।  
सवनानि तु तावन्ति त्रिधा बद्धमिदं जगत् ॥ 70.46 ॥  
य एवं वेत्ति विप्रर्षे परं नारायणं तथा ।  
अपरं पद्मयोनिं तु ब्रह्माणं त्वपरं तु माम् ।  
गुणतो मुख्यतस्त्वेक एवाहं मोह इत्युत ॥ 70.47 ॥  
॥ इति श्रीवराहपुराणे भगवच्छास्त्रे सप्ततितमोऽध्यायः ॥ 70 ॥


अगस्त्य उवाच ।  
एवमुक्तस्ततो देवा ऋषयश्च पिनाकिना ।  
अहं च नृपते तस्य देवस्य प्रणतोऽभवम् ॥ 71.1 ॥  
प्रणम्य शिरसा देवं यावत् पश्यामहे नृप ।  
तावत् तस्यैव रुद्रस्य देहस्थं कमलासनम् ॥ 71.2 ॥  
नारायणं च हृदये त्रसरेणुसुसूक्ष्मकम् ।  
ज्वलद्भास्करवर्णाभं पश्याम भवदेहतः ॥ 71.3 ॥  
तं दृष्ट्वा विस्मिताः सर्वे याजका ऋषयो मम ।  
जयशब्दरवांश्चक्रुः सामऋग्यजुषां स्वनम् ॥ 71.4 ॥  
कृत्वोचुस्ते तदा देवं किमिदं परमेश्वर ।  
एकस्यामेव मूर्तौ ते लक्ष्यन्ते च त्रिमूर्त्तयः ॥ 71.5 ॥  
रुद्र उवाच ।  
यज्ञेऽस्मिन् यद्धुतं हव्यं मामुद्दिश्य महर्षयः ।  
ते त्रयोऽपि वयं भागं गृह्णीमः कविसत्तमाः ॥ 71.6 ॥  
नास्माकं विविधो भावो वर्तते मुनिसत्तमाः ।  
सम्यग्दृशः प्रपश्यन्ति विपरीतेष्वनेकशः ॥ 71.7 ॥  
एवमुक्ते तु रुद्रेण सर्वे ते मुनयो नृप ।  
पप्रच्छुः शंकरं देवं मोहशास्त्रप्रयोजनम् ॥ 71.8 ॥  
ऋषय ऊचुः ।  
मोहनार्थं तु लोकानां त्वया शास्त्रं पृथक् कृतम् ।  
तत् त्वया हेतुना केन कृतं देव वदस्व नः ॥ 71.9 ॥  
रुद्र उवाच ।  
अस्ति भारतवर्षेण वनं दण्डकसंज्ञितम् ।  
तत्र तीव्रं तपो घोरं गौतमो नाम वै द्विजः ॥ 71.10 ॥  
चकार तस्य ब्रह्मा तु परितोषं गतः प्रभुः ।  
उवाच तं मुनिं ब्रह्मा वरं ब्रूहि तपोधन ॥ 71.11 ॥  
एवमुक्तस्तदा तेन ब्रह्मणा लोककर्तृणा ।  
उवाच सद्यः पङ्क्तिं मे धान्यानां देहि पद्मज ॥ 71.12 ॥  
एवमुक्तो ददौ तस्य तमेवार्थं पितामहः ।  
लब्ध्वा तु तं वरं विप्रः शतश्रृङ्गे महाश्रमम् ॥ 71.13 ॥  
चकार तस्योषसि च पाकान्ते शालयो द्विजाः ।  
लूयन्ते तेन मुनिना मध्याह्ने पच्यते तथा ।  
सर्वातिथ्यमसौ विप्रो ब्राह्मणेभ्यो ददात्यलम् ॥ 71.14 ॥  
कस्यचित् त्वथ कालस्य महति द्वादशाब्दिका ।  
अनावृष्टिर्द्विजवरा अभवल्लोमहर्षिणी ॥ 71.15 ॥  
तां दृष्ट्वा मुनयः सर्वे अनावृष्टिं वनेचराः ।  
क्षुधया पीड्यमामास्तु प्रययुर्गौतमं तदा ॥ 71.16 ॥  
अथ तानागतान् दृष्ट्वा गौतमः शिरसा नतः ।  
उवाच स्थीयतां मह्यं गृहे मुनिवरात्मजाः ॥ 71.17 ॥  
एवमुक्तास्तु ते तेन तस्थुर्विविधभोजनम् ।  
भुञ्जमाना अनावृष्टिर्यावत् सा निवृताऽभवत् ॥ 71.18 ॥  
निवृत्तायां तु वै तस्यामनावृष्ट्यां तु ते द्विजाः ।  
तीर्थयात्रानिमित्तं तु प्रयातुं मनसोऽभवन् ॥ 71.19 ॥  
तत्र शाण्डिल्यनामानं तापसं मुनिसत्तमम् ।  
प्रत्युवाचेति संचिन्त्य मीरीचः परमो मुनिः ॥ 71.20 ॥  
मारीच उवाच ।  
शाण्डिल्य शोभनं वक्ष्ये पिता ते गौतमो मुनिः ।  
तमनुक्त्वा न गच्छामस्तपश्चर्तुं तपोवनम् ॥ 71.21 ॥  
एवमुक्तेऽथ जहसुः सर्वे ते मुनयस्तदा ।  
किमस्माभिः स्वको देहो विक्रीतोऽस्यान्नभक्षणात् ॥ 71.22 ॥  
एवमुक्त्वा पुनश्चोचुः सोपाधिगमनं प्रति ।  
कृत्वा मायामयीं गां तु तच्छालौ ते व्यसर्जयन् ॥ 71.23 ॥  
तां चरन्तीं ततो दृष्ट्वा शालौ गां गौतमो मुनिः ।  
गृहीत्वा सलिलं पाणौ याहि रुद्रेत्यभाषत ।  
ततो मायामयी सा गौः पपात जलबिन्दुभिः ॥ 71.24 ॥  
निहतां तां ततो दृष्ट्वा मुनीन् जिगमिषूंस्तथा ।  
उवाच गौतमो धीमांस्तान् मुनीन् प्रणतः स्थितः ॥ 71.25 ॥  
किमर्थं गम्यते विप्राः साधु शंसत माचिरम् ।  
मां विहाय सदा भक्तं प्रणतं च विशेषतः ॥ 71.26 ॥  
ऋषय ऊचुः ।  
गोवध्येयमिह ब्रह्मन् यावत् तव शरीरगा ।  
तावदन्नं न भुञ्जामो भवतोऽन्नं महामुने ॥ 71.27 ॥  
एवमुक्तो गौतमोऽथ तान् मुनीन् प्राह धर्मवित् ।  
प्रायश्चित्तं गोवध्याया दीयतां मे तपोधनाः ॥ 71.28 ॥  
इयं गौरमृता ब्रह्मन् मूर्च्छितेव व्यवस्थिता ।  
गङ्गाजलप्लुता चेयमुत्थास्यति न संशयः ॥ 71.29 ॥  
प्रायश्चित्तं मृतायाः स्यादमृतायाः कृतं त्विदम् ।  
व्रतं वा मा कृथाः कोपमित्युक्त्वा प्रययुस्तु ते ॥ 71.30 ॥  
गतैस्तैर्गौतमो धीमान् हिमवन्तं महागिरिम् ।  
मामाराधयिषुः प्रायात् तप्तुं चाशु महत् तपः ॥ 71.31 ॥  
शतमेकं तु वर्षाणामहमाराधितोऽभवम् ।  
तुष्टेन च मया प्रोक्तो वरं वरय सुव्रत ॥ 71.32 ॥  
सोऽब्रवीन्मां जकटासंस्थां देहि गङ्गां तपस्विनीम् ।  
मया सार्धं प्रयात्वेषा पुण्या भागीरथी नदी ॥ 71.33 ॥  
एवमुक्ते जटाखण्डमेकं स प्रददौ शिवः ।  
तां गृह्य गतवान् सोऽपि यत्रास्ते सा तु गौर्मृता ॥ 71.34 ॥  
तज्जलप्लाविता सा गौर्गता चोत्थाय भामिनी ।  
नदी च महती जाता पुण्यतोया शुचिह्रदा ॥ 71.35 ॥  
तं दृष्ट्वा महदाश्चर्यं तत्र सप्तर्षयोऽमलाः ।  
आजग्मुः खे विमानस्थाः साधुः साध्विति वादिनः ॥ 71.36 ॥  
साधु गौतम साधूनां कोन्योऽस्ति सदृशस्तव ।  
यदेवं जाह्नवीं देवीं दण्डके चावतारयत् ॥ 71.37 ॥  
एवमुक्तस्तदा तैस्तु गौतमः किमिदं त्विति ।  
गोवध्याकारणं मह्यं तावत् पश्यति गौतमः ॥ 71.38 ॥  
ऋषीणां मायया सर्वमिदं जातं विचिन्त्य वै ।  
शशाप तान् जटाभस्ममिथ्याव्रतधरास्तथा ।  
भविष्यथ त्रयीबाह्या वेदकर्मबहिष्कृताः ॥ 71.39 ॥  
तच्छ्रुत्वा क्रूरवचनं गौतमस्य महामुनेः ।  
ऊचुः सप्तर्षयो मैवं सर्वकालं द्विजोत्तमाः ।  
भवन्तु किं तु ते वाक्यं मोघं नास्त्यत्र संशयः ॥ 71.40 ॥  
यदि नाम कलौ सर्वे भविष्यन्ति द्विजोत्तमाः ।  
उपकारिणि ये ते हि अपकर्तार एव हि ।  
इत्थंभूता अपि कलौ भक्तिभाजो भवन्तु ते ॥ 71.41 ॥  
त्वद्वाक्यवह्निनिर्दग्धाः सदा कलियुगे द्विजाः ।  
भविष्यन्ति क्रियाहीना वेदकर्मबहिष्कृताः ॥ 71.42 ॥  
अस्याश्च गौणं नामेह नदी गोदावरीति च ।  
गौर्दत्ता वरदानाच्च भवेद् गोदावरी नदी ॥ 71.43 ॥  
एतां प्राप्य कलौ ब्रह्मन् गां ददन्ति जनाश्च ये ।  
यथाशक्त्या तु दानानि मोदन्ते त्रिदशैः सह ॥ 71.44 ॥  
सिंहस्थे च गुरौ तत्र यो गच्छति समाहितः ।  
स्नात्वा च विधिना तत्र पितॄं स्तर्पयते तथा ॥ 71.45 ॥  
स्वर्गं गच्छन्ति पितरो निरये पतिता अपि ।  
स्वर्गस्थाः पितरस्तस्य मुक्तिभाजो न संशयः ॥ 71.46 ॥  
त्वं ख्यातिं महतीं प्राप्य मुक्तिं यास्यसि शाश्वतीम् ।  
एवमुक्त्वाऽथ मुनयो ययुः कैलासपर्वतम् ।  
यत्राहमुमया सार्धं सदा तिष्ठामि सत्तमाः ॥ 71.47 ॥  
ऊचुर्मां ते च मुनयो भवितारो द्विजोत्तमाः ।  
कलौ त्वद्रूपिणः सर्वे जटामुकुटधारिणः ।  
स्वेच्छया प्रेतवेषाश्च मिथ्यालिङ्गधराः प्रभो ॥ 71.48 ॥  
तेषामनुग्रहार्थाय किंचिच्छास्त्रं प्रदीयताम् ।  
येनास्मद्वंशजाः सर्वे वर्तेयुः कलिपीडिताः ॥ 71.49 ॥  
एवमभ्यर्थितस्तैस्तु पुराऽहं द्विजसत्तमाः ।  
वेदक्रियासमायुक्तां कृतवानस्मि संहिताम् ॥ 71.50 ॥  
निःश्वासाख्यां ततस्तस्यां लीना बाभ्रव्यशाण्डिलाः ।  
अल्पापराधाच्छ्रुत्वैव गता बैडालिका भवन् ॥ 71.51 ॥  
मयैव मोहितास्ते हि भविष्यं जानता द्विजाः ।  
लौल्यार्थिनस्तु शास्त्राणि करिष्यन्ति कलौ नराः ॥ 71.52 ॥  
निःश्वाससंहितायां हि लक्षमात्रं प्रमाणतः ।  
सैव पाशुपती दीक्षा योगः पाशुपतस्त्विह ॥ 71.53 ॥  
एतस्माद् वेदमार्गाद्धि यदन्यदिह जायते ।  
तत् क्षुद्रकर्म विज्ञेयं रौद्रं शौचविवर्जितम् ॥ 71.54 ॥  
ये रुद्रमुपजीवन्ति कलौ वैडालिका नराः ।  
लौल्यार्थिनः स्वशास्त्राणि करिष्यन्ति कलौ नराः ।  
उच्छुष्मरुद्रास्ते ज्ञेया नाहं तेषु व्यवस्थितः ॥ 71.55 ॥  
भैरवेण स्वरूपेण देवकार्ये यदा पुरा ।  
नर्तितं तु मया सोऽयं संबन्धः क्रूरकर्मणाम् ॥ 71.56 ॥  
क्षयं निनीषता दैत्यानट्टहासो मया कृतः ।  
यः पुरा तत्र ये मह्यं पतिता अश्रुबिन्दवः ।  
असंख्यातास्तु ते रौद्रा भवितारो महीतले ॥ 71.57 ॥  
उच्छुष्मनिरता रौद्राः सुरामांसप्रियाः सदा ।  
स्त्रीलोलाः पापकर्माणः संभूता भूतलेषु ते ॥ 71.58 ॥  
तेषां गौतमशापाद्धि भविष्यन्त्यन्वये द्विजाः ।  
तेषां मध्ये सदाचारा ये ते मच्छासने रताः ॥ 71.59 ॥  
स्वर्गं चैवापवर्गं च इति वै संशयात् पुरा ।  
वैडालिकाऽधो यास्यन्ति मम संततिदूषकाः ॥ 71.60 ॥  
प्राग् गौतमाग्निना दग्धाः पुनर्मद्वचनाद् द्विजाः ।  
नरकं तु गमिष्यन्ति नात्र कार्या विचारणा ॥ 71.61 ॥  
रुद्र उवाच ।  
एवं मया ब्रह्मसुताः प्रोक्ता जग्मुर्यथागतम् ।  
गौतमोऽपि स्वकं गेहं जगामाशु परंतपः ॥ 71.62 ॥  
एतद् वः कथितं विप्रा मया धर्मस्य लक्षणम् ।  
एतस्माद् विपरीतो यः स पाषण्डरतो भवेत् ॥ 71.63 ॥  
॥ इति श्रीवराहपुराणे भगवच्छास्त्रे एकसप्ततितमोऽध्यायः ॥ 71 ॥


श्रीवराह उवाच ।  
सर्वज्ञं सर्वकर्त्तारं भवं रुद्रं पुरातनम् ।  
प्रणम्य प्रयतोऽगस्त्यः पप्रच्छ परमेश्वरम् ॥ 72.1 ॥  
अगस्त्य उवाच ।  
भवान् ब्रह्मा च विष्णुश्च त्रयमेतत् त्रयी स्मृता ।  
दीपोऽग्निर्दोपसंयोगैः सर्वशास्त्रेषु सर्वतः ॥ 72.2 ॥  
कस्मिन् प्रधानो भगवान् काले कस्मिन्नधोक्षजः ।  
ब्रह्मा वा एतदाचक्ष्व मम देव त्रिलोचन ॥ 72.3 ॥  
रुद्र उवाच ।  
विष्णुरेव परं ब्रह्म त्रिभेदमिह पठ्यते ।  
वेदसिद्धान्तमार्गेषु तन्न जानन्ति मोहताः ॥ 72.4 ॥  
विशप्रवेशने धातुस्तत्र ष्णु प्रत्ययादनु ।  
विष्णुर्यः सर्वदेवेषु परमात्मा सनातनः ॥ 72.5 ॥  
योऽयं विष्णुस्तु दशधा कीर्त्यते चैकधा द्विजाः ।  
स आदित्यो महाभाग योगैश्वर्यसमन्वितः ॥ 72.6 ॥  
स देवकार्याणि सदा कुरुते परमेश्वरः ।  
मनुष्यभावमाश्रित्य स मां स्तौति युगे युगे ।  
लोकमार्गप्रवृत्त्यर्थं देवकार्यार्थसिद्धये ॥ 72.7 ॥  
अहं च वरदस्तस्य द्वापरे द्वापरे द्विज ।  
अहं च तं सदा स्तौमि श्वेतद्वीपे कृते युगे ॥ 72.8 ॥  
सृष्टिकाले चतुर्वक्त्रं स्तौमि कालो भवामि च ।  
ब्रह्मा देवासुरा स्तौति मां सदा तु कृते युगे ।  
लिङ्गमूर्तिं च मां देवा यजन्ते भोगकाङ्क्षिणः ॥ 72.9 ॥  
सहस्त्रशीर्षकं देवं मनसा तु मुमुक्षवः ।  
यजन्ते यं स विश्वात्मा देवो नारायणः स्वयम् ॥ 72.10 ॥  
ब्रह्मयज्ञेन ये नित्यं यजन्ते द्विजसत्तमाः ।  
ते ब्रह्माणं प्रीणयन्ति वेदो ब्रह्मा प्रकीर्तितः ॥ 72.11 ॥  
नारायणः शिवो विष्णुः शंकर पुरुषोत्तमः ।  
एतैस्तु नामभिर्ब्रह्म परं प्रोक्तं सनातनम् ।  
तं च चिन्तामयं योगं प्रवदन्ति मनीषिणः ॥ 72.12 ॥  
पशूनां शमनं यज्ञे होमकर्म च यद्भवेत् ।  
तदोमिति च विख्यातं तत्राहं संव्यवस्थितः ॥ 72.13 ॥  
कर्मवेदयुजां विप्र ब्रह्मा विष्णुर्महेश्वरः ।  
वयं त्रयोऽपि मन्त्राद्या नात्र कार्या विचारणा ॥ 72.14 ॥  
अहं विष्णुस्तथा वेदा ब्रह्म कर्माणि चाप्युत ।  
एतत् त्रयं त्वेकमेव न पृथग् भावयेत् सुधीः ॥ 72.15 ॥  
योऽन्यथा भावयेदेतत् पक्षपातेन सुव्रत ।  
स याति नरकं घोरं रौरवं पापपूरुषः ॥ 72.16 ॥  
अहं ब्रह्मा च विष्णुश्च ऋग्यजुः साम एव च ।  
नैतस्मिन् भेदमस्यास्ति सर्वेषां द्विजसत्तम ॥ 72.17 ॥  
॥ इति श्रीवराहपुराणे भगवच्छास्त्रे द्विसप्ततितमोऽध्यायः ॥ 72 ॥


रुद्र उवाच ।  
श्रृणु चान्यद् द्विजश्रेष्ठ कौतूहलसमन्वितम् ।  
अपूर्वभूतं सलिले मग्नेन मुनिपुंगव ॥ 73.1 ॥  
ब्रह्माणाऽहं पुरा सृष्टः प्रोक्तश्च सृज वै प्रजाः ।  
अविज्ञानसमर्थोऽहं निमग्नः सलिले द्विज ॥ 73.2 ॥  
तत्र यावत् क्षणं चैकं तिष्ठामि परमेश्वरम् ।  
अङ्गुष्ठमात्रं पुरुषं ध्यायन् प्रयतमानसः ॥ 73.3 ॥  
तावज्जलात् समुत्तस्थुः प्रलयाग्निसमप्रभाः ।  
पुरुषा दश चैकश्च तापयन्तोंशुभिर्जलम् ॥ 73.4 ॥  
मया पृष्टाः के भवन्तो जलादुत्तीर्य तेजसा ।  
तापयन्तो जलं चेदं क्व वा यास्यथ संशत ॥ 73.5 ॥  
एवमुक्ता मया ते तु नोचुः किंचन सत्तमाः ।  
एवमेव गतास्तूष्णीं ते नरा द्विजपुंगव ॥ 73.6 ॥  
ततस्तेषामनु महापुरुषोऽतीवशोभनः ।  
स तस्मिन् मेघसंकाशः पुण्डरीकनिभेक्षणः ॥ 73.7 ॥  
तमहं पृष्टवान् कस्त्वं के चेमे पुरुषा गाताः ।  
किं वा प्रयोजनमिह कथ्यतां पुरुषर्षभ ॥ 73.8 ॥  
पुरुष उवाच ।  
य एते वै गताः पूर्वं पुरुषा दीप्ततेजसः ।  
आदित्यास्ते त्वरं यान्ति ध्याता वै ब्रह्मणा भव ॥ 73.9 ॥  
सृष्टिं सृजति वै ब्रह्मा तदर्थं यान्त्यमी नराः ।  
प्रतिपालनाय तस्यास्तु सृष्टेर्देव न संशयः ॥ 73.10 ॥  
शम्भुरुवाच ।  
भगवन् कथं जानीषे महापुरुषसत्तम ।  
भवेति नाम्ना तत्सर्वं कथयस्व परो ह्यहम् ॥ 73.11 ॥  
एवमुक्तस्तु रुद्रेण स पुमान् प्रत्यभाषत ।  
अहं नारायणो देवो जलशायी सनातनः ॥ 73.12 ॥  
दिव्यं चक्षुर्भवतु वै तव मां पश्य यत्नतः ।  
एवमुक्तस्तदा तेन यावद् पश्याम्यहं तु तम् ॥ 73.13 ॥  
तावदङ्गुष्ठमात्रं तु ज्वलद्भास्करतेजसम् ।  
तमेवाहं प्रपश्यामि तस्य नाभौ तु पङ्कजम् ॥ 73.14 ॥  
ब्रह्माणं तत्र पश्यामि आत्मानं च तदङ्कतः ।  
एवं दृष्ट्वा महात्मानं ततो हर्षमुपागतः ।  
तं स्तोतुं द्विजशार्दूल मतिर्मे समजायत ॥ 73.15 ॥  
तस्य मूर्तौ तु जातायां सक्तोत्रेणानेन सुव्रत ।  
स्तुतो मया स विश्वात्मा तपसा स्मृतकर्मणा ॥ 73.16 ॥  
रुद्र उवाच ।  
नमोऽस्त्वनन्ताय विशुद्धचेतसे  
सरूपरूपाय सहस्त्रबाहवे ।  
सहस्त्ररश्मिप्रवराय वेधसे  
विशालदेहाय विशुद्धकर्मिणे ॥ 73.17 ॥  
समस्तविश्वार्तिहराय शम्भवे  
सहस्त्रसूर्यानिलतिग्मतेजसे ।  
समस्तविद्याविधृताय चक्रिणे  
समस्तगीर्वाणनुते सदाऽनघ ॥ 73.18 ॥  
अनादिदेवोऽच्युत शेषशेखर  
प्रभो विभो भूतपते महेश्वर ।  
मरुत्पते सर्वपते जगत्पते  
भुवः पते भुवनपते सदा नमः ॥ 73.19 ॥  
जलेश नारायण विश्वशंकर  
क्षितीश विश्वेश्वर विश्वलोचन ।  
शशाङ्कसूर्याच्युत वीर विश्वगा -  
प्रतर्क्यमूर्त्तेऽमृतमूर्तिरव्ययः ॥ 73.20 ॥  
ज्वलद्हुताशार्चिविरुद्धमण्डल  
प्रपाहि नारायण विश्वतोमुख ।  
नमोऽस्तु देवार्त्तिहरामृताव्यय  
प्रपाहि मां शरणगतं सदाच्युत ॥ 73.21 ॥  
वक्त्राण्यनेकानि विभो तवाहं  
पश्यामि मध्यस्थगतं पुराणम् ।  
ब्रह्माणमीशं जगतां प्रसूतिं  
नमोऽस्तु तुभ्यं तु पितामहाय ॥ 73.22 ॥  
संसारचक्रभ्रमणैरनेकैः  
क्वचिद् भवान् देववरादिदेव ।  
सन्मार्गिभिर्ज्ञानविशुद्धसत्त्वै -  
रुपास्यसे किं प्रलपाम्यहं त्वाम् ॥ 73.23 ॥  
एकं भवन्तं प्रकृतेः परस्ताद्  
यो वेत्त्यसौ सर्वविदादिबोद्धा ।  
गुणा न तेषु प्रसभं विभेद्या  
विशालमूर्तिर्हि सुसूक्ष्मरूपः ॥ 73.24 ॥  
निर्वाक्यो निर्मनो विगतेन्द्रियोऽसि  
कर्माभवान्नो विगतैककर्मा ।  
संसारवांस्त्वं हि न तादृशोऽसि  
पुनः कथं देववरासि वेद्यः ॥ 73.25 ॥  
मूर्तामूर्तं त्वतुलं लभ्यते ते  
परं वपुर्देव विशुद्धभावैः ।  
संसारविच्छित्तिकरैर्यजद्भि -  
रतोऽवसीयेत चतुर्भुजस्त्वम् ॥ 73.26 ॥  
परं न जानन्ति यतो वपुस्ते  
देवादयोऽप्यद्भुतकारणं तत् ।  
अतोऽवतारोक्ततनुं पुराण -  
माराधयेयुः कमलासनाद्याः ॥ 73.27 ॥  
न ते वपुर्विश्वसृगब्जयोनि-  
रेकान्ततो वेद महानुभावः ।  
परं त्वहं वेद्मि कविं पुराणं  
भवन्तमाद्यं तपसा विशुद्धः ॥ 73.28 ॥  
पद्मासनो मे जनकः प्रसिद्ध -  
श्चैतत् प्रसूतावसकृत्पुराणैः ।  
संबोध्यते नाथ न मद्विधोऽपि  
विदुर्भवन्तं तपसा विहीनाः ॥ 73.29 ॥  
ब्रह्मादिभिस्तत्प्रवरैरबोध्यं  
त्वां देव मूर्खाः स्वमनन्तनत्या ।  
प्रबोधमिच्छन्ति न तेषु बुद्धि -  
रुदारकीर्त्तिष्वपि वेदहीनाः ॥ 73.30 ॥  
जन्मान्तरैर्वेदविदां विवेक -  
बुद्धिर्भवेन्नाथ तव प्रसादात् ।  
त्वल्लब्धलाभस्य न मानुषत्वं  
न देवगन्धर्वगतिः शिवं स्यात् ॥ 73.31 ॥  
त्वं विष्णुरूपोऽसि भवान् सुसूक्ष्मः  
स्थूलोऽसि चेदं कृतकृत्यतायाः ।  
स्थूलः सुसूक्ष्मः सुलभोऽसि देव  
त्वद्वाह्यवृत्त्या नरके पतन्ति ॥ 73.32 ॥  
किमुच्यते वा भवति स्थितेऽस्मिन्  
खात्म्येन्दुवह्न्यर्कमहीमरुद्भिः ।  
तत्त्वैः सतोयैः समरूपधारि -  
ण्यात्मस्वरूपे विततस्वभावे ॥ 73.33 ॥  
इति स्तुतिं मे भगवन्ननन्त  
जुषस्व भक्तस्य विशेषतश्च ।  
सृष्टिं सृजस्वेति तवोदितस्य  
सर्वज्ञतां देहि नमोऽस्तु विष्णो ॥ 73.34 ॥  
चतुर्मुखो यो यदि कोटिवक्त्रो  
भवेन्नरः क्वापि विशुद्धचेताः ।  
स ते गुणानामयुतैरनेकै -  
र्वदेत् तदा देववर प्रसीद ॥ 73.35 ॥  
समाधियुक्तस्य विशुद्धबुद्धे -  
स्त्वद्भावभावैकमनोऽनुगस्य ।  
सदा हृदिस्थोऽसि भवान्नमस्ते  
न सर्वगस्यास्ति पृथग्व्यवस्था ॥ 73.36 ॥  
इति प्रकाशं कृतमेतदीश  
स्तवं मया सर्वगतं विबुद्ध्वा ।  
संसारचक्रक्रममाणयुक्त्या  
भीतं पुनीह्यच्युत केवलत्वम् ॥ 73.37 ॥  
श्रीवराह उवाच ।  
इति स्तुतस्तदा देवो रुद्रेणामिततेजसा ।  
उवाच वाक्यं संतुष्टो मेघगम्भीरनिःस्वनः ॥ 73.38 ॥  
विष्णुरुवाच ।  
वरं वरय भद्रं ते देव देव उमापते ।  
न भेदश्चावयोर्देव एकावावामुभावपि ॥ 73.39 ॥  
रुद्र उवाच ।  
ब्रह्मणाऽहं नियुक्तस्तु प्रजाः सृज इति प्रभो ।  
तत्र ज्ञानं प्रयच्छस्व त्रिविधं भूतभावनम् ॥ 73.40 ॥  
विष्णुरुवाच ।  
सर्वज्ञस्त्वं न संदेहो ज्ञानराशिः सनातनः ।  
देवानां च परं पूज्यः सर्वदा त्वं भविष्यसि ॥ 73.41 ॥  
एवमुक्तः पुनर्वाक्यमुवाचोमापतिर्मुदा ।  
अन्यं देहि वरं देव प्रसिद्धं सर्वजन्तुषु ॥ 73.42 ॥  
मूर्तो भूत्वा भवानेव मामाराधय केशव ।  
मां वहस्व च देवेश वरं मत्तो गृहाण च ।  
येनाहं सर्वदेवानां पूज्यात् पूज्यतरो भवे ॥ 73.43 ॥  
विष्णुरुवाच ।  
देवकार्यावतारेषु मानुषत्वमुपागतः ।  
त्वामेवाराधयिष्यामि त्वं च मे वरदो भव ॥ 73.44 ॥  
यत् त्वयोक्तं वहस्वेति देवदेव उमापते ।  
सोऽहं वहामि त्वां देवं मेघो भूत्वा शतं समाः ॥ 73.45 ॥  
एवमुक्त्वा हरिर्मेघः स्वयं भूत्वा महेश्वरम् ।  
उज्जहार जलात् तस्माद् वाक्यं चेदमुवाच ह ॥ 73.46 ॥  
य एते दश चैकश्च पुरुषाः प्राकृताः प्रभो ।  
ते वैराजा महीं याता आदित्या इति संज्ञिताः ॥ 73.47 ॥  
मदंशो द्वादशो यस्तु विष्णुनामा महीतले ।  
अवतीर्णो भवन्तं तु आराधयति शंकर ॥ 73.48 ॥  
एवमुक्त्वा स्वकादंशात् सृष्ट्वादित्यं घनं तथा ।  
नारायणः शब्दवच्च न विद्मः क्व लयं गतः ॥ 73.49 ॥  
रुद्र उवाच ।  
एवमेष हरिर्देवः सर्वगः सर्वभावनः ।  
वरदोऽभूत् पुरा मह्यं तेनाहं दैवतैर्वरः ॥ 73.50 ॥  
नारायणात् परो देवो न भूतो न भविष्यति ।  
एतद् रहस्यं वेदानां पुराणानां च सत्तम ।  
मया वः कीर्तितं सर्वं यथा विष्णुरिहेज्यते ॥ 73.51 ॥  
॥ इति श्रीवराहपुराणे भगवच्छास्त्रे त्रिसप्ततितमोऽध्यायः ॥ 73 ॥


श्रीवराह उवाच ।  
पुनस्ते ऋषयः सर्वे तं पप्रच्छुः सनातनम् ।  
रुद्रं पुराणपुरुषं शाश्वतं ध्रुवमव्ययम् ।  
विश्वरूपमजं शंभुं त्रिनेत्रं शूलपाणिनम् ॥ 74.1 ॥  
ऋषय ऊचुः ।  
त्वं परः सर्वदेवानामस्माकं च सुरेश्वर ।  
पृच्छाम तेन त्वां प्रश्नमेकं तद् वक्तुमर्हसि ॥ 74.2 ॥  
भूमिप्रमाणसंस्थानं पर्वतानां च विस्तरम् ।  
समुद्राणां नदीनां च ब्रह्माण्डस्य च विस्तरम् ।  
अस्माकं ब्रूहि कृपया देवदेव उमापते ॥ 74.3 ॥  
रुद्र उवाच ।  
सर्वेष्वेव पुराणेषु भूर्लोकः परिकीर्त्यते ।  
ब्रह्मविष्णुभवादीनां वायव्ये च सविस्तरम् ॥ 74.4 ॥  
इदानीं च प्रवक्ष्यामि समासाद् वः क्षमान्तरम् ।  
तन्निबोधत धर्मज्ञा गदतो मम सत्तमाः ॥ 74.5 ॥  
योऽसौ सकलविद्यावबोधितपरमात्मरूपी विगतकल्मषः  
परमाणुरचिन्त्त्यात्मा नारायणः सकललोकालोकव्यापी  
पीताम्बरोरुवक्षः क्षितिधरो गुणतोमुख्यतस्तु -  
अणुमहद्दीर्घह्रस्वमकृशमलोहितमित्येवमाद्योपलक्षित -  
विज्ञानमात्ररूपम् । स भगवांस्त्रिप्रकारः सत्त्व -{5}  
रजस्तमोद्रिक्तः सलिलं ससर्ज । तच्च सृष्ट्वा -  
नादिपुरुषः परमेश्वरो नारायणः सकलजगन्मयः  
सर्वमयो देवमयो यज्ञमय आपोमय आपोमूर्त्तिर्योगनिद्रया  
सुप्तस्य तस्य नाभौ सदब्जं निःससार । तस्मिन्सकल -  
वेदनिधिरचिन्त्यात्मा परमेश्वरो ब्रह्मा प्रजापतिर -{10}  
भवत् स च सनकसनन्दनसनत्कुमारादीन् ज्ञानधर्मिणः   
पूर्वमुत्पाद्य पश्चान्मनुं स्वायंभुवं मरीच्यादीन्  
दक्षान्तान् ससर्ज । यः स्वयंभुवो मनुर्भगवता  
सृष्टस्तस्मादारभ्य भुवनस्यातिविस्तरो वर्ण्यते ।  
तस्य च मनोर्द्वौ पुत्रौ बभूवतुः प्रियव्रतोत्तानपादौ । {15}  
प्रियव्रतस्य दश पुत्रा बभूवुः । आग्नीघ्रोऽग्निबाहु -  
र्मेधो मेधातिथिर्ध्रुवो ज्योतिष्मान् द्युतिमान्  
हव्यवपुष्मत्सवनान्ताः ।  
स च प्रियव्रतः सप्तद्वीपेषु सप्त पुत्रान् स्थापयामास ।  
तत्र चाग्नीध्रं जम्बूद्वीपेश्वरं चक्रे। {20}  
शाकद्वीपेश्वरं मेधातिथिं कुशे ज्योतिष्मन्तं  
क्रौञ्चे द्युतिमन्तं शाल्मले वपुष्मन्तं  
गोमेदस्येश्वरं हव्यं पुष्कराधिपतिं सवनमिति ।  
पुष्करेशस्यापि सवनस्य द्वौ पुत्रौ  
महावीतधातकी भवेताम् ॥ {25}  
तयोर्देशौ गोमेदश्च नाम्ना व्यवस्थितौ ।  
धातकेर्धातकीखण्डं कुमुदस्य च कौमुदम् ।  
शाल्मलाधिपतेरपि वपुष्मन्तस्य त्रयः पुत्राः  
सकुशवैद्युतजीमूतनामानः ।  
सकुशस्य सकुशनामा देशः वैद्युतस्य वैद्युतः {30}  
जीमूतस्य जीमूत इति एते शाल्मलेर्देशा इति  
तथा च द्युतिमतः सप्त पुत्रकाः कुशलो मनुगोष्ठौष्णः  
पीवरोद्यान्धकारकमुनिदुन्दुभिश्चेति । तन्नाम्ना  
क्रौञ्चे सप्त महादेशनामानि । कुशद्वीपेश्वरस्यापि  
ज्योतिष्मतः सप्तैव पुत्रास्तद्यथा उद्भिदो वेणुमां - {35}  
श्चैव रथोपलम्बनो धृतिः प्रभाकरः - कपिल  
इति। तन्नामान्येव वर्षाणि द्रष्टव्यानि  
शाकाधिपस्यापि सप्त पुत्रा मेधातिथेस्तद्यथा  
शान्तभयशिशिरसुखोदयंनन्दशिवक्षेमकध्रुवा इति  
एते सप्त पुत्राः एतन्नामान्येव वर्षाणि । {40}  
अथ जम्बूद्वीपेश्वरस्यापि आग्नीध्रस्य नव पुत्रा बभूवुः ।  
तद्यथा नाभिः किंपुरुषो हरिवर्ष इलावृतो रम्यको  
हिरण्मयः कुरुर्भद्राश्वः केतुमालश्चेति । एतन्नामान्येव  
वर्षाणि । नाभेर्हेमवन्तं हेमकूटं किंपुरुषं नैषधं हरिवर्षं  
मेरुमध्यमिलावृत्तं नीलं रम्यकं श्वेतं हिरण्मयं {45}  
उत्तरं च श्रृङ्गवतः कुरवो माल्यवन्तं भद्राश्वं  
गन्धमादनं केतुमालमिति । एवं स्वायंभुवेऽन्तरे भुवन-  
प्रतिष्ठा । कल्पे कल्पे चैवमेव सप्त सप्त पार्थिवैः  
क्रियते भूमेः पालनं व्यवस्था च ।  
एष स्वभावः कल्पस्य सदा भवतीति । {50}  
अत्र नाभेः सर्गं कथयामि । नाभिर्मेरुदेव्यां पुत्रमजनयद्  
ऋषभनामानं तस्य भरतो जज्ञे पुत्रश्च तावदग्रजः ।  
तस्य भरतस्य पिता ऋषभो हिमाद्रेर्दक्षिणं  
वर्षमदाद् भारतं नाम । भरतस्यापि पुत्रः सुमतिर्नामा ।  
तस्य राज्यं दत्त्वा भरतोऽपि वनं ययौ । {55}  
सुमतेस्तेजस्तत्पुत्रः सत्सुर्नामा । तस्यापीन्द्रद्युम्नो नाम ।  
तस्यापि परमेष्ठी तस्यापि प्रतिहर्त्ता तस्य निखातः  
निखातस्य उन्नेता उन्नेतुरप्यभावस्तस्योद्गाता तस्य  
प्रस्तोता प्रस्तोतुश्च विभुः विभोः पृथुः पृथोरनन्तः  
अनन्तस्यापि गयः गयस्य नयस्तस्य विराटः {60}  
तस्यापि महावीर्यस्ततः सुधीमान् धीमतो महान्  
महतो भौमनो भौमनस्य त्वष्टा त्वष्टुर्विरजाः  
तस्य राजो राजस्य शतजित् । {63}  
तस्य पुत्रशतं जज्ञे तेनेमा वर्द्धिताः प्रजाः ।  
तैरिदं भारतं वर्षं सप्तद्वीपं समाङ्कितम् ॥ 74.6 ॥  
तेषां वंशप्रसूत्या तु भुक्तेयं भारती प्रजा ।  
कृतत्रेतादियुक्त्या तु युगाख्या ह्येकसप्ततिः ॥ 74.7 ॥  
भुवनस्य प्रसङ्गेन मन्वन्तरमिदं शुभम् ।  
स्वायंभुवं च कथितं मनोर्द्वीपान्निबोधत ॥ 74.8 ॥  
॥ इति श्रीवराहपुराणे भगवच्छास्त्रे चतुःसप्ततितमोऽध्यायः ॥ 74 ॥


रुद्र उवाच ।  
अत ऊर्ध्वं प्रवक्ष्यामि जम्बूद्वीपं यथातथम् ।  
संख्यां चापि समुद्राणां द्वीपानां चैव विस्तरम् ॥ 75.1 ॥  
यावन्ति चैव वर्षाणि तेषु नद्यश्च याः स्मृताः ।  
महाभूतप्रमाणं च गतिं चन्द्रार्कयोः पृथक् ॥ 75.2 ॥  
द्वीपभेदसहस्त्राणि सप्तस्वन्तर्गतानि च ।  
न शक्यन्ते क्रमेणेह वक्तुं यैर्विततं जगत् ॥ 75.3 ॥  
सप्तद्वीपान् प्रवक्ष्यामि चन्द्रादित्यग्रहैः सह ।  
येषां मनुष्यास्तर्केण प्रमाणानि प्रचक्षते ॥ 75.4 ॥  
अचिन्त्याः खलु ये भावा न तांस्तर्केण साधयेत् ।  
प्रकृतिभ्यः परं यच्च तदचिन्त्यं विभाव्यते ॥ 75.5 ॥  
नव वर्षं प्रवक्ष्यामि जम्बूद्वीपं यथातथम् ।  
विस्तरान्मण्डलाच्चैव योजनैस्तन्निबोधत ॥ 75.6 ॥  
शतमेकं सहस्त्राणां योजनानां समन्ततः ।  
नानाजनपदाकीर्णं योजनैर्विविधैः शुभैः ॥ 75.7 ॥  
सिद्धचारणसंकीर्णं पर्वतैरुपशोभितम् ।  
सर्वधातुविवृद्धैश्च शिलाजालसमुद्भवैः ।  
पर्वतप्रभवाभिश्च नदीभिः सर्वतश्चितम् ॥ 75.8 ॥  
जम्बूद्वीपः पृथुः श्रीमान् सर्वतः परिमण्डलः ।  
नवभिश्चावृतः श्रीमान् भुवनैर्भूतभावनः ॥ 75.9 ॥  
लवणेन समुद्रेण सर्वतः परिवारितः ।  
जम्बूद्वीपस्य विस्तारात् समेन तु समन्ततः ॥ 75.10 ॥  
तस्य प्रागायता दीर्घा षडेते वर्षपर्वताः ।  
उभयत्रावगाढाश्च समुद्रौ पूर्वपश्चिमौ ॥ 75.11 ॥  
हिमप्रायश्च हिमवान् हेमकूटश्च हेमवान् ।  
सर्वत्र सुसुखश्चापि निषधः पर्वतो महान् ॥ 75.12 ॥  
चतुर्वर्णःस सौवर्णो मेरुश्चोल्बमयो गिरिः ।  
वृत्ताकृतिप्रमाणश्च चतुरस्त्रः समुच्छितः ॥ 75.13 ॥  
नानावर्णस्तु पार्श्वेषु प्रजापतिगुणान्वितः ।  
नाभिमण्डलसंभूतो ब्रह्मणः परमेष्ठिनः ॥ 75.14 ॥  
पूर्वतः श्वेतवर्णस्तु ब्रह्मण्यं तेन तस्य तत् ।  
पीतश्च दक्षिणेनासौ तेन वैश्यत्वमिष्यते ॥ 75.15 ॥  
भृङ्गपत्रनिभश्चासौ पश्चिमेन यतोऽथ सः ।  
तेनास्य शूद्रता प्रोक्ता मेरोर्नामार्थकर्मणः ॥ 75.16 ॥  
पार्श्वमुत्तरतस्तस्य रक्तवर्णं विभाव्यते।  
तेनास्य क्षत्रभावः स्यादिति वर्णाः प्रकीर्तिताः ॥ 75.17 ॥  
वृत्तः स्वभावतः प्रोक्तो वर्णतः परिमाणतः ।  
नीलश्च वैदूर्यमयः श्वेतशुक्लो हिरण्मयः ।  
मयूरबर्हिवर्णस्तु शातकौम्भश्च श्रृङ्गवान् ॥ 75.18 ॥  
एते पर्वतराजानः सिद्धचारणसेविताः ।  
तेषामन्तरविष्कम्भो नवसाहस्त्र उच्यते ॥ 75.19 ॥  
मध्ये त्विलावृतं नाम महामेरोः स संभवः ।  
नवैव तु सहस्त्राणि विस्तीर्णः सर्वतश्च सः ॥ 75.20 ॥  
मध्यं तस्य महामेरुर्विधूम इव पावकः ।  
वेद्यर्द्धं दक्षिणं मेरोरुत्तरार्द्धं तथोत्तरम् ॥ 75.21 ॥  
वर्षाणि यानि षडत्र तेषां ते वर्षपर्वताः ।  
योजनाग्रं तु वर्षाणां सर्वेषां तद् विधीयते ॥ 75.22 ॥  
द्वे द्वे वर्षे सहस्त्राणां योजनानां समुच्छ्रयः ।  
जम्बूद्वीपस्य विस्तारस्तेषामायाम उच्यते ॥ 75.23 ॥  
योजनानां सहस्त्राणि शतौ द्वौ चायतौ गिरी ।  
नीलश्च निषधश्चैव ताभ्यां हीनाश्च ये परे ।  
श्वेतश्च हेमकूटश्च हिमवाञ्छृङ्गवांश्च यः ॥ 75.24 ॥  
जम्बूद्वीपप्रमाणेन निषधः परिकीर्तितः ।  
तस्माद् द्वादशभागेन हेमकूटः प्रहीयते ।  
हिमवान् विंशभागेन हेमकूटात् प्रहीयते ॥ 75.25 ॥  
अष्टाशीतिसहस्त्राणि हेमकूटो महागिरिः ।  
अशीतिर्हिमवान् शैल आयतः पूर्वपश्चिमे ॥ 75.26 ॥  
द्वीपस्य मण्डलीभावाद् ह्रासवृद्धी प्रकीर्त्यते ।  
वर्षाणां पर्वतानां च यथा चेमे तथोत्तरम् ॥ 75.27 ॥  
तेषां मध्ये जनपदास्तानि वर्षाणि चैव तत् ।  
प्रपातविषमैस्तैस्तु पर्वतैरावृतानि तु ॥ 75.28 ॥  
संततानि नदीभेदैरगम्यानि परस्परम् ।  
वसन्ति तेषु सत्त्वानि नानाजातीनि सर्वशः ॥ 75.29 ॥  
एतद्धैमवतं वर्षं भारती यत्र सन्ततिः ।  
हेमकूटं परं यत्र नाम्ना किंपुरुषोत्तमः ॥ 75.30 ॥  
हेमकूटात् तु निषधं हरिवर्षं तदुच्यते ।  
हरिवर्षात् परं चैव मेरुपार्श्व इलावृतम् ॥ 75.31 ॥  
इलावृतात् परं नीलं रम्यकं नाम विश्रुतम् ।  
रम्यकाच्च परं श्वेतं विश्रुतं तद्धिरण्मयम् ।  
हिरण्मयात् परं चैव श्रृङ्गवन्तं कुरु स्मृतम् ॥ 75.32 ॥  
धनुःसंस्थे तु द्वे वर्षे विज्ञेये दक्षिणोत्तरे ।  
द्वीपानि खलु चत्वारि चतुरस्त्रमिलावृतम् ॥ 75.33 ॥  
अर्वाक् च निषधस्याथ वेद्यर्धं दक्षिणं स्मृतम् ।  
परं श्रृङ्गवतो यच्च वेद्यर्धं हि तदुत्तरम् ॥ 75.34 ॥  
वेद्यर्द्धे दक्षिणे त्रीणि वर्षाणि त्रीणि चोत्तरे ।  
तयोर्मध्ये तु विज्ञेयो यत्र मेरुस्त्विलावृतः ॥ 75.35 ॥  
दक्षिणेन तु नीलस्य निषधस्योत्तरेण च ।  
उदगायतो महाशैलो माल्यवान्नाम पर्वतः ॥ 75.36 ॥  
योजनानां सहस्त्रे द्वे विष्कम्भोच्छ्रय एव च ।  
आयामतश्चतुस्त्रिंशत् सहस्त्राणि प्रकीर्तितः ॥ 75.37 ॥  
तस्य प्रतीच्यां विज्ञेयः पर्वतो गन्धमादनः ।  
आयामोच्छ्रयविस्तारात् तुल्यो माल्यवता तु सः ॥ 75.38 ॥  
परिमण्डलस्तयोर्मध्ये मेरुः कनकपर्वतः ।  
चतुर्वर्णः ससौवर्णश्चतुरस्त्रः समुच्छ्रितः ॥ 75.39 ॥  
अव्यक्ता धातवः सर्वे समुत्पन्ना जलादयः ।  
अव्यक्तात् पृथिवीपद्मं मेरुस्तस्य च कर्णिका ॥ 75.40 ॥  
चतुष्पत्रं समुत्पन्नं व्यक्तं पञ्चगुणं महत् ।  
ततः सर्वाः समुद्भूता वितता हि प्रवृत्तयः ॥ 75.41 ॥  
अनेककल्पजीवद्भिः पुरुषैः पुण्यकारिभिः ।  
कृतात्मभिर्महात्मभिः प्राप्यते पुरुषोत्तमः ॥ 75.42 ॥  
महायोगी महादेवो जगद्ध्येयो जनार्दनः ।  
सर्वलोकगतोऽनन्तो व्यापको मूर्त्तिरव्ययः ॥ 75.43 ॥  
न तस्य प्राकृता मूर्तिर्मांसमेदोऽस्थिसंभवा ।  
योगित्वाच्चेश्वरत्वाच्च सत्त्वरूपधरो विभुः ॥ 75.44 ॥  
तन्निमित्तं समुत्पन्नं लोके पद्मं सनातनम् ।  
कल्पशेषस्य तस्यादौ कालस्य गतिरीदृशी ॥ 75.45 ॥  
तस्मिन् पद्मे समुत्पन्नो देवदेवश्चतुर्मुखः ।  
प्रजापतिपतिर्देव ईशानो जगतः प्रभुः ॥ 75.46 ॥  
तस्य बीजनिसर्गं हि पुष्करस्य यथार्थवत् ।  
कृत्स्नं प्रजानिसर्गेण विस्तरेणैव वर्ण्यते ॥ 75.47 ॥  
तदम्बु वैष्णवः कायो यतो रत्नविभूषितः ।  
पद्माकारा समुत्पन्ना पृथिवी सवनद्रुमा ॥ 75.48 ॥  
तत् तस्य लोकपद्मस्य विस्तरं सिद्धभाषितम् ।  
वर्ण्यमानं विभागेन क्रमशः श्रृणुत द्विजाः ॥ 75.49 ॥  
महावर्षाणि ख्यातानि चत्वार्यत्र च संस्थिताः ।  
तत्र पर्वतसंस्थानो मेरुर्नाम महाबलः ॥ 75.50 ॥  
नानावर्णः स पार्श्वेषु पूर्वतः श्वेत उच्यते ।  
पीतं च दक्षिणं तस्य भृङ्गवर्णं तु पश्चिमम् ॥ 75.51 ॥  
उत्तरं रक्तवर्णं तु तस्य पार्श्वं महात्मनः ।  
मेरुस्तु शोभते शुक्लो राजवंशे तु धिष्ठितः ॥ 75.52 ॥  
तरुणादित्यसंकाशो विधूम इव पावकः ।  
योजनानां सहस्त्राणि चतुराशीतिरुच्छ्रितः ॥ 75.53 ॥  
प्रविष्टः षोडशाधस्ताद्विस्तृतः षोडशैव तु ।  
शरावसंस्थितत्वाच्च द्वात्रिंशन्मूर्ध्नि विस्तृतः ॥ 75.54 ॥  
विस्तारस्त्रिगुणश्चास्य परिणाहः समन्ततः ।  
मण्डलेन प्रमाणेन व्यस्यमानं तदिष्यते ॥ 75.55 ॥  
नवतिश्च सहस्त्राणि योजनानां समन्ततः ।  
ततः षट्काधिकानां च व्यस्यमानं प्रकीर्त्तितम् ।  
चतुरस्त्रेण मानेन परिणाहः समन्ततः ॥ 75.56 ॥  
स पर्वतो महादिव्यो दिव्यौषधिसमन्वितः ।  
सवनैरावृतः सर्वो जातरूपमयैः शुभैः ॥ 75.57 ॥  
तत्र देवगणाः सर्वे गन्धर्वोरगराक्षसाः ।  
शैलराजे प्रमोदन्ते तथैवाप्सरसां गणाः ॥ 75.58 ॥  
स तु मेरुः परिवृतो भवनैर्भूतभावनैः ।  
चत्वारो यस्य देशास्तु नानापार्श्वेषु धिष्ठिताः ॥ 75.59 ॥  
भद्राश्वो भारतश्चैव केतुमालश्च पश्चिमे ।  
उत्तरे कुरवश्चैव कृतपुण्यप्रतिश्रयाः ॥ 75.60 ॥  
कर्णिका तस्य पद्मस्य समन्तात् परिमण्डला ।  
योजनानां सहस्त्राणि योजनानां प्रमाणतः ॥ 75.61 ॥  
तस्य केसरजालानि नवषट् च प्रकीर्त्तिताः ।  
चतुरशीतिरुत्सेधो विवरान्तरगोचराः ॥ 75.62 ॥  
त्रिंशच्चापि सहस्त्राणि योजनानां प्रमाणतः ।  
तस्य केसरजालानि विकीर्णानि समन्ततः ॥ 75.63 ॥  
शतसाहस्त्रमायाममशीतिः पृथुलानि च ।  
चत्वारि तत्र पर्णानि योजनानां चतुर्दश ॥ 75.64 ॥  
तत्र या सा मया तुभ्यं कर्णिकेत्यभिविश्रुता ।  
तां वर्ण्यमानामेकाग्र्यात् समासेन निबोधत ।  
मणिपर्णशतैश्चित्रां नानावर्णप्रभासिताम् ॥ 75.65 ॥  
अनेकपर्णनिचयं सौवर्णमरुणप्रभम् ।  
कान्तं सहस्त्रपर्वाणं सहस्त्रोदरकन्दरम् ।  
सहस्त्रशतपत्रं च वृत्तमेकं नगोत्तमम् ॥ 75.66 ॥  
मणिरत्नार्पितश्वभ्रैर्मणिभिश्चित्रवेदिकम् ।  
सुवर्णमणिचित्राङ्गैर्मणिचर्चिततोरणैः ॥ 75.67 ॥  
तत्र ब्रह्मसभा रम्या ब्रह्मर्षिजनसंकुला ।  
नाम्ना मनोव्रती नाम सर्वलोकेषु विश्रुता ॥ 75.68 ॥  
तत्रेशानस्य देवस्य सहस्त्रादित्यवर्चसः ।  
महाविमानसंस्थस्य महिमा वर्त्तते सदा ॥ 75.69 ॥  
तत्र सर्वे देवगणाश्चतुर्वक्त्रं स्वयं प्रभुम् ।  
इष्ट्वा पूज्यनमस्कारैरर्चनीयमुपस्थिताः ॥ 75.70 ॥  
यैस्तदा दिहसंकल्पैर्ब्रह्मचर्यं महात्मभिः ।  
चीर्णं चारुमनोभिश्च सदाचारपथि स्थितैः ॥ 75.71 ॥  
सम्यगिष्ट्वा च भुक्त्वा च पितृदेवार्चने रताः ।  
गृहाश्रमपरास्तत्र विनीता अतिथिप्रियाः ॥ 75.72 ॥  
गृहिणः शुक्लकर्मस्था विरक्ताः कारणात्मकाः ।  
यमैर्नियमदानैश्च दृढनिर्दग्धकिल्बिषाः ॥ 75.73 ॥  
तेषां निवसनं शुक्लब्रह्मलोकमनिन्दितम् ।  
उपर्युपरि सर्वासां गतीनां परमा गतिः ।  
चतुर्दशसहस्त्राणि योजनानां तु कीर्त्तितम् ॥ 75.74 ॥  
ततोर्द्धरुचिरे कृष्णे तरुणादित्यवर्चसि ।  
महागिरौ ततो रम्ये रत्नधातुविचित्रिते ॥ 75.75 ॥  
नैकरत्नसमावासे मणितोरणमन्दिरे ।  
मेरोः सर्वेषु पार्श्वेषु समन्तात् परिमण्डले ॥ 75.76 ॥  
त्रिंशद्योजनसाहस्त्रं चक्रपाटो नगोत्तमः ।  
जारुधिश्चैव शैलेन्द्र इत्येते उत्तराः स्मृताः ॥ 75.77 ॥  
एतेषां शैलमुख्यानामुत्तरेषु यथाक्रमः ।  
स्थलीरन्तरद्रोण्यश्च सरांसि च निबोधत ॥ 75.78 ॥  
दशयोजनविस्तीर्णा चक्रपाटोपनिर्गता ।  
सा तूद्र्ध्ववाहिनी चापि नदी भूमौ प्रतिष्ठिता ॥ 75.79 ॥  
सा पुर्याममरावत्यां क्रममाणेन्दुरा प्रभौ ।  
तया तिरस्कृता वाऽपि सूर्येन्दुज्योतिषां गणाः ॥ 75.80 ॥  
उदयास्तमिते सन्ध्ये ये सेवन्ते द्विजोत्तमाः ।  
तान् तुष्यन्ते द्विजाः सर्वानष्टावप्यचलोत्तमान् ॥ 75.81 ॥  
परिभ्रमज्ज्योतिषां या सा रुद्रेन्द्रमता शुभा ॥ 75.82 ॥  
॥ इति श्रीवराहपुराणे भगवच्छास्त्रे पञ्चसप्ततितमोऽध्यायः ॥ 75 ॥


रुद्र उवाच ।  
तस्यैव मेरोः पूर्वे तु देशे परमवर्चसे ।  
चक्रवाटपरिक्षिप्ते नानाधातुविराजिते ॥ 76.1 ॥  
तत्र सर्वामरपुरं चक्रवाटसमुद्धतम् ।  
दुर्धर्षं बलदृप्तानां देवदानवरक्षसाम् ।  
तत्र जाम्बूनदमयः सुप्राकारः सुतोरणः ॥ 76.2 ॥  
तस्याप्युत्तरपूर्वे तु देशे परमवर्चसे ।  
अलोकजनसंपूर्णा विमानशतसंकुला ॥ 76.3 ॥  
महावापिसमायुक्ता नित्यं प्रमुदिता शुभा ।  
शोभिता पुष्पशबलैः पताकाध्वजमालिनी ॥ 76.4 ॥  
देवैर्यक्षोप्सरोभिश्च ऋषिभिश्च सुशोभिता ।  
पुरन्दरपुरी रम्या समृद्धा त्वमरावती ॥ 76.5 ॥  
तस्या मध्येऽमरावत्या वज्रवैदूर्यवेदिका ।  
त्रैलोक्यगुणविख्याता सुधर्मा नाम वै सभा ॥ 76.6 ॥  
तत्रास्ते श्रीपतेः श्रीमान् सहस्त्राक्षः शचीपतिः ।  
सिद्धादिभिः परिवृतः सर्वाभिर्देवयोनिभिः ॥ 76.7 ॥  
तत्र चैव सुवंशः स्याद् भास्करस्य महात्मनः ।  
साक्षात् तत्र सुराध्यक्षः सर्वदेवनमस्कृतः ॥ 76.8 ॥  
तस्याश्च दिक्षु विस्तीर्णा तत्तद्गुणसमन्विता ।  
तेजोवती नाम पुरी हुताशस्य महात्मनः ॥ 76.9 ॥  
तत्तद्गुणवती रम्या पुरी वैवस्वतस्य च ।  
नाम्ना संयमनी नाम पुरी त्रैलोक्यविश्रुता ॥ 76.10 ॥  
तथा चतुर्थे दिग्भागे नैर्ऋताधिपतेः शुभा ।  
नाम्ना कृष्णावती नाम विरूपाक्षस्य धीमतः ॥ 76.11 ॥  
पञ्चमे ह्युत्तरपुटे नाम्ना शुद्धवती पुरी ।  
उदकाधिपतेः ख्याता वरुणस्य महात्मनः ॥ 76.12 ॥  
तथा पञ्चोत्तरे देवस्वस्योत्तरपुटे पुरी ।  
वायोर्गन्धवती नाम ख्याता सर्वगुणोत्तरा ॥ 76.13 ॥  
तस्योत्तरपुटे रम्या गुह्यकाधिपतेः पुरी ।  
नाम्ना महोदया नाम शुभा वैदूर्यवेदिका ॥ 76.14 ॥  
तथाष्टमेऽन्तरपुटे ईशानस्य महात्मनः ।  
पुरी मनोहरा नाम भूतैर्नानाविधैर्युता ।  
पुष्पैर्धन्यैश्च विविधैर्वनैराश्रमसंस्थितैः ॥ 76.15 ॥  
प्रार्थ्यते देवलोकोऽयं स स्वर्ग इति कीर्तितः ॥ 76.16 ॥  
॥ इति श्रीवराहपुराणे भगवच्छास्त्रे षट्सप्ततितमोऽध्यायः ॥ 76 ॥


रुद्र उवाच ।  
यदेतत् कर्णिकामूलं मेरोर्मध्यं प्रकीर्तितम् ।  
तद् योजनसहस्त्राणि संख्यया मानतः स्मृतम् ॥ 77.1 ॥  
चत्वारिंशत् तथा चाष्टौ सहस्त्राणि तु मण्डलैः ।  
शैलराजस्य तत्तत्र मेरुमूलमिति स्मृतम् ॥ 77.2 ॥  
तेषां गिरिसहस्त्राणामनेकानां महोच्छ्रयः ।  
दिगष्टौ च पुनस्तस्य मर्यादापर्वताः शुभाः ॥ 77.3 ॥  
जठरो देवकूटश्च पूर्वस्यां दिशि पर्वतौ ।  
पूर्वपश्चायतावेतावर्णवान्तर्व्यवस्थितौ ।  
मर्यादापर्वतानेतानष्टानाहुर्मनीषिणः ॥ 77.4 ॥  
योऽसौ मेरुर्द्विजश्रेष्ठाः प्रोक्तः कनकपर्वतः ।  
विष्कम्भांस्तस्य वक्ष्यामि श्रृणुध्वं गदतस्तु तान् ॥ 77.5 ॥  
महापादास्तु चत्वारो मेरोरथ चतुर्दिशम् ।  
यैर्न चचाल विष्टब्धा सप्तद्वीपवती मही ॥ 77.6 ॥  
दशयोजनसाहस्त्रं व्यायामस्तेषु शङ्क्यते ।  
तिर्यगूर्ध्वं च रचिता हरितालतटैर्वृताः ॥ 77.7 ॥  
मनःशिलादरीभिश्च सुवर्णमणिचित्रिताः ।ऽ  
अनेकसिद्धभवनैः क्रीडास्थानैश्च सुप्रभाः ॥ 77.8 ॥  
पूर्वेण मन्दरस्तस्य दक्षिणे गन्धमादनः ।  
विपुलः पश्चिमे पार्श्वे सुपार्श्वश्चोत्तरे स्थितः ॥ 77.9 ॥  
तेषां श्रृङ्गेषु चत्वारो महावृक्षाः प्रतिष्ठिताः ।  
देवदैत्याप्सरोभिश्च सेविता गुणसंचयैः ॥ 77.10 ॥  
मन्दरस्य गिरेः श्रृङ्गे कदम्बो नाम पादपः ।  
प्रलम्बशाखाशिखरः कदम्बश्चैत्यपादपः ॥ 77.11 ॥  
महाकुम्भप्रमाणेश्च पुष्पैर्विकचकेसरैः ।  
महागन्धबनोज्ञैश्च शोभितः सर्वकालजैः ॥ 77.12 ॥  
समासेन परिवृतो भुवनैर्भूतभावनैः ।  
सहस्त्रमधिकं सोऽथ गन्धेनापूरयन् दिशः ॥ 77.13 ॥  
भद्राश्वो नाम वृक्षोऽयं वर्षाद्रेः केतुसंभवः ।  
कीर्तिमान् रूपवाञ्छ्रीमान् महापादपपादपः ।  
यत्र साक्षाद्धृषीकेशः सिद्धसङ्घैर्निषेव्यते ॥ 77.14 ॥  
तस्य भद्रकदम्बस्य तथाश्ववदनो हरिः ।  
प्राप्तवांश्चामरश्रेष्ठः स हि सानुं पुनः पुनः ॥ 77.15 ॥  
तेन चालोकितं वर्षं सर्वद्विपदनायकाः ।  
यस्य नाम्ना समाख्यातो भद्राश्वेति न संशयः ॥ 77.16 ॥  
दक्षिणस्यापि शैलस्य शिखरे देवसेविते ।  
जम्बूः सद्यः पुष्पफला महाशाखोपशोभिता ॥ 77.17 ॥  
तस्या ह्यतिप्रमाणानि स्वादूनि च मृदूनि च ।  
फलान्यमृतकल्पानि पतन्ति गिरिमूर्धनि ॥ 77.18 ॥  
तस्माद् गिरिवरश्रेष्ठात् फलप्रस्यन्दवाहिनी ।  
दिव्या जाम्बूनदी नाम प्रवृत्ता मधुवाहिनी ॥ 77.19 ॥  
तत्र जाम्बूनदं नाम सुवर्णमनलप्रभम् ।  
देवालङ्कारमतुलमुत्पन्नं पापनाशनम् ॥ 77.20 ॥  
देवदानवगन्धर्वयक्षराक्षसगुह्यकाः ।  
पपुस्तदमृतप्रख्यं मधु जम्बूफलस्त्रवम् ॥ 77.21 ॥  
सा केतुर्दक्षिणे वर्षे जम्बूर्लोकेषु विश्रुता ।  
यस्या नाम्ना समाख्याता जम्बूद्वीपेति मानवैः ॥ 77.22 ॥  
विपुलस्य च शैलस्य दक्षिणेन महात्मनः ।  
जातः श्रृङ्गेति सुमहानश्वत्थश्चेति पादपः ॥ 77.23 ॥  
महोच्छ्रायो महास्कन्धो नैकसत्त्वगुणालयः ।  
कुम्भप्रमाणै रुचिरैः फलैः सर्वर्त्तुकैः शुभैः ॥ 77.24 ॥  
स केतुः केतुमालानां देवगन्धर्वसेवितः ।  
केतुमालेति विख्यातो नाम्ना तत्र प्रकीर्तितः ।  
तन्निबोधत विप्रेन्द्रा निरुक्तं नामकर्मणः ॥ 77.25 ॥  
क्षीरोदमथने वृत्ते माला स्कन्धे निवेशिताः ।  
इन्द्रेण चैत्यकेतोस्तु केतुमालस्ततः स्मृतः ।  
तेन तच्चिह्नितं वर्षं केतुमालेति विश्रुतम् ॥ 77.26 ॥  
सुपार्श्वस्योत्तरे श्रृङ्गे वटो नाम महाद्रुमः ।  
न्यग्रोधो विपुलस्कन्धो यस्त्रियोजनमण्डलः ॥ 77.27 ॥  
माल्यदामकलापैश्च विविधैस्तु समन्ततः ।  
शाखाभिर्लम्बमानाभिः शोभितः सिद्धसेवितः ॥ 77.28 ॥  
प्रलम्बकुम्भसदृशैर्हेमवर्णैः फलैः सदा ।  
स ह्युत्तरकुरूणां तु केतुवृक्षः प्रकाशते ॥ 77.29 ॥  
सनत्कुमारावरजा मानसा ब्रह्मणः सुताः ।  
सप्त तत्र महाभागाः कुरवो नाम विश्रुताः ॥ 77.30 ॥  
तत्र स्थिरगतैर्ज्ञानैर्विरजस्कैर्महात्मभिः ।  
अक्षयः क्षयपर्यन्तो लोकः प्रोक्तः सनातनः ॥ 77.31 ॥  
तेषां नामाङ्कितं वर्षं सप्तानां वै महात्मनाम् ।  
दिवि चेह च विख्याता उत्तराः कुरवः सदा ॥ 77.32 ॥  
॥ इति श्रीवराहपुराणे भगवच्छास्त्रे सप्तसप्ततितमोऽध्यायः ॥ 77 ॥


रुद्र उवाच ।  
तथा चतुर्णां वक्ष्यामि शैलेन्द्राणां यथाक्रमम् ।  
अनुविध्यानि रम्याणि विहङ्गैः कूजितानि च ॥ 78.1 ॥  
अनेकपक्षियुक्तात्मश्रृङ्गाणि सुबहूनि च ।  
देवानां दिव्यनारीभिः समं क्रीडामयानि च ॥ 78.2 ॥  
किन्नरोद्गीतघुष्टानि शीतमन्दसुगन्धिभिः ।  
पवनैः सेव्यमानानि रमणीयतराणि च ॥ 78.3 ॥  
चतुर्द्दिक्षु विराजन्ते नामतः श्रृणुतानघाः ।  
पूर्वे चैत्ररथं नाम दक्षिणे गन्धमादनम् ।  
प्रभावेण सुतोयानि नवखण्डयुतानि च ॥ 78.4 ॥  
वनषण्डांस्तथाक्रम्य देवता ललनायुताः ।  
यत्र क्रीडन्ति चोद्देशे मुदा परमया युताः ॥ 78.5 ॥  
अनुबन्धानि रम्याणि विहगैः कूजितानि च ।  
रत्नोपकीर्णतिर्थानि महापुण्यजलानि च ॥ 78.6 ॥  
अनेकजलयन्त्रैश्च नादितानि महान्ति च ।  
शाखाभिर्लम्बमानाभी रुवत्पक्षिकुलालिभिः ॥ 78.7 ॥  
कमलोत्पलकह्लारशोभितानि सरांसि च ।  
चतुर्षु तेषु गिरिषु नानागुणयुतेषु च ॥ 78.8 ॥  
अरुणोदं तु पूर्वेण दक्षिणे मानसं स्मृतम् ।  
असितोदं पश्चिमे च महाभद्रं तथोत्तरे ।  
कुमुदैः श्वेतकपिलैः कह्लारैर्भूषितानि च ॥ 78.9 ॥  
अरुणोदयस्य ये शैलाः प्राच्या वै नामतः स्मृताः ।  
तान् कीर्त्त्यमानांस्तत्त्वेन श्रृणुध्वं गदतो मम ॥ 78.10 ॥  
विकङ्को मणिश्रृङ्गश्च सुपात्रश्चोपलो महान् ।  
महानीलोऽथ कुम्भश्च सुबिन्दुर्मदनस्तथा ॥ 78.11 ॥  
वेणुनद्धः सुमेदाश्च निषधो देवपर्वतः ।  
इत्येते पर्वतवराः पुण्याश्च गिरयोऽपरे ॥ 78.12 ॥  
पूर्वेण मन्दरात् सिद्धाः पर्वताश्च मदायुताः ।  
सरसो मानसस्येह दक्षिणेन महाचलाः ॥ 78.13 ॥  
ये कीर्त्तिता मया तुभ्यं नामतस्तान् निबोधत ।  
शैलस्त्रिशिरश्चैव शिशिरश्चाचलोत्तमः ॥ 78.14 ॥  
कपिश्च शतमक्षश्च तुरगश्चैव सानुमान् ।  
ताम्राहश्च विषश्चैव तथा श्वेतोदनो गिरिः ॥ 78.15 ॥  
समूलश्चैव सरलो रत्नकेतुश्च पर्वतः ।  
एकमूलो महाश्रृङ्गो गजमूलोऽपि शावकः ॥ 78.16 ॥  
पञ्चशैलश्च कैलासो हिमवानचलोत्तमः ।  
उत्तरा ये महाशैलास्तान् वक्ष्यामि निबोधत ॥ 78.17 ॥  
कपिलः पिङ्गलो भद्रः सरसश्च महाचलः ।  
कुमुदो मधुमांश्चैव गर्जनो मर्कटस्तथा ॥ 78.18 ॥  
कृष्णश्च पाण्डवश्चैव सहस्त्रशिरसस्तथा ।  
पारियात्रश्च शैलेन्द्रः श्रृङ्गवानचलोत्तमः ।  
इत्येते पर्वतवराः श्रीमन्तः पश्चिमे स्मृताः ॥ 78.19 ॥  
महाभद्रस्य सरस उत्तरेण द्विजोत्तमाः ।  
ये पर्वताः स्थिता विप्रास्तान् वक्ष्यामि निबोधत ॥ 78.20 ॥  
हंसकूटो महाशैलो वृषहंसश्च पर्वतः ।  
कपिञ्जलश्च शैलेन्द्र इन्द्रशैलश्च सानुमान् ॥ 78.21 ॥  
नीलः कनकश्रृङ्गश्च शतश्रृङ्गश्च पर्वतः ।  
पुष्करो मेघशैलोऽथ विरजाश्चाचलोत्तमः ।  
जारुचिश्चैव शैलेन्द्र इत्येते उत्तराः स्मृताः ॥ 78.22 ॥  
इत्येतेषां तु मुख्यानामुत्तरेषु यथाक्रमम् ।  
स्थलीरन्तरद्रोण्यश्च सरांसि च निबोधत ॥ 78.23 ॥  
॥ इति श्रीवराहपुराणे भगवच्छास्त्रे अष्टसप्ततितमोऽध्यायः ॥ 78 ॥


रुद्र उवाच ।  
सीतान्तस्याचलेन्द्रस्य कुमुदस्यान्तरेण च ।  
द्रोण्यां विहङ्गपुष्टायां नानासत्त्वनिषेवितम् ॥ 79.1 ॥  
त्रियोजनशतायामं शतयोजनविस्तृतम् ।  
सुरसामलपानीयं रम्यं तत्र सुरोचनम् ॥ 79.2 ॥  
द्रोणमात्रप्रमाणैश्च पुण्डरीकैः सुगन्धिभिः ।  
सहस्त्रशतपत्रैश्च महापद्मैरलङ्कृतम् ॥ 79.3 ॥  
देवदानवगन्धर्वैर्महासर्पैरधिष्ठितम् ।  
पुण्यं तच्छ्रीसरो नाम सप्रकाशमिहेह च ॥ 79.4 ॥  
प्रसन्नसलिलैः पूर्णं शरण्यं सर्वदेहिनाम् ।  
तत्र त्वेकं महापद्मं मध्ये पद्मवनस्य च ॥ 79.5 ॥  
कोटिपत्रप्रकलितं तरुणादित्यवर्चसम् ।  
नित्यं व्याकोशमधुरं चलत्वादतिमण्डलम् ॥ 79.6 ॥  
चारुकेसरजालाढ्यं मत्तभ्रमरनादितम् ।  
तस्मिन् मध्ये भगवती साक्षात् श्रीर्नित्यमेव हि ।  
लक्ष्मीस्तु तं तदावासं मूर्त्तिमन्तं न संशयः ॥ 79.7 ॥  
सरसस्तस्य तीरे तु तस्मिन् सिद्धनिषेवितम् ।  
सदा पुष्पफलं रम्यं तत्र बिल्ववनं महत् ॥ 79.8 ॥  
शतयोजनविस्तीर्णं द्वियोजनशतायतम् ।  
अर्द्धक्रोशोच्चशिखरैर्महावृक्षैः समन्ततः ।  
शाखासहस्त्रकलितैर्महास्कन्धैः समाकुलम् ॥ 79.9 ॥  
फलैः सहस्त्रसङ्काशैः हरितैः पाण्डुरैस्तथा ।  
अमृतस्वादुसदृशैर्भेरीमात्रैः सुगन्धिभिः ॥ 79.10 ॥  
शीर्यद्भिश्च पतद्भिश्च कीर्णभूमिवनान्तरम् ।  
नाम्ना तच्छ्रीवनं नाम सर्वलोकेषु विश्रुतम् ॥ 79.11 ॥  
देवादिभिः समाकीर्णमष्टाभिः ककुभिः शुभम् ।  
बिल्वाशिभिश्च मुनिभिः सेवितं पुण्यकारिभिः ।  
तत्र श्रीः संस्थिता नित्यं सिद्धसङ्घनिषेविता ॥ 79.12 ॥  
एकैकस्याचलेन्द्रस्य मणिशैलस्य चान्तरम् ।  
शतयोजनविस्तीर्णं द्वियोजनशतायतम् ॥ 79.13 ॥  
विमलं पङ्कजवनं सिद्धचारणसेवितम् ।  
पुष्पं लक्ष्म्या धृतं भाति नित्यं प्रज्वलतीव ह ॥ 79.14 ॥  
अर्द्धक्रोशं च शिखरैर्महास्कन्धैः समावृतम् ।  
प्रफुल्लशाखाशिखरं पिञ्जरं भाति तद्वनम् ॥ 79.15 ॥  
द्विबाहुपरिणाहैस्तैस्त्रिहस्तायामविस्तृतैः ।  
मनःशिलाचूर्णनिभैः पाण्डुकेसरशालिभिः ॥ 79.16 ॥  
पुष्पैर्मनोहरैर्व्याप्तं व्याकोशैर्गन्धशोभिभिः ।  
विराजति वनं सर्वं मत्तभ्रमरनादितम् ॥ 79.17 ॥  
तद्वनं दानवैर्दैत्यैर्गन्धर्वैर्यक्षराक्षसैः ।  
किन्नरैरप्सरोभिश्च महाभोगैश्च सेवितम् ॥ 79.18 ॥  
तत्राश्रमो भगवतः कश्यपस्य प्रजापतेः ।  
सिद्धसाधुगणाकीर्णं नानाश्रमसमाकुलम् ॥ 79.19 ॥  
महानीलस्य मध्ये तु कुम्भस्य च गिरेस्तथा ।  
मध्ये सुखा नदी नाम तस्यास्तीरे महद्वनम् ॥ 79.20 ॥  
पञ्चाशद्योजनायामं त्रिंशद्योजनमण्डलम् ।  
रम्यं तालवनं श्रीमत् क्रोशार्द्धोच्छ्रितपादपम् ॥ 79.21 ॥  
महाबलैर्महासारैः स्थिरैरविचलैः शुभैः ।  
महदञ्जनसंस्थानैः परिवृत्तैर्महाफलैः ॥ 79.22 ॥  
मृष्टगन्धगुणोपेतैरुपेतं सिद्धसेवितम् ।  
ऐरावतस्य करिणस्तत्रैव समुदाहृतम् ॥ 79.23 ॥  
ऐरावतस्य रुद्रस्य देवशैलस्य चान्तरे ।  
सहस्त्रयोजनायामा शतयोजनविस्तृता ॥ 79.24 ॥  
सर्वा ह्येकशिला भूमिर्वृक्षवीरुधवर्जिता ।  
आप्लुता पादमात्रेण सलिलेन समन्ततः ॥ 79.25 ॥  
इत्येताभ्यन्तरद्रोण्यो नानाकाराः प्रकीर्त्तिताः ।  
मेरोः पार्श्वेन विप्रेन्द्रा यथावदनुपूर्वशः ॥ 79.26 ॥  
॥ इति श्रीवराहपुराणे भगवच्छास्त्रे एकोनाशीतितमोऽध्यायः ॥ 79 ॥


रुद्र उवाच ।  
अथ दक्षिणदिग्व्यवस्थिताः पर्वतद्रोण्यः सिद्धाचरिताः  
कीर्त्यन्ते । शिशिरपतङ्गयोर्मध्ये शुक्लभूमिस्त्रिया मुक्तलतागलितपादपम् ।  
इक्षुक्षेपे च शिखरे पादपैरुपशोभितम् ।  
उदुम्बरवनं रम्यं पक्षिसङ्घनिषेवितम् ॥ 80.1 ॥

फलितं तद् वनं भाति महाकूर्मोपमैः फलैः ॥  
तद् वनं देवयोन्योऽष्टौ सेवन्ते सर्वदैव ॥ 80.2 ॥  
वराहपुराण ॥ 80.3 ॥  
तत्र प्रसन्नस्वादुसलिला बहूदका नद्यो वहन्ति । तत्राश्रमो भगवतः कर्दमस्य प्रजापतेः । नानामुनिजनाकीर्णस्तच्च शतयोजनमेकं परिमण्डलं वनं च ।  
तथा च ताम्राभस्य शैलस्य पतङ्गस्य चान्तरे शतयोजनविस्तीर्णं द्विगुणायतं बालार्कसदृशराजीवपुण्‍रीकैः समन्ततः सहस्त्रपत्रैरविरलैरलंकृतं महत् सरोऽनेकसिद्धगन्धर्वाध्युषितम् । तस्य च मध्ये महाशिखरः शतयोजनायामस्त्रिंशद्योजनविस्तीर्णोऽनेकधातुरत्नभूषितस्तस्य चोपरि महती रथ्या रत्नप्राकारतोरणा ।  
तस्यां महद् विद्याधरपुरम् । तत्र पुलोमनामा विद्याधरराजः शतसहस्त्रपरीवारः ।  
तथा च विखाखाचलेन्द्रस्य श्वेतस्य चान्तरे सरः ।  
तस्य च पूर्वतीरे महदाम्रवनं कनकसंकाशैः फलैरतिसुगन्धिभिर्महाकुम्भमात्रैः सर्वतश्चितम् ।  
देवगन्धर्वादयश्च तत्र निवसन्ति ।  
सुमुलस्याचलेन्द्रस्य वसुधारस्य चान्तरे त्रिंशद्योजनविस्तीर्णे पञ्चाशद्योजनायते । बिल्वस्थली नाम । तत्र फलानि विद्रुमसंकाशानि तैश्च पतद्भिः स्थलमृत्तिका क्लिन्ना । तां च स्थलीं सुगुह्यकादयः सेवन्ते बिल्वफलाशिनः ।  
तथा च वसुधाररत्नधारयोरन्तरे त्रिंशद्योजनविस्तीर्णं शतयोजनमायतं सुगन्धिकिंशुकवनं सदाकुसुमं यस्य गन्धेन वास्यते योजनशतम् ।  
तत्र सिद्धाध्युषितं जलोपेतं च ।  
तत्र चादित्यस्य देवस्य महदायतनम् ।  
समासे मासे च भगवानवतरति सूर्यः प्रजापतिः ।  
कालजनकं देवादयो नमस्यन्ति ।  
तथा च पञ्चकूटस्य कैलासस्य चान्तरे सहस्त्रयोजनायामं विस्तीर्णं शतयोजनं हंसपाण्डुरं क्षुद्रसत्त्वैरनाधृष्यं स्वर्गसोपानमिव भूमण्डलम् ।  
अथ पश्चिमदिग्भागे व्यवस्थिता गिरिद्रोण्यः कीर्त्यन्ते । सुपार्श्वशिखिशैलयोर्मध्ये समन्ताद् योजनशतमेकं भौमशिलातलं नित्यतप्तं दुःस्पर्शम् ।  
तस्य मध्ये त्रिंशद्योजनविस्तीर्णं मण्डलं वह्निस्थानम् । स च सर्वकालमनिन्धनो भगवान् लोकक्षयकारी संवर्तको ज्वलते ।  
अन्तरे च शैलवरयोः कुमुदाञ्जनयोः शतयोजनविस्तीर्णामातुलुङ्गस्थली सर्वसत्त्वानामगम्या । पीतवर्णैः फलैरावृता सती सा स्थली शोभते ।  
तत्र च शैलयोः पिञ्जरगौरयोरन्तरेण सरोद्रोणी ह्यनेकशतयोजनायता महद्भिश्च षट्पदोद्घुष्टैः कुमुदैरुपशोभिता ।  
तत्र च भगवतो विष्णोः परमेश्वरस्यायतनम् ।  
तथा च शुक्लपाण्डुरयोरपि महागिर्योरन्तरे त्रिंशद्योजनविस्तीर्णो नवत्यायत एकः शिलोद्देशोवृक्षविवर्जितः । तत्र निष्पङ्का दीर्घिका सवृक्षा च स्थलपद्मिनी अनेकजातीयैश्च पद्मैः शोभिता ।  
तस्याश्च मध्ये पञ्चयोजनप्रमाणो महान्यग्रोधवृक्षः । तस्मिंश्चन्द्रशेखरोमापतिर्नीलवासाश्च देवो निवसति यक्षादिभिरीड्यमानः ।  
सहस्त्रशिखरस्य गिरेः कुमुदस्य चान्तरे पञ्चाशद्योजनायामं विंशद्योजनविस्तृतमिक्षुक्षेपोच्चशिखरमनेकपक्षिसेवितम् ।  
अनेकवृक्षफलैर्मधुरस्त्रवैरुपशोभितम् ।  
तत्र चेन्द्रस्य महानाश्रमो दिव्याभिप्रायनिर्मितः ।  
तथा च शङ्खकूटऋषभयोर्मध्ये पुरुषस्थलीरम्याऽनेकगुणानेकयोजनायता बिल्वप्रमाणैः कङ्कोलकैः सुगन्धिभिरुपेता ।  
तत्र पुरुषकरसोन्मत्ता नागाद्याः प्रतिवसन्ति ।  
तथा कपिञ्जलनागशैलयोरन्तरे द्विशतयोजनमायामविस्तीर्णा शतयोजनस्थली नानावनविभूषिता द्र्ाक्षाखर्जूरखण्डैरुपेता अनेकवृक्षवल्लीभिरनेकैश्च सरोभिरुपेता सा स्थली ।  
तथा च पुष्करमहामेघयोरन्तरे षष्टियोजनविस्तीर्णा शतायामा पाणितलप्रख्या महती स्थली वृक्षवीरुधविवर्जिता ।तस्याश्च पार्श्वे चत्वारि महावनानि सरांसि चानेकयोजनानाम् ।दश पञ्च सप्त तथाष्टौ त्रिंशद् विंशति योजनानां स्थल्यो द्रोण्यश्च । तत्र काश्चिन्महाघोराः पर्वतकुक्षयः ।  
॥ इति श्रीवराहपुराणे भगवच्छास्त्रे अशीतितमोऽध्यायः ॥ 80 ॥



रुद्र उवाच ।  
अतः परं पर्वतेषु देवानामवकाशा वर्ण्यन्ते । तत्र योऽसौ शान्ताख्यः पर्वतस्तस्योपरि महेन्द्रस्य क्रीडास्थानम् ।  
तत्र देवराजस्य पारिजातकवृक्षवनम् ।  
तस्य पूर्वपार्श्वे कुञ्जरो नाम गिरिः ।  
तस्योपरि दानवानामष्टौ पुराणि च ।  
तथा वज्रके पर्वतवरे राक्षसानामनेकानि पुराणि ।  
ते च नाम्ना नीलकाः कामरूपिणः ।  
महानीलेऽपि शैलेन्द्रपुराणि ।  
पञ्चदशसहस्त्राणि किन्नराणां ख्यातानि ।  
तत्र देवदत्तचन्द्रादयो राजानः ।  
पञ्चदशकिन्नराणां गर्विताः ।  
तानि सौवर्णानि बिलप्रवेशनानि च पुराणि ।  
चन्द्रोदये च पर्वतवरे नागानामधिवासः । ते च बिलप्रवेशाः बिलेषु वैनतेयविषयावर्त्तिनो व्यवस्थितानुरागे च दानवेन्द्रा व्यवस्थिताः ।  
वेणुमत्यपि विद्याधरपुरत्रयं ।  
त्रिंशद्योजनशतविस्तीर्णमेकैकं तावदायतम् ।  
उलूकरोमशमहावेत्रादयश्च राजानो विद्याधराणाम् ।  
एकैके च शैलराजनि स्वयमेव गरुडो व्यवस्थितः ।  
कुञ्जरे तु पर्वतवरे नित्यं पशुपतिः स्थितः ।  
वृषभाङ्को महादेवः शंकरो योगिनां वरः अनेकगणभूतकोटिसहस्त्रवारो भगवान् अनादिपुरुषो व्यवस्थितः ।  
वसुधारे च पुष्पवतां वसूनां च समावासः ।  
वसुधाररत्नधारयोर्मूर्ध्नि अष्टौ सप्त च संख्यया । पुराणि वसुसप्तर्षीणां चेति । एकश्रृङ्गे च पर्वतोत्तमे प्रजापतेः स्थानं चतुर्वक्त्रस्य ब्रह्मणः। गजपर्वते च महाभूतपरिवृता स्वयमेव भगवती तिष्ठति ।  
वसुधारे च पर्वतवरे मुनिसिद्धविद्याधराणामायतनम् ।  
चतुराशीत्यपरपुर्यो महाप्राकारतोरणाः ।  
तत्र चानेकपर्वता नाम गन्धर्वा युद्धशालिनो वसन्ति ।  
तेषां चाधिपतिर्देवो राजराजैकपिङ्गलः ।  
सुरराक्षसाः पञ्चकूटेदानवाः शतश्रृङ्गेयक्षाणां पुरशतम् ।  
ताम्राभे तक्षकस्यपुरशतम् । विशखपर्वते गुहस्यायतनम् ।श्वेतोदये गिरिवरे महागन्धर्वभवनम् ।  
हरिकूटे हरिर्देवः । कुमुदे किन्नरावासः । अञ्जने महोरगाः ।  
सहस्त्रशिखरे च दैत्यानामुग्रकर्मिणामावासः ।  
पुराणां सहस्त्रमेकं हेममालिनाम् मुकुटे पन्नप्रपक्षे पर्वतवरे चत्वार्यायतनानि तु। एवं मेरुपर्वतेषु देवानामधिवासः ।  
मर्यादापर्वते देवकूटे पुरविन्यासः कीर्त्यते ।  
तस्योपरि योजनशतं गरुडस्य जातं क्षेत्रम् ।  
तस्यैव पार्श्वतस्त्रिंशद्योजनविस्तीर्णाश्चत्वारिंशदायताः सप्तगन्धर्वनगराः ।  
आग्नेयाश्च नाम्ना गन्धर्वातिबलिनः ।  
तत्र चान्यत् त्रिंशद्योजनमण्डलं पुरम् सैंहिकेयानाम् ।  
तत्र च देवर्षिचरितानि देवकूटे दृश्यन्ते ।  
पुरं च कालकेयानां तत्रैव । तथा चान्तरतटेऽन्येसुनान्नाम तस्यैव दक्षिणे त्रिंशद्योजनविस्तृतं द्विषष्टियोजनायामं पुरम् कामरूपिणां दृप्तानां मध्यमे च तस्य हेमकूटे महादेवस्य न्यग्रोधः ।  
अथातः कैलासवर्णको भवति।  
कैलासस्य तटे योजनशतमायामवस्तृतम् भुवनमालाभिव्याप्तम् । तस्याश्च मध्ये सभा ।  
तत्र च तत्पुष्करं नाम विमानं तिष्ठति ।  
धनदस्य च तद्विमानमधिवासश्च । तत्र पद्ममहापद्ममकरकच्छपकुमुदशङ्खनीलनन्दमहानिधयः प्रतिवसन्ति । तत्र चन्द्रादीनां लोकपालानामावासः ।  
तत्र च मन्दाकिनी नाम नदी ।  
तथा कनकमन्दा मन्दा चेति नामभिः सरितः ।  
तत्रान्या अपि नद्यः सन्ति । पूर्वपार्श्वे च शतयोजनमायामास्त्रिंशद्योजनविस्तृता दशगन्धर्वपुर्यः तासु च सकुबाहुहरिकेशचित्रसेनादयो राजानः । तस्यैव च पश्चिमकूटे अशीतियोजनायामं चत्वारिंशद्विस्तृतमेकैकं यक्षनगरम् ।  
तेषु च महामालिसुनेत्र चक्रादयो नायकाः ।  
तस्यैव दक्षिणे पार्श्वे कुञ्जदरीषु गुहासु समुद्राः समुद्रं यावत्किन्नराणां पुरशतम् ।  
तेषु च द्रुमसुग्रीवादिभगदत्तप्रमुखं राजशतम् ।  
तत्र च रुद्रस्योमया सार्द्धं विवाहस्संवृत्तः ।  
तपश्च कृतवती गौरी । किरातरूपिणा च रुद्रेण स्थितम् । तत्रैव तत्र स्थितेन सोमेन शंकरेण जम्बूद्वीपावलोकनं कृतम् । तत्र चानेककिन्नरगन्धर्वोपगीतमुमावनं नामाप्सरोभिरनेकपुष्पलतावल्लीभिरुपेतम् ।  
यत्र भगवता महेश्वरेणार्द्धनारीनरवपुः प्राप्तम् ।  
तत्र च कार्तिकेयस्य शरद्वनम् ।  
पुष्पचित्रक्रौञ्चयोर्मध्ये कार्तिकेयाभिषेकः कृतः तस्य च पूर्वतटे सिद्धमुनिगणावासः कलापग्रामो नाम ।  
तथा च मार्कण्डेयवसिष्ठपराशरनलविश्वामित्रोद्दालकादीनां महर्षीणामनेकानि सहस्त्राण्याश्रमाणां हि भवति ।  
तथा च पश्चिमस्याचलेन्द्रस्य निषधस्य भागं श्रृणुत ।  
तस्य च मध्यमकूटे विष्ण्वायतनं महादेवस्य ।  
तस्यैवोत्तरतटे त्रिंशद्योजनविस्तृतं महत्पुरं लम्बाख्यातं राक्षसानाम् ।  
तस्यैव दक्षिणे पार्श्वे बिलप्रवेशनगरम् ।  
प्रभेदकस्य पश्चिमेन देवदानवसिद्धादीनां पुराणि ।  
तस्य गिरेर्मूर्ध्नि महती सोमशिला तिष्ठति ।  
तस्यां च पर्वणि सोमः स्वयमेवावतरति ।  
तस्यैवोत्तरपार्श्वे त्रिकूटं नाम ।  
तत्र ब्रह्मा तिष्ठति क्वचित् । तथा च वह्न्यायतनम् । मूर्त्तिमान् वह्निरुपास्यते देवैः ।  
उत्तरे च श्रृङ्गाख्ये पर्वतवरे देवतानामायतनानि ।  
पूर्वे नारायणस्यायतनम् । मध्ये ब्रह्मणः ।  
शंकरस्य पश्चिमे । तत्र च यक्षादीनां केचित् पुराणि तस्य चोत्तरतीरे जातुछे महापर्वते त्रिंशद्योजनमण्डलं नन्दजलं नाम सरस् तत्र नन्दो नाम नागराजा वसति शतशीर्षप्रचण्ड इति इत्येतेऽष्टौ देवपर्वता विज्ञेयाः । तेनानुक्रमेण हेमरजतरत्नवैदूर्यमानः शिलाहिङ्गुलादिवर्णाः । इयं च पृथ्वी लक्षकोटिशतानेकसंख्यातानां पूर्णा तेषु च सिद्धविद्याधराणां निलयाः ते च मेरोः पार्श्वतः केसरवलयालवालं सिद्धलोकेति कीर्त्त्यते ।  
इयं पृथ्वी पद्माकारेण व्यवस्थिता ।  
एष च सर्वपुराणेषु क्रमः सामान्यतः प्रतिपाद्यते ।  
॥ इति श्रीवराहपुराणे भगवच्छास्त्रे एकाशीतितमोऽध्यायः ॥ 81 ॥


रुद्र उवाच ।  
अथ नदीनामवतारं श्रृणुत ।  
आकाशसमुद्रो यः कीर्त्यते सामाख्यस् तस्मादाकाशगामिनी नदी प्रवृत्ता । सा चानवरतमिन्द्रगजेन क्षोभ्यते । सा च चतुरशीतिसहस्त्रोच्छ्राया । सा मेरोः सुदर्शनं करोति । सा च मेरुकूटतटान्तेभ्यः प्रस्खलिता चतुर्धा संजाता । षष्टिं च योजनसहस्त्रं निरालम्बा पतमाना प्रदक्षिणमनुसरन्ती चतुर्द्धा जगाम । सीता चालकनन्दा चक्षुर्भद्रा चेति नामभिः ।  
यथोद्देशं सा चानेकशतसहस्त्रपर्वतानां दारयन्ती गां गतेति गङ्गेत्युच्यते अथ गन्धमादनपार्श्वेऽमरगण्डिका वर्ण्यते । एकत्रिंशद्योजनसहस्त्राणि आयामः चतुःशतविस्तीर्णम्। तत्र केतुमालाः सर्वे जनपदाः । कृष्णवर्णाः पुरुषा महाबलिनः । उत्पलवर्णाः स्त्रियः शुभदर्शनाः । तत्र च महावृक्षाः पनसाः सन्ति । तत्रेश्वरो ब्रह्मपुत्रस्तिष्ठति । तत्रोदपानाच्च जरारोगविवर्जिता वर्षायुतायुषश्च नराः । माल्यवतः पूर्वपार्श्वे पूर्वगण्डिका एकश्रृङ्गाद्योजनसहस्त्राणि मानतस्तत्र च भद्राश्वा नाम जनपदाः भद्रसालवनं च तत्र व्यवस्थितम् । कालाम्रवृक्षाः पुरुषाः श्वेताः पद्मवर्णिनः स्त्रियः कुमुदवर्णा दशवर्षसहस्त्राणि तेषामायुः । तत्र च पञ्च कुलपर्वताः । तद्यथा शैलवर्णः मालाख्यः कोरजश्च त्रिपर्णः नीलश्चेति तद्विनिर्गताः। तदम्भःस्थितानां देशानां तान्येव नामानि । ते च देशा एता नदीः पिबन्ति। तद्यथा सीता सुवाहिनी हंसवती कासा महाचक्रा चन्द्रवती कावेरी सुरसा शाखावती इन्द्रवती अङ्गारवाहिनी हरितोया सोमावर्ता शतह्रदा वनमाला वसुमती हंसा सुपर्णा पञ्चगङ्गा धनुष्मती मणिवप्रा सुब्रह्मभागा विलासिनी कृष्णतोया पुण्योदा नागवती शिवा शेवालिनी मणितटा क्षीरोदा वरुणावती विष्णुपदी महानदी हिरण्यस्कन्धवाहा सुरावती कामोदा पताकाश्चेत्येता महानद्यः । एताश्च गङ्गासमाः कीर्तिताः। आजन्मान्तं पापं विनाशयन्ति । क्षुद्रनद्यश्च कोटिशः। ताश्च नदीर्ये पिबन्ति ते दशवर्षसहस्त्रायुषः। रुद्रोमाभक्ता इति।  
॥ इति श्रीवराहपुराणे भगवच्छास्त्रे द्व्यशीतितमोऽध्यायः ॥ 82 ॥  
रुद्र उवाच ।  
निसर्ग एष भद्राश्वानां कीर्तितः केतुमालानां विस्तरेण कथितं । नैषधस्याचलेनद्रस्य पश्चिमेन कुलाचलजनपदनद्यः कीर्त्यन्ते । तथा च विशाखकम्बलजयन्तकृष्णहरिताशोकवर्द्धमाना इत्येतेषां सप्तकुलपर्वतानां कोटिशः प्रसूतिः ।  
तन्निवासिनो जनपदास्तन्नामान एव द्रष्टव्याः । तद्यथा सौरग्रामात्तसांतपो कृतसुराश्रवण कम्बलमाहेयाचलकूटवासमूलतपक्रौञ्चकृष्णाङ्गमणिपङ्कजचूडमलसोमीयसमुद्रान्तक कुरकुञ्चसुवर्णः तटककुह श्वेताङ्गकृष्णपाटविदकपिलकर्णिकमहिषकुब्जकरनाटमहोत्कटशुकनासगजभूमककुरञ्जन मनाहकिंकिसपार्णभौमकचोरकधूमजन्म अङ्गारजतीवनजीवलौकिलवाचां सहाङ्गमधुरेयशुकेचकेयश्रवणमत्त कासिकगोदावामकुलपञ्जावर्ज्जहमोदशअलक एते जनपदास्तत्पर्वतोत्था नदीः पिबन्ति । तद्यथा प्लक्षा महाकदम्बा मानसी श्यामा सुमेधा बहुला विवर्णा पुङ्खा माला दर्भवती भद्रानदी शुकनदी पल्लवा भीमा प्रभ़ञ्जना काम्बा कुशावती दक्षा कासवती तुङ्गा पुण्योदा चन्द्रावती सुमूलावती ककुद्मिनी विशाला करण्टका पीवरी महामाया महिषी मानुषी चण्डा एता नदीः प्रधानाः। शेषाः क्षुद्रनद्यः सहस्त्रशश्चेति ।  
॥ इति श्रीवराहपुराणे भगवच्छास्त्रे त्र्यशीतितमोऽध्यायः ॥ 83 ॥


रुद्र उवाच ।  
उत्तराणां च वर्षाणां दक्षिणानां च सर्वशः ।  
आचक्षते यथान्यायं ये च पर्वतवासिनः ।  
तच्छृणुध्वं मया विप्राः कीर्त्त्यमानं समाहिताः ॥ 84.1 ॥  
दक्षिणेन तु श्वेतस्य नीलस्य चोत्तरेण च ।  
वायव्यां रम्यकं नाम जायन्ते तत्र मानवाः ।  
मतिप्रधाना विमला जरादौर्गन्ध्यवर्जिताः ॥ 84.2 ॥  
तत्रापि सुमहान् वृक्षो न्यग्रोधो रोहितः स्मृतः ।  
तत्फलाद् रसपानाद्धि दशवर्षसहस्त्रिणः ।  
आयुषा सर्वमनुजा जायन्ते देवरूपिणः ॥ 84.3 ॥  
उत्तरेण च श्वेतस्य त्रिश्रृङ्गस्य च दक्षिणे ।  
वर्षं हिरण्मयं नाम तत्र हैरण्वती नदी ।  
यक्षा वसन्ति तत्रैव बलिनः कामरूपिणः ॥ 84.4 ॥  
एकादशहस्त्राणि समानां तेन जीवते ।  
शतान्यन्यानि जीवन्ते वर्षाणां दश पञ्च च ॥ 84.5 ॥  
लकुचाः क्षुद्रसा वृक्षास्तस्मिन् देशे व्यवस्थिताः ।  
तत्फलप्राशमाना हि तेन जीवन्ति मानवाः ॥ 84.6 ॥  
तथा त्रिश्रृङ्गे च मणिकाञ्चनसर्वरत्नशिखरानुक्रमेण तस्य चोत्तरश्रृङ्गाद्दक्षिणसमुद्रान्ते चोत्तरकुरवः । वस्त्राण्याभरणानि च वृक्षेष्वेव जायन्ते क्षीरवृक्षाः क्षीरासवाः सन्ति। मणिभूमिः सुवर्णबालुका। तस्मिन् स्वर्गच्युताश्च पुरुषा वसन्ति त्रयोदशवर्षसहस्त्रायुषः । तस्यैव द्वीपस्य पश्चिमेन चतुर्योजनसहस्त्रमतिक्रम्य देवलोकाच्चन्द्रद्वीपो भवति योजनसहस्त्रपरिमण्डलः । तस्य मध्ये चन्द्रकान्तसूर्यकान्तनामानौ गिरिवरौ। तयोश्च मध्ये चन्द्रावती नाम महानदी अनेकवृक्षफलानेकनदीसमाकुला। एतत्कुरुवर्षं च । तस्योत्तरपार्श्वे समुद्रोर्मिमालाढ्यं पञ्चयोजनसहस्त्रमतिक्रम्य देवलोकात् सूर्यद्वीपो भवति योजनसहस्त्रपरिमण्डलः। तस्य मध्ये गिरिवरः शतयोजनविस्तीर्णस्तावदुच्छ्रितः। तस्मात्सूर्यावर्त्तनामा नदी निर्गता। तत्र च सूर्यस्याधिष्ठितम् तत्र सूर्यदैवत्यास्तद्वर्णाश्च प्रजा दशवर्षसहस्त्रायुषः। तस्य च द्वीपस्य पश्चिमेन चतुर्योजनसहस्त्रमतिक्रम्य समुद्रं दशयोजनसहस्त्रं परिमण्डलत्वेन द्वीपो रुद्राकरो नाम । तत्र च भद्रासनं वायोरनेकरत्नशोभितम्। तत्र विग्रहवान् वायुस्तिष्ठति। तपनीयवर्णाश्च प्रजाः पञ्चवर्षसहस्त्रायुषः ॥ 84.7 ॥  
॥ इति श्रीवराहपुराणे भगवच्छास्त्रे चतुरशीतितमोऽध्यायः ॥ 84 ॥


रुद्र उवाच ।  
इयं भूपद्मव्यवस्था कथिता। इदानीं भारतं नवभेदं श्रृणुत। तद्यथा। इन्द्रः कसेरुः ताम्रवर्णो गभस्तिः नागद्वीपः सौम्यः गन्धर्वः वारुणः भातरं चेति। सागरसंवृतमेकैकं योजनसहस्त्रप्रमाणम्। तत्र च सप्त कुलपर्वता भवन्ति। तद्यथा। महेन्द्रो मलयः सह्यः शुक्तिमान्नृक्षपर्वतः। विन्ध्यश्च पारियात्रश्च इत्येते कुलपर्वताः। अन्ये च मन्दरशारदर्दुरकोलाहलसुरमैनाकवैद्युतवारन्धमपाण्डुरतुङ्गप्रस्थकृष्णगिरिजयन्तरैवतऋष्यमूकगोमन्तचित्रकूटश्रीचकोरकूटशैलकृतस्थल इत्येते क्षुद्रपर्वताः। शेषाः क्षुद्रतराः। तेषामार्या म्लेच्छा जनपदा वसन्ति। पिबन्ति चैतासु नदीषु पानीयम्। तद्यथा गङ्गा सिन्धु सरस्वती शतद्रु वितस्ता विपाशा चन्द्रभागा सरयू यमुना इरावती देविका कुहू गोमती धूतपापा बाहुदा दृषद्वती कौशिकी निस्वरा गण्डकी चक्षुष्मती लोहिता इत्येता हिमवत्पादनिर्गताः॥  
वेदस्मृतिर्वेदवती सिन्धुपर्णा सचन्दना सदाचारा रोहिपारा चर्मण्वती विदिशा वेदत्रयी इत्येता पारियात्रोद्भवाः शोणा ज्योतीरथा नर्मदा सुरसा मन्दाकिनी दशार्णा चित्रकूटा तमसा पिप्पला करतोया पिशाचिका चित्रोत्पला विशाला वञ्जुला बालुका वाहिनी शुक्तिमती विरजा पङ्किनी रिरी कुहू इत्येता ऋक्षप्रसूताः। मणिजाला शुभा तापी पयोष्णीं शीघ्रोदा वेष्णा पाशा वैतरणी वेदी पाली कुमुद्वती तोया दुर्गा अन्त्या गिरा एता विन्ध्यपादोद्भवाः। गोदावरी भीमरथी कृष्णा वेणा वञ्जुला तुङ्गभद्रा सुप्रयोगा वाह्या कावेरी इत्येताः सह्यपादोद्भवाः। शतमाला ताम्रपर्णी पुष्पावती उत्पलावती इत्येता मलयजाः।  
त्रियामा ऋषिकुल्या इक्षुला त्रिविदा लाङ्गूलिनी वंशवरा महेन्द्रतनयाः। ऋषिका लूमती मन्दगामिनी पलाशिनी इत्येताः शुक्तिमत्प्रभवाः। एताः प्राधान्येन कुलपर्वतनद्यः। शेषाः क्षुद्रनद्यः। एष जम्बूद्वीपो योजनलक्षप्रमाणतः। अतः परं शाकद्वीपं निबोधत। जम्बूद्वीपस्य विस्ताराद् द्विगुणपरिणाहाल्लवणोदकश्च जम्बूद्वीपसमस्तेन द्विगुणावृतः। तत्र च पुण्या जनपदाश्चिरान्म्रियन्ते दुर्भिक्षजराव्याधिरहितश्च देशोऽयम्। सप्तैव कुलपर्वतास्तावत् तिष्ठन्ति तस्य चोभयतो लवणक्षीरोदधी व्यवस्थितौ। तत्र च प्रागायतः शैलेन्द्र उदयो नाम पर्वतः। तस्यापरेण जलधारो नाम गिरिः। सैव चन्द्रेति कीर्त्तितः। तस्य च जलमिन्द्रो गृहीत्वा वर्षति। तस्य पारे रैवतको नाम गिरिः। सैव नारदो वर्ण्यते तस्मिंश्च नारदपर्वतादुत्पन्नो तस्य चापरेण श्यामो नाम गिरिः। तस्मिंश्च प्रजाः श्यामत्वमापन्नाः सैव दुन्दुभिर्वर्ण्यते। तस्मिन् सिद्धा इति कीर्तिताः प्रजानेकविधाः क्रीडन्तस्तस्यापरे रजतो नाम गिरिः सैव शाकोच्यते। तस्यापरेणाम्बिकेयः स च विभ्राजसो भण्यते। स एव केसरीत्युच्यते। ततश्च वायुः प्रवर्त्तते। गिरिनामान्येव वर्षाणि तद्यथा। उदयसुकुमारो जलधारक्षेमकमहाद्रुमेति प्रधानानि द्वितीयपर्वतनामभिरपि वक्तव्यानि। तस्य च मध्ये शाकवृक्षस्तत्र च सप्तमहानद्यो द्विनाम्न्यः। तद्यथा सुकुमारी कुमारी नन्दा वेणिका धेनुः इक्षुमती गभस्ति इत्येता नद्यः।  
॥ इति श्रीवराहपुराणे भगवच्छास्त्रे पञ्चाशीतितमोऽध्यायः ॥ 85 ॥


अथ तृतीयं कुशद्वीपं श्रृणुत। कुशद्वीपेन क्षीरोदः परिवृतः शाकद्वीपस्य विस्ताराद् द्विगुणेन। तत्रापि सप्त कुलपर्वताः। सर्वे च द्विनामानः। तद् यथा --- कुमुदविद्रुमेति च सोच्यते। उन्नतो हेमपर्वतः सैव। बलाहको द्युतिमान् सैव। तथा द्रोणः सैव पुष्पवान्। कङ्कश्च पर्वतः सैव कुशेशयः। तथा षष्ठो महिषनामा स एव हरिरित्युच्यते। तत्राग्निर्वसति। सप्तमस्तु ककुद्मान् नाम सैव मन्दरः कीर्त्यते। इत्येते पर्वताः कुशद्वीपे व्यवस्थिताः एतेषां वर्षभेदो भवति द्विनामसंज्ञः। कुमुदस्य श्वेतमुद्भिदं तदेव कीर्त्यते। उन्नतस्य लोहितं वेणुमण्डलं तदेव भवति। बलाहकस्य जीमूतं तदेव रथाकार इति।द्रोणस्य हरितं तदेव बलाधनं भवति। कङ्कस्यापि ककुद्मान् नाम। वृत्तिमत् तदेव मानसं महिषस्य प्रभाकरम्। ककुद्मतः कपिलं तदेव संख्यातं नाम। इत्येतानि वर्षाणि। तत्र द्विनाम्न्यो नद्यः। प्रतपा प्रवेशा सैवोच्यते। द्वितीया शिवा यशोदा सा च भवति। तृतीया पित्रा नाम सैव कृष्णा भण्यते। चतुर्थी ह्रादिनी नाम सैव चन्द्रा निगद्यते। विद्युता च पञ्चमी शुक्ला सैव। वर्णा षष्ठी सैव विभावरी। महती सप्तमी सैव धृतिः। एताः प्रधानाः शेषाः क्षुदनद्यः। इत्येष कुशद्वीपस्य संनिवेशः। शाकद्वीपो द्विगुणः संनिविष्टश्च कथितः। तस्य च मध्ये महाकुशस्तम्बः। एष च कुशद्वीपो दधिमण्डोदेनावृतः क्षीरोदद्विगुणेन।  
॥ इति श्रीवराहपुराणे भगवच्छास्त्रे षडशीतितमोऽध्यायः ॥ 86 ॥


रुद्र उवाच ।  
अथ क्रौञ्चं भवति चतुर्थं कुशद्वीपाद् द्विगुणमानतः समुद्रः क्रौञ्चेन द्विगुणेनावृतः। तस्मिंश्च सप्तैव प्रधानपर्वताः। प्रथमः कौञ्चो विद्युल्लतो रैवतो मानसः सैव पावकः। तथैवान्धकारः सैवाच्छोदकः। देवावृत्तो स च सुरापो भण्यते। ततो देविष्ठः स एव काञ्चनश्रृङ्गो भवति। देवनन्दात्परो गोविन्दः, द्विविन्द इति। ततः पुण्डरीकः सैव तोषाशयः। एते सप्त रत्नमयाः पर्वताः क्रीञ्चद्वीपे व्यवस्थिताः। सर्वे च परस्परेणोच्छ्रयाः। तत्र वर्षाणि तथा क्रौञ्चस्य कुशलो देशः सैव माधवः स्मृतः वामनस्य मनोऽनुगः सैव संवर्तकस्ततोष्णवान् सोमप्रकाशः। ततः पावकः सैव सुदर्शनः। तथा चान्धकारः सैव संमोहः। ततो मुनिदेशः स च प्रकाशः। ततो दुन्दुभिः सैवानर्थ उच्यते। तत्रापि सप्तैव नद्यः॥ 87.1 ॥  
गौरी कुमुद्वती चैव सन्ध्या रात्रिर्मनोजवा ख्यातिश्च पुण्डरीका च गङ्गा सप्तविधाः स्मृताः।  
गौरी सैव पुष्पवहा कुमुद्वती ताम्रवती रोधसंध्या सुखावहा च मनोजवा च क्षिप्रोदा च ख्यातिः सैव गोबहुला पुण्डरीका चित्रवेगा शेषाः क्षुद्रनद्यः॥ क्रौञ्चद्वीपो घृतोदेनावृतः। घृतोदा शाल्मलेनेति॥ 87.2 ॥  
॥ इति श्रीवराहपुराणे भगवच्छास्त्रे सप्ताशीतितमोऽध्यायः ॥ 87 ॥


रुद्र उवाच ।  
त्रिषु शिष्टेषु वक्ष्यामि द्वीपेषु मनुजान्युत ।  
शाल्मलं पञ्चमं वर्षं प्रवक्ष्ये तन्निबोधत ।  
क्रौञ्चद्वीपस्य विस्ताराच्छाल्मलो द्विगुणो मतः ॥ 88.1 ॥  
घृतसमुद्रमावृत्य व्यवस्थिस्तद्विस्तारो द्विगुणस्तत्र च सप्त पर्वताः प्रधानास्तावन्ति वर्षाणि तावत्यो नद्यः। तत्र च पर्वताः। सुमहान् पीतःशातकौम्भात् सार्वगुणसौवर्णरोहितसुमनसकुशल ----- जाम्बूनदवैद्युता इत्येते कुलपर्वता वर्षाणि चेति। अथ षष्ठं गोमेदं कथ्यते। शाल्मलं यथा सुरोदेनावृतं तद्वत् सुरोदोऽपि तद्विगुणेन गोमेदेनावृतः। तत्र च प्रधानपर्वतौ द्वावेव। एकस्य तावत्तावसरः। अपरश्च कुमुद इति। समुद्रश्चेक्षुरसस्तद्द्विगुणेन पुष्करेणावृतः। तत्र च पुष्कराख्ये मानसो नाम पर्वतः। तदपि द्विधा छिन्नं वर्षं तत्प्रमाणेन च। स्वादोदकेनावृतम्। ततश्च कटाहम्। एतत् पृथिव्याः प्रमाणम्। ब्रह्माण्डस्य च सकटाहविस्तारप्रमाणम्। एवंविधानामण्डानां परिसंख्या न विद्यते। एतानि कल्पे कल्पे भगवान् नारायणः क्रोडरूपी रसातलान्तःप्रविष्टानि दंष्ट्रैकैनोद्धृत्य स्थितौ स्थापयति।  
एष वः कथितो मार्गो भूमेरायामविस्तरः । स्वस्ति वोऽस्तु गमिष्यामि कैलासं निलयं द्विजाः ॥ 88.2 ॥  
श्रीवराह उवाच ।  
एवमुक्त्वा गतो रुद्रः क्षणाददृश्यमूर्तिमान् ।  
ते च सर्वे गता देवा ऋषयश्च यथागतम् ॥ 88.3 ॥  
॥ इति श्रीवराहपुराणे भगवच्छास्त्रे अष्टाशीतितमोऽध्यायः ॥ 88 ॥


धरण्युवाच ।  
परमात्मा शिवः पुण्य इति केचिद् भवं विदुः ।  
अपरे हरिमीशानमिति केचिच्चतुर्मुखम् ॥ 89.1 ॥  
एतेषां कतमो देवः परः को वाऽथवाऽपरः ।  
एतद्देव ममाचक्ष्व परं कौतूहलं विभो ॥ 89.2 ॥  
श्रीवराह उवाच ।  
परो नारायणो देवस्तस्माज्जातश्चतुर्मुखः ।  
तस्माद् रुद्रोऽभवद् देवि स च सर्वज्ञतां गतः ॥ 89.3 ॥  
तस्याश्चर्याण्यनेकानि विविधानि वरानने ।  
श्रृणु सर्वाणि चार्वङ्गि कथ्यमानं मयाऽनघे ॥ 89.4 ॥  
कैलासशिखरे रम्ये नानाधातुविचित्रिते ।  
वसत्यनुदिनं देवः शूलपाणिस्त्रिलोचनः ॥ 89.5 ॥  
सैकस्मिन् दिवसे देवः सर्वभूतनमस्कृतः ।  
गणैः परिवृतो गौर्या महानासीत् पिनाकधृक् ॥ 89.6 ॥  
तत्र सिंहमुखाः केचिद् गणा नर्दन्ति सिंहवत् ।  
अपरे हस्तिवक्त्राश्च हयवक्त्रास्तथापरे ॥ 89.7 ॥  
अपरे शिंशुमारास्या अपरे सूकराननाः ।  
अपरेऽश्वामुखा रौद्रा खरास्याजाननास्तथा ।  
छागमत्स्याननाः क्रूरा ह्यनन्ताः शस्त्रपाणयः ॥ 89.8 ॥  
केचिद् गायन्ति नृत्यन्ति धावन्ति स्फोटयन्ति च ।  
हसन्ति किलकिलायन्ति गर्जन्ति च महाबलाः ॥ 89.9 ॥  
केचिल्लोष्टांस्तु संगृह्य युयुधुर्गणनायकाः ।  
अपरे मल्लयुद्धेन युयुधुर्बलदर्पिताः ।  
एवं गणसहस्त्रेण वृतो देवो महेश्वरः ॥ 89.10 ॥  
यावदास्ते स्वयं देव्या क्रीडन् देववरः स्वयम् ।  
तावद् ब्रह्मा स्वयं देवैरुपायात् सह सत्वरः ॥ 89.11 ॥  
तमागतमथो दृष्ट्वा पूजयित्वा विधानतः ।  
उवाच परमो देवो रुद्रो ब्रह्माणमव्यम् ॥ 89.12 ॥  
किमागमनकृत्यं ते ब्रह्मन् ब्रूहि ममाचिरम् ।  
किं च देवास्त्वरायुक्ता आगता मम सन्निधौ ॥ 89.13 ॥  
ब्रह्मोवाच ।  
अस्त्यन्धको महादैत्यस्तेन सर्वे दिवौकसः ।  
अर्दिता मत्समीपं तु बुद्ध्वा मां शरणैषिणः ॥ 89.14 ॥  
ततश्चैते मया सर्वे प्रोक्ता देवा भवं प्रति ।  
गच्छाम इति देवेश ततस्त्वेते समागताः ॥ 89.15 ॥  
एवमुक्त्वा स्वयं ब्रह्मा वीक्षां चक्रे पिनाकिनम् ।  
नारायणं च मनसा सस्मार परमेश्वरम् ।  
ततो नारायणो देवो द्वाभ्यां मध्ये व्यवस्थितः ॥ 89.16 ॥  
ततस्त्वेकीगतास्ते तु ब्रह्मविष्णुमहेश्वराः ।  
परस्परं सूक्ष्मदृष्ट्या वीक्षां चक्रुर्मुदायुताः ॥ 89.17 ॥  
ततस्तेषां त्रिधा दृष्टिर्भूत्वैका समजायत ।  
तस्यां दृष्ट्यां समुत्पन्ना कुमारी दिव्यरूपिणी ॥ 89.18 ॥  
नीलोत्पलदलश्यामा नीलकुञ्चितमूर्द्धजा ।  
सुनासा सुललाटान्ता सुवक्त्रा सुप्रतिष्ठिता ॥ 89.19 ॥  
त्वष्ट्रा यदग्निजिह्वं तु लक्षणं परिभाषितम् ।  
तत्सर्वमेकतः संस्थं कन्यायां संप्रदृश्यते ॥ 89.20 ॥  
अथ तां दृश्य कन्यां तु ब्रह्मविष्णुमहेश्वराः ।  
ऊचुः काऽसि शुभे ब्रूहि किं वा कार्यं विपश्चितम् ॥ 89.21 ॥  
त्रिवर्णा च कुमारी सा कृष्णशुक्ला च पीतिका ।  
उवाच भवतां दृष्टेर्योगाज्जाताऽस्मि सत्तमाः ।  
किं मां न वेत्थ सुश्रोणीं स्वशक्तिं परमेश्वरीम् ॥ 89.22 ॥  
ततो ब्रह्मादयस्ते च तस्यास्तुष्टा वरं ददुः ।  
नाम्नाऽसि त्रिकला देवी पाहि विश्वं च सर्वदा ॥ 89.23 ॥  
अपराण्यपि नामानि भविष्यन्ति तवानघे ।  
गुणोत्थानि महाभागे सर्वसिद्धिकराणि च ॥ 89.24 ॥  
अन्यच्च कारणं देवि त्रिवर्णाऽसि वरानने ।  
मूर्तित्रयं त्रिभिर्वर्णैः कुरु देवि स्वकं द्रुतम् ॥ 89.25 ॥  
एवमुक्ता तदा देवैरकरोत् त्रिविधां तनुम् ।  
सितां रक्तां तथा कृष्णां त्रिमूर्तित्वं जगाम ह ॥ 89.26 ॥  
या सा ब्राह्मी शुभा मूर्त्तिस्तया सृजति वै प्रजाः ।  
सौम्यरूपेण सुश्रोणी ब्रह्मसृष्ट्या विधानतः ॥ 89.27 ॥  
या सा रक्तेन वर्णेन सुरूपा तनुमध्यमा ।  
शङ्खचक्रधरा देवी वैष्णवी सा कला स्मृता ।  
सा पाति सकलं विश्वं विष्णुमायेति कीर्त्त्यते ॥ 89.28 ॥  
या सा कृष्णेन वर्णेन रौद्री मूर्त्तिस्त्रिशूलिनी ।  
दंष्ट्राकरालिनी देवी सा संहरति वै जगत् ॥ 89.29 ॥  
या सृष्टिर्ब्रह्मणो देवी श्वेतवर्णा विभावरी ।  
सा कुमारी महाभागा विपुलाब्जदलेक्षणा ।  
सद्यो ब्रह्माणमामन्त्र्य तत्रैवान्तरधीयत ॥ 89.30 ॥  
साऽन्तर्हिता ययौ देवी वरदा श्वेतपर्वतम् ।  
तपस्तप्तुं महत् तीव्रं सर्वगत्वमभीप्सती ॥ 89.31 ॥  
या वैष्णवी कुमारी तु साप्यनुज्ञाय केशवम् ।  
मन्दराद्रिं ययौ तप्तुं तपः परमदुश्चरम् ॥ 89.32 ॥  
या सा कृष्णा विशालाक्षी रौद्री दंष्ट्राकरालिनी ।  
सा नीलपर्वतवरं तपश्चर्तुं ययौ शुभा ॥ 89.33 ॥  
अथ कालेन महता प्रजाः स्त्रष्टुं प्रजापतिः ।  
आरब्धवान् तदा तस्य ववृधे सृजतो बलम् ॥ 89.34 ॥  
यदा न ववृधे तस्य ब्रह्मणो मानसी प्रजा ।  
तदा दध्यौ किमेतन्मे न तथा वर्द्धते प्रजा ॥ 89.35 ॥  
ततो ब्रह्मा हृदा दध्यौ योगाभ्यासेन सुव्रते ।  
चिन्तयन् बुबुधे देवस्तां कन्यां श्वेतपर्वते ।  
तपश्चरन्तीं सुमहत् तपसा दग्धकिल्बिषाम् ॥ 89.36 ॥  
ततो ब्रह्मा ययौ तत्र यत्र सा कमलेक्षणा ।  
तपश्चरति तां दृष्ट्वा वाक्यमेतदुवाच ह ॥ 89.37 ॥  
ब्रह्मोवाच ।  
किं तपः क्रियते भद्रे कार्यमावेक्ष्य शोभते ।  
तुष्टोऽस्मि ते विशालाक्षि वरं किं ते ददाम्यहम् ॥ 89.38 ॥  
सृष्टिरुवाच ।  
भगवन्नेकदेशस्था नोत्सहे स्थातुमञ्जसा ।  
अतोऽर्थं त्वां वरं याचे सर्वगत्वमभीप्सती ॥ 89.39 ॥  
एवमुक्तस्तदा देव्या सृष्ट्या ब्रह्मा प्रजापतिः ।  
उवाच तां तदा देवीं सर्वगा त्वं भविष्यसि ॥ 89.40 ॥  
एवमुक्ता तदा तेन सृष्टिः सा कमलेक्षणा ।  
तस्य ह्यङ्के लयं प्राप्ता सा देवी पद्मलोचना ।  
तस्मादारभ्य कालात् तु ब्राह्मी सृष्टिर्व्यवर्द्धत ॥ 89.41 ॥  
ब्रह्मणो मानसाः सप्त तेषामन्ये तपोधनाः ।  
तेषामन्ये ततस्त्वन्ये चतुर्द्धा भूतसंग्रहः ।  
सस्थाणुजङ्गमानां च सृष्टिः सर्वत्र संस्थिता ॥ 89.42 ॥  
यत्किंचिद् वाङ्मयं लोके जगत्स्थावरजङ्गमम् ।  
तत्सर्वं स्थापितं सृष्ट्या भूतं भव्यं च सर्वदा ॥ 89.43 ॥  
॥ इति श्रीवराहपुराणे भगवच्छास्त्रे एकोननवतितमोऽध्यायः ॥ 89 ॥


श्रीवराह उवाच ।  
श्रृणु चान्यं वरारोहे तस्या देव्या महाविधिम् ।  
या सा त्रिशक्तिरुद्दिष्टा शिवेन परमेष्ठिना ॥ 90.1 ॥  
तत्र सृष्टिः पुरा प्रोक्ता श्वेतवर्णा स्वरूपिणी ।  
एकाक्षरेति विख्याता सर्वाक्षरमयी शुभा ॥ 90.2 ॥  
वागीशेति समाख्याता क्वचिद् देवी सरस्वती ।  
सैव विद्येश्वरी देवी सैव क्वाप्यमिताक्षरा ।  
सैव ज्ञानविधिः क्वापि सैव देवी विभावरी ॥ 90.3 ॥  
यानि सौम्यानि नामानि यानि ज्ञानोद्भवानि च ।  
तानि तस्या विशालाक्षि द्रष्टव्यानि वरानने ॥ 90.4 ॥  
या वैष्णवी विशालाक्षी रक्तवर्णा सुरूपिणी ।  
अपरा सा समाख्याता रौद्री चैव परापरा ॥ 90.5 ॥  
एतास्त्रयोऽपि सिद्ध्यन्ते यो रुद्रं वेत्ति तत्त्वतः ।  
सर्वगेयं वरारोहे एकैव त्रिविधा स्मृता ॥ 90.6 ॥  
एषा सृष्टिर्वरारोहे कथिता ते पुरातनी ।  
तया सर्वमिदं व्याप्तं जगत् स्थावरजङ्गमम् ॥ 90.7 ॥  
या साऽऽदौ वर्द्धिता सृष्टिर्ब्रह्मणोऽव्यक्तजन्मनः ।  
तया तुल्यां स्तुतिं चक्रे तस्या देव्याः पितामहः ॥ 90.8 ॥  
ब्रह्मोवाच ।  
जयस्व सत्यसंभूते ध्रुवे देवि वराक्षरे ।  
सर्वगे सर्वजननि सर्वभूतमहेश्वरि ॥ 90.9 ॥  
सर्वज्ञे त्वं वरारोहे सर्वसिद्धिप्रदायिनी ।  
सिद्धिबुद्धिकरी देवि प्रसूतिः परमेश्वरि ॥ 90.10 ॥  
त्वं स्वाहा त्वं स्वधा देवि त्वमुत्पत्तिर्वरानने ।  
त्वमोङ्कारस्थिता देवि वेदोत्पत्तिस्त्वमेव च ॥ 90.11 ॥  
देवानां दानवानां च यक्षगन्धर्वरक्षसाम् ।  
पशूनां वीरुधां चापि त्वमुत्पत्तिर्वरानने ॥ 90.12 ॥  
विद्या विद्येश्वरी सिद्धा प्रसिद्धा त्वं सुरेश्वरि ।  
सर्वज्ञा त्वं वरारोहे सर्वसिद्धिप्रदायिनी ॥ 90.13 ॥  
सर्वगा गतसंदेहा सर्वशत्रुनिबर्हिणी ।  
सर्वविद्येश्वरी देवी नमस्ते स्वस्तिकारिणि ॥ 90.14 ॥  
ऋतुस्नातां स्त्रियं गच्छेद् यस्त्वां स्तुत्वा वरानने ।  
तस्यावश्यं भवेत् सृष्टिस्त्वत्प्रसादात् प्रजेश्वरि ।  
स्वरूपा विजया भद्रा सर्वशत्रुप्रमोहिनि ॥ 90.15 ॥  
॥ इति श्रीवराहपुराणे भगवच्छास्त्रे नवतितमोऽध्यायः ॥ 90 ॥


श्रीवराह उवाच ।  
या मन्दरगता देवी तपस्तप्तुं तु वैष्णवी ।  
राजसी परमा शक्तिः कौमारव्रतधारिणी ॥ 91.1 ॥  
सैकाकिनी तपस्तेपे विशालायां तु शोभने ।  
तस्यास्तपन्त्याः कालेन महता क्षुभितं मनः ॥ 91.2 ॥  
तस्मात् क्षोभात् समुत्तस्थुः कुमार्यः सौम्यलोचनाः ।  
नीलकुञ्चितकेशान्ता बिम्बोष्ठायतलोचनाः ।  
नितम्बरशनोद्दामा नूपुराढ्याः सुवर्चसः ॥ 91.3 ॥  
एवंविधाः स्त्रियो देव्या क्षोभिते मनसि द्रुतम् ।  
उत्तस्थुः शतसाहस्त्राः कोटिशो विविधाननाः ॥ 91.4 ॥  
दृष्ट्वा कुमार्यः सा देवी तस्मिन्नेव गिरौ शुभा ।  
तपसा निर्ममे देवी पुरं हर्म्यशताकुलम् ॥ 91.5 ॥  
विशालरथ्यं सौवर्णप्रासादैरुपशोभितम् ।  
अन्तर्जलानि वेश्मानि मणिसोपानवन्ति च ।  
रत्नजालगवाक्षाणि आसन्नोपवनानि च ॥ 91.6 ॥  
असंख्यातानि हर्म्याणि तथा कन्या धराधरे ।  
प्राधान्येन प्रवक्ष्यामि कन्यानामानि शोभने ॥ 91.7 ॥  
विद्युत्प्रभा चन्द्रकान्तिः सूर्यकान्तिस्तथाऽपरा ।  
गम्भीरा चारुकेशी च सुजाता मुञ्जकेशिनी ॥ 91.8 ॥  
घृताची चोर्वशी चान्या शशिनी शीलमण्डिता ।  
चारुकन्या विशालाक्षी धन्या पीनपयोधरा ॥ 91.9 ॥  
चन्द्रप्रभा गिरिसुता तथा सूर्यप्रभाऽमृता ।  
स्वयंप्रभा चारुमुखी शिवदूती विभावरी ॥ 91.10 ॥  
जया च विजया चैव जयन्ती चापराजिता ।  
एताश्चान्याश्च शतशः कन्यास्तस्मिन् पुरोत्तमे ॥ 91.11 ॥  
देव्या अनुचराः सर्वाः पाशाङ्कुशधराः शुभाः ।  
ताभिः परिवृता देवी सिंहासनगता शुभा ॥ 91.12 ॥  
सुसितैश्चामरैः स्त्रीभिर्वीज्यमाना विलासिनी ।  
कौमारं व्रतमास्थाय तपः कर्तुं समुद्यता ॥ 91.13 ॥  
यौवनस्था महाभागा पीनवृत्तपयोधरा ।  
चम्पकाशोकपुन्नागनागकेसरदामभिः ॥ 91.14 ॥  
सर्वाङ्गेष्वर्चिता देवी ऋषिदेवनमस्कृता ।  
पूज्यमाना वरस्त्रीभिः कुमारीभिः समन्ततः ॥ 91.15 ॥  
सर्वाङ्गभोगिनी देवी यावदास्ते तपोऽन्विता ।  
तावदागतवांस्तत्र नारदो ब्रह्मणः सुतः ॥ 91.16 ॥  
तं दृष्ट्वा सहसा देवी ब्रह्मपुत्रं तपोधनम् ।  
विद्युत्प्रभामुवाचेदमासनं दीयतामिति ।  
पाद्यमाचमनीयं च क्षिप्रमस्मै प्रदीयताम् ॥ 91.17 ॥  
एवमुक्ता तदा देव्या कन्या विद्युप्रभा शुभा ।  
आसनं पाद्यमर्घ्यं च नारदाय न्यवेदयत् ॥ 91.18 ॥  
ततः कृतासनं दृष्ट्वा प्रणतं नारदं मुनिम् ।  
उवाच वचनं देवी हर्षेण महताऽन्विता ॥ 91.19 ॥  
स्वागतं भो मुनिश्रेष्ठ कस्माल्लोकादिहागतः ।  
किं कार्यं वद ते कृत्यं मा ते कालात्ययो भवेत् ॥ 91.20 ॥  
एवमुक्तस्तदा देव्या नारदः प्राह लोकवित् ।  
ब्रह्मलोकादिन्द्रलोकं तस्माद् रौद्रमथाचलम् ॥ 91.21 ॥  
ततस्त्वामिह देवेशि द्रष्टुमभ्यागतः शुभे ।  
एवमुक्त्वा मुनिः श्रीमांस्तां देवीमन्ववेक्षत ॥ 91.22 ॥  
दृष्ट्वा मुहूर्तं देवेशि विस्मितो नारदोऽभवत् ।  
अहो रूपमहो कान्तिरहो धैर्यमहो वयः ॥ 91.23 ॥  
अहो निष्कामता देव्या इति खेदमुपाययौ ।  
देवगन्धर्वसिद्धानां यक्षकिन्नररक्षसाम् ॥ 91.24 ॥  
न रूपमीदृशं क्वापि स्त्रीष्वन्यासु प्रदृश्यते ।  
एवं संचिन्त्य मनसा नारदो विस्मयान्वितः ॥ 91.25 ॥  
प्रणम्य देवीं वरदामुत्पपात नभस्तलम् ।  
गतश्च त्त्वरया युक्तः पुरीं दैत्येन्द्रपालिताम् ॥ 91.26 ॥  
महिषाख्येन भूतेशि समुद्रान्तःस्थितां पुरीम् ।  
तत्राससाद भगवानसुरं महिषाकृतिम् ॥ 91.27 ॥  
दृष्ट्वा लब्धवरं वीरं देवसैन्यान्तकं महत् ।  
स तेन पूजितो भक्त्या तदा लोकचरो मुनिः ॥ 91.28 ॥  
प्रीतात्मा नारदस्तस्मै देव्या रूपमनुत्तमम् ।  
आचचक्षे यथान्यायं यद् दृष्टं देवतापुरे ॥ 91.29 ॥  
नारद उवाच ।  
असुरेन्द्र श्रृणुष्वेकं कन्यारत्नं समाहितः ।  
येन लब्धं तु त्रैलोक्यं वरदानाच्चराचरम् ॥ 91.30 ॥  
ब्रह्मलोकादहं दैत्य मन्दराद्रिमुपागतः ।  
तत्र देवीपुरं दृष्टं कुमारीशतसङ्कुलम् ॥ 91.31 ॥  
तत्र प्रधाना या कन्या तापसी व्रतधारिणी ।  
सा देवदैत्ययक्षाणां मध्ये काचिन्न दृश्यते ॥ 91.32 ॥  
यादृशी सा शुभा दैत्य तादृश्येकाण्डमध्यतः ।  
भ्रमता तादृशी दृष्ट्वा न कदाचिन्मया सती ॥ 91.33 ॥  
तस्याश्च देवगन्धर्वा ऋषयः सिद्धचारणाः ।  
उपासांचक्रिरे सर्वे येऽप्यन्ये दैत्यनायकाः ॥ 91.34 ॥  
तां दृष्ट्वा वरदां देवीमहं तूर्णमिहागतः ।  
अजित्वा देवगन्धर्वान् न तां जयति कश्चन ॥ 91.35 ॥  
एवमुक्त्वा क्षणं स्थित्वा तमनुज्ञाप्य नारदः ।  
यथागतं ययौ धीमानन्तर्धानेन तत्क्षणात् ॥ 91.36 ॥  
॥ इति श्रीवराहपुराणे भगवच्छास्त्रे एकनवतितमोऽध्यायः ॥ 91 ॥


श्रीवराह उवाच ।  
गते तु नारदे दैत्यश्चिन्तयामास तां शुभाम् ।  
कथितां नारदमुखाच्छ्रुत्वा विस्मितमानसः ॥ 92.1 ॥  
तामेव चिन्तयन् शर्म न लेभे दैत्यसत्तमः ।  
अलंशर्मा महामन्त्री आनिनाय महाबलः ॥ 92.2 ॥  
तस्याष्टौ मन्त्रिणः शूरा नीतिमन्तो बहुश्रुताः ।  
प्रघसो विघसश्चैव शङ्कुकर्णो विभावसुः ।  
विद्युन्माली सुमाली च पर्जन्यः क्रूर एव च ॥ 92.3 ॥  
एते मन्त्रिवरास्तस्य प्राधान्येन प्रकीर्तिताः ।  
ते दानवेन्द्रमासीनमूचुः कृत्यं विधीयताम् ॥ 92.4 ॥  
तेषां तद्वचनं श्रुत्वा दानवेन्द्रो महाबलः ।  
उवाच कन्यालाभार्थं नारदावाप्तनिश्चयः ॥ 92.5 ॥  
महिष उवाच ।  
मह्यं तु कथिता बाला नारदेन महर्षिणा ।  
सा चाजित्य सुराध्यक्षं न लभ्येत वराङ्गना ॥ 92.6 ॥  
एतदर्थं भवन्तो वै कथयन्तु विमृश्य वै ।  
कथं सा लभ्यते बाला कथं देवाश्च निर्जिताः ।  
भवेयुरिति तत्सर्वं कथयन्तु द्रुतं मम ॥ 92.7 ॥  
एवमुक्तास्ततः सर्वे कथयामासुरञ्जसा ।  
ऊचुः संमन्त्र्य ते सर्वे कथयामो वयं प्रभो ॥ 92.8 ॥  
एवमुक्तस्तथोवाच प्रघसो दानवेश्वरम् ।  
या सा ते कथिता दैत्य नारदेन महासती ।  
सा शक्तिः परमा देवी वैष्णवी लोकधारिणी ॥ 92.9 ॥  
गुरुपत्नी राजपत्नी तथा सामन्तयोषितः ।  
जिघृक्षन् नश्यते राजा तथागम्यागमेन च ॥ 92.10 ॥  
प्रघसेनैवमुक्तस्तु विघसो वाक्यमब्रवीत् ।  
सम्यगुक्तं प्रघसेन तां देवीं प्रति पार्थिव ॥ 92.11 ॥  
यदि नाम मतैक्यं तु बुद्धिः स्मरणमागता ।  
वरणीया कुमारी तु सर्वदा विजिगीषुभिः ।  
न स्वतन्त्रेण कन्यायाः कार्यं क्वापि प्रकर्षणम् ॥ 92.12 ॥  
यदि वो रोचते वाक्यं मदीयं मन्त्रिसत्तमाः ।  
तदानीं तां शुभां देवीं गत्वा याचन्तु मन्त्रिणः ॥ 92.13 ॥  
यो महात्मा भवेत् तस्या बन्धुस्तं याचयामहे ।  
साम्नैवादौ ततः पश्चात् करिष्यामः प्रदानकम् ।  
ततो भेदं करिष्यामस्ततो दण्डं क्रमेण च ॥ 92.14 ॥  
अनेन क्रमयोगेन यदि सा नैव लभ्यते ।  
ततः सन्नह्य गच्छामो बलाद् गृह्णीम तां शुभाम् ॥ 92.15 ॥  
विघसेनैवमुक्ते तु शेषास्तु मन्त्रिणो वचः ।  
शुभमूचुः प्रशंसन्तः सर्वे हर्षितया गिरा ॥ 92.16 ॥  
साधूक्तं विघसेनेदं यत् तां प्रति वराननाम् ।  
तदेव क्रियतां शीघ्रं दूतस्तत्र विसर्ज्यताम् ॥ 92.17 ॥  
यः सर्वशास्त्रनीतिज्ञः शुचिः शौर्यसमन्वितः ।  
तस्माज् ज्ञात्वा तु तां देवीं वर्णतो रूपतो गुणैः ॥ 92.18 ॥  
पराक्रमेण शौर्येण शौण्डीर्येण बलेन च ।  
बन्धुवर्गेण सामग्र्य स्थानेन करणेन च ।  
एवं ज्ञात्वा तु तां देवीं ततः कार्यं विधीयताम् ॥ 92.19 ॥  
ततः सपदि दैत्यस्य तद्वचः साधु साध्विति ।  
प्रशशंसुर्वरारोहे विघसं मन्त्रिसत्तमम् ॥ 92.20 ॥  
प्रशस्य सर्वे तं दूतं संदेष्टुमुपचक्रमुः ।  
विद्युत्प्रभं महाभागं महामायाविदं शुभम् ॥ 92.21 ॥  
विसर्जयित्वा तं दूतं विघसो वाक्यमब्रवीत् ।  
संनह्यन्तां दानवेन्द्राश्चतुरङ्गबलेन ह ।  
क्रियतां विजयस्तावद् देवसैन्यं प्रति प्रभो ॥ 92.22 ॥  
असुरेन्द्र सुरैर्भग्नैस्तत् पराक्रमभीषिता ।  
सा कन्या वशतामेति त्वयि शक्रसमागते ॥ 92.23 ॥  
लोकपालैर्जितैः सर्वैस्तथैव मरुतां गणैः ।  
नागैर्विद्याधरैः सिद्धैर्गन्धर्वैः सर्वतो जितैः ।  
रुद्रैर्वसुभिरादित्यैस्त्वमेवेन्द्रो भविष्यसि ॥ 92.24 ॥  
इन्द्रस्य ते शतं कन्या देवगन्धर्वयोषितः ।  
वशमायान्ति साऽपि स्यात् सर्वथा वशमागता ॥ 92.25 ॥  
एवमुक्तस्तदा दैत्यः सेनापतिमुवाच ह ।  
विरूपाक्षं महामेघवर्णं नीलाञ्जनप्रभम् ॥ 92.26 ॥  
आनीयतां द्रुतं सैन्यं हस्त्यश्वरथपत्तिनाम् ।  
येन देवान् सगन्धर्वान् जयामि युधि दुर्ज्जयान् ॥ 92.27 ॥  
एवमुक्ते विरूपाक्षस्तदा सेनापतिर्द्रुतम् ।  
आनिनाय महत्सैन्यमनन्तमपराजितम् ॥ 92.28 ॥  
एकैको दानवस्तत्र वज्रहस्तसमो युधि ।  
एकैकं स्पर्धते देवं जेतुं स्वेन बलेन ह ॥ 92.29 ॥  
तेषां प्रधानभूतानामर्बुदं नवकोटयः ।  
येषामेकस्यानुयाति तावद् बलमर्थोर्ज्जितम् ॥ 92.30 ॥  
तेषां नैकसहस्त्राणि दैत्यानां तु महात्मनाम् ।  
समितिं चक्रुरव्यग्रास्तदा दैत्याः प्रहारिणः ।  
प्रयाणं कारयामासुर्देवसैन्यजिघांसया ॥ 92.31 ॥  
विचित्रयाना विविधध्वजाग्रा  
विचित्रशस्त्रा विविधोग्ररूपाः ।  
दैत्या सुराञ् जेतुमिच्छन्त उच्चैर्  
ननर्त्तुरात्तायुधभीमहस्ताः ॥ 92.32 ॥  
॥ इति श्रीवराहपुराणे भगवच्छास्त्रे द्विनवतितमोऽध्यायः ॥ 92 ॥


श्रीवराह उवाच ।  
ततो महिषदैत्यस्तु कामरूपी महाबलः ।  
मत्तहस्तिनामारुह्य यियासुर्मेरुपर्वतम् ॥ 93.1 ॥  
तत्रैन्द्रं पुरमासाद्य देवैः सह शतक्रतुम् ।  
अभिदुद्राव दैत्येन्द्रस्ततो देवाः क्रुधान्विताः ॥ 93.2 ॥  
आदाय स्वानि शस्त्राणि वाहनानि विशेषतः ।  
अधिष्ठायासुरानाजौ दुद्रुवुर्मुदिता भृशम् ॥ 93.3 ॥  
तेषां प्रववृते युद्धं तुमुलं लोमहर्षणम् ।  
घोरं प्रचण्डयोधानामन्योन्यमभिगर्जताम् ॥ 93.4 ॥  
तत्राञ्जनो नीलकुक्षिर्मेघवर्णो बलाहकः ।  
उदराक्षो ललाटाक्षः सुभीमो भीमविक्रमः ।  
स्वर्भानुश्चेति दैत्याष्टौ वसून् दुद्रुवुराहवे ॥ 93.5 ॥  
यथासंख्येन तद्वच्च दैत्या द्वादश चापरे ।  
आदित्यान् दैत्यवर्यास्तु तेषां प्राधान्यतः श्रृणु ॥ 93.6 ॥  
भीमो ध्वङ्क्षो ध्वस्तकर्णः शङ्कुकर्णस्तथैव च ।  
वज्रकायोऽतिवीर्यश्च विद्युन्माली तथैव च ॥ 93.7 ॥  
रक्ताक्षो भीमदंष्ट्रस्तु विद्युज्जिह्वस्तथैव च ।  
अतिकायो महाकायो दीर्घबाहुः कृतान्तकः ॥ 93.8 ॥  
एते द्वादश दैत्येन्द्रा आदित्यान् युधि दुद्रुवुः ।  
स्वकं सैन्यमुपादाय तद्वदन्येऽपि दानवाः ।  
रुद्रान् दुद्रुवुरव्यग्रा यथासंख्येन कोपिताः ॥ 93.9 ॥  
कालः कृतान्तो रक्ताक्षो हरणो मित्रहाऽनिलः ।  
यज्ञहा ब्रह्महा गोघ्नः स्त्रीघ्नः संवर्त्तकस्तथा ॥ 93.10 ॥  
इत्येते दश चैकश्च दैत्येन्द्रा युद्धदुर्मदाः ।  
यथासंख्येन रुद्रांस्तु दुद्रुवुर्भीमविक्रमाः ॥ 93.11 ॥  
शेषान् देवान् शेषदैत्या यथायोगमुपाद्रवन् ।  
स्वयं महिषदैत्यस्तु इन्द्रं दुद्राव वेगितः ॥ 93.12 ॥  
स चापि बलवान् दैत्यो ब्रह्मणो वरदर्पितः ।  
अवध्यः पुरुषेणाजौ यद्यपि स्यात् पिनाकधृक् ॥ 93.13 ॥  
आदित्यैर्वसुभिः साध्यै रुद्रैश्च निहता भृशम् ।  
असुरा यातुधानाश्च संख्यापूरणकेवलाः ॥ 93.14 ॥  
देवानामपि सैन्यानि निहतान्यसुरैर्युधि ।  
एवं भूते तदा भग्ने देवेन्द्रे विद्रुताः सुराः ॥ 93.15 ॥  
अर्दिता विविधैः शस्त्रैः शूलपट्टिशमुद्गरैः ।  
गतवन्तो ब्रह्मलोकमसुरैरर्दिताः सुराः ॥ 93.16 ॥  
॥ इति श्रीवराहपुराणे भगवच्छास्त्रे त्रिनवतितमोऽध्यायः ॥ 93 ॥


श्रीवराह उवाच ।  
अथ विद्युत्प्रभो दैत्यस्तथा दूतो विसर्जितः ।  
देव्याः सकाशं गत्वाऽसौ तामुवाच सुमध्यमाम् ॥ 94.1 ॥  
प्रणम्य प्रयतो भूत्वा कुमारीशतसंकुलाम् ।  
आस्थाने विनयापन्नस्ततो वचनमब्रवीत् ॥ 94.2 ॥  
विद्युत्प्रभ उवाच ।  
देवि पूर्वमृषिस्त्वासीदादिसर्गे कसंभवः ।  
सखा सारस्वतो जातः सुपार्श्वो नाम वै विभुः ॥ 94.3 ॥  
तस्याभवन्महातेजाः सिन्धुद्वीपः प्रतापवान् ।  
स हि तीव्रं तपस्तेपे माहिष्मत्यां पुरोत्तमे ॥ 94.4 ॥  
कुर्वतस्तु तपो घोरं निराहारस्य शोभने ।  
आद्या तु विप्रचित्तेस्तु सुता सुरसुतोपमा ।  
माहिष्मतीति विख्याता रूपेणासदृशी भुवि ॥ 94.5 ॥  
सा सखीभिः परिवृता विहरन्ती यदृच्छया ।  
आगता मन्दरद्रोणीं तत्रापश्यत् तपोवनम् ।  
मुनेरम्बरसंज्ञस्य विविधद्रुममालिनम् ॥ 94.6 ॥  
लतागृहैस्तु विविधैर्वकुलैर्लकुचैस्तथा ।  
चन्दनैः स्पन्दनैः शालैः सरलैरुपशोभितम् ।  
विचित्रवनखण्डैश्च भूषितं तु महात्मनः ॥ 94.7 ॥  
दृष्ट्वाश्रमपदं रम्यं सासुरी कन्यका शुभम् ।  
माहिष्मती वरारोहा चिन्तयामास भामिनी ॥ 94.8 ॥  
भीषयित्वाहमेनं तु तापसं त्वाश्रमे स्वयम् ।  
तिष्ठामि क्रीडती सार्धं सखीभिः परमार्चिता ॥ 94.9 ॥  
एवं संचिन्त्य सा देवी महिषी संबभूव ह ।  
सखीभिः सह विश्वेशि तीक्ष्णश्रृङ्गाग्रधारिणी ॥ 94.10 ॥  
तमृषिं भीषितुं ताभिः सह गत्वा वरानना ।  
असौ बिभीषितस्ताभिस्तां ज्ञात्वा ज्ञानचक्षुषा ।  
आसुरीं क्रोधसंपन्नः शशाप शुभलोचनाम् ॥ 94.11 ॥  
यस्माद् भीषयसे मां त्वं महिषीरूपधारिणी ।  
अतो भव महिष्येव पापकर्मे शतं समाः ॥ 94.12 ॥  
एवमुक्ता ततः सा तु सखीभिः सह वेपती ।  
पादयोर्न्यपतत् तस्य शापान्तं कुरु जल्पती ॥ 94.13 ॥  
तस्यास्तद् वचनं श्रुत्वा स मुनिः करुणान्वितः ।  
शापान्तमकरोत् तस्या वाक्यं चेदमुवाच ह ॥ 94.14 ॥  
अनेनैव स्वरूपेण पुत्रमेकं प्रसूय वै ।  
शापान्तो भविता भद्रे मद्वाक्यं न मृषा भवेत् ॥ 94.15 ॥  
एवमुक्ता गता सा तु नर्मदातीरमुत्तमम् ।  
यत्र तेपे तपो घोरं सिन्धुद्वीपो महातपाः ॥ 94.16 ॥  
तत्र चेन्दुमती नाम दैत्यकन्याऽतिरूपिणी ।  
सा दृष्टा तेन मुनिना विवस्त्रा मज्जती जले ॥ 94.17 ॥  
चस्कन्द स मुनिः शुक्रं शिलाद्रोण्यां महातपाः ।  
तच्च माहिष्मती दृष्ट्वा दिव्यगन्धि सुगन्धि च ।  
ततः सखीरुवाचेदं पिबामीदं जलं शुभम् ॥ 94.18 ॥  
एवमुक्त्वा तु सा पीत्वा तच्छुक्रं मुनिसंभवम् ।  
प्राप्ता गर्भं मुनेर्बीजात् सुषाव च तदा सतो ॥ 94.19 ॥  
तस्याः पुत्रोऽभवद् धीमान् महाबलपराक्रमः ।  
महिषेति स्मृतो नाम्ना ब्रह्मवंशविवर्धनः ।  
स त्वां वरयते देवि देवसैन्यविमर्दनः ॥ 94.20 ॥  
स सुरानपि जित्वाऽऽजौ त्रैलोक्यं च तवानघे ।  
दास्यते देवि सुप्रोतस्तव सर्वं महासुरः ।  
तस्यात्मोपप्रदानेन कुरु देवि महत् कृतम् ॥ 94.21 ॥  
एवमुक्ता तदा देवी तेन दूतेन शोभना ।  
जहास परमा देवी वाक्यं नोवाच किञ्चन ॥ 94.22 ॥  
तस्या हसन्त्या दूतोऽसौ त्रैलोक्यं सचराचरम् ।  
ददर्श कुक्षौ संभ्रान्तस्तत्क्षणात् समपद्यत ॥ 94.23 ॥  
ततो देव्याः प्रतीहारी जया नामातितेजना ।  
देव्या हृदि स्थितं वाक्यमुवाच तनुमध्यमा ॥ 94.24 ॥  
जया उवाच ।  
कन्यार्थी वदते यद्धि तत्त्वया समुदीरितम् ।  
यदि नाम व्रतं चास्याः कौमारं सार्वकालिकम् ।  
अपि चान्याः कुमार्योऽत्र सन्ति देव्याः पदानुगाः ॥ 94.25 ॥  
तासामेकाऽपि नो लभ्या किमु देवी स्वयं शुभा ।  
याहि दूत त्वरन् मा ते किञ्चिदन्यद् भविष्यति ॥ 94.26 ॥  
एवमुक्तो गतो दूतस्तावद् व्योम्नि महामुनिः ।  
आयातो नारदस्तूर्णं नृत्यन्नुच्चैर्महातपाः ॥ 94.27 ॥  
दिष्ट्या दिष्ट्येति वदतस्तां देवीं शुभलोचनाम् ।  
उपविष्टो जगादाथ आसने परमेऽर्चितः ॥ 94.28 ॥  
प्रणम्य देवीं सर्वेशीमुवाच च महातपाः ।  
देवि देवैरहं प्रीतैः प्रेषितोऽस्मि तवान्तिकम् ॥ 94.29 ॥  
विजिता देवि दैत्येन महिषाख्येन निर्जराः ।  
त्वां गृहीतुं प्रयत्नं स कृतवान् देवि दैत्यराट् ॥ 94.30 ॥  
एवमुक्तोऽस्मि देवैस्त्वां बोधयामि वरानने ।  
स्थिरीभूता महादेवि तं दैत्यं प्रतिघातय ॥ 94.31 ॥  
उक्त्वैवान्तर्हितः सद्यो नारदः स्वेच्छया ययौ ।  
देवी च कन्यास्ताः सर्वाः सन्नह्यन्तामुवाच ह ॥ 94.32 ॥  
ततः कन्या महाभागाः सर्वास्ता देविशासनात् ।  
बभूवुर्घोररूपिण्यः खङ्गचर्मधनुर्धराः ।  
संग्रामहेतोः संतस्थुर्दैत्यविध्वंसनाय ताः ॥ 94.33 ॥  
तावद् दैत्यबलं सर्वं मुक्त्वा देवचमूं द्रुतम् ।  
आययौ यत्र तद् देव्याः संनद्धं स्त्रीबलं महत् ॥ 94.34 ॥  
ततस्ता युयुधुः कन्या दानवैः सह दर्पिताः ।  
क्षणेन तद् बलं ताभिश्चतुरङ्गं निपातितम् ॥ 94.35 ॥  
शिरांसि तत्र केषांचिच्छिन्नानि पतितानि च ।  
अपरेषां विदार्योरः क्रव्यादाः पान्ति शोणितम् ॥ 94.36 ॥  
अन्ये कबन्धभूतास्तु ननृतुर्दैत्यनायकाः ।  
एवं क्षणेन ते सर्वे विध्वस्ताः पापचेतसः ।  
अपरे विद्रुताः सर्वे यत्रासौ महिषासुरः ॥ 94.37 ॥  
ततो हाहाकृतं सर्वं यथा दैत्यबलं महत् ।  
एवं तदाकुलं दृष्ट्वा महिषो वाक्यमब्रवीत् ।  
सेनापते किमेतद्धि बलं भग्नं ममाग्रतः ॥ 94.38 ॥  
ततो यज्ञहनुर्नामा दैत्यो हस्तिस्वरूपवान् ।  
उवाच भग्नमेतद्धि कुमारीभिः समन्ततः ॥ 94.39 ॥  
ततो दुद्राव महिषस्ताः कन्याः शुभलोचनाः ।  
गदामादाय तरसा कन्या दुद्राव वेगवान् ॥ 94.40 ॥  
यत्र तिष्ठति सा देवी देवगन्धर्वपूजिता ।  
तत्रैव सोऽसुरः प्रायाद् यत्र देवी व्यवस्थिता ।  
सा च दृष्ट्वा तमायान्तं विंशद्धस्ता बभूव ह ॥ 94.41 ॥  
धनुः खङ्गं तथा शक्तिं शरान् शूलं गदां तथा ।  
परशुं डमरुं चैव तथा घण्टां विशालिनीम् ।  
शतघ्नीं मुद्गरं घोरं भुशुण्डीं कुन्तमेव च ॥ 94.42 ॥  
मुसलं च तथा चक्रं भिन्दिपालं तथैव च ।  
दण्डं पाशं ध्वजं चैव पद्मं चेति च विंशतिः ॥ 94.43 ॥  
भूत्वा विंशभुजा देवी सिंहमास्थाय दंशिता ।  
सस्मार रुद्रं देवेशं रौद्रं संहारकारणम् ॥ 94.44 ॥  
ततो वृषध्वजः साक्षाद् रुद्रस्तत्रैव आययौ ।  
तया प्रणम्य विज्ञप्तः सर्वान् दैत्यान् जयाम्यहम् ॥ 94.45 ॥  
त्वयि सन्निधिमात्रे तु देवदेव सनातन ।  
एवमुक्त्वाऽसुरान् सर्वान् जिगाय परमेश्वरी ॥ 94.46 ॥  
मुक्तवा तमेकं महिषं शेषं हत्वा तमभ्ययात् ।  
यावद् देवी ततः साऽपि तां दृष्ट्वा सोऽपि दुद्रुवे ॥ 94.47 ॥  
क्वचिद् युध्यति दैत्येन्द्रः क्वचिच्चैव पलायति ।  
क्वचित् पुनर्मृधं चक्रे क्वचित् पुनरुपारमत् ॥ 94.48 ॥  
एवं वर्षहस्त्राणि दश तस्य तया सह ।  
दिव्यानि विगतानि स्युर्युध्यतस्तस्य शोभने ।  
बभ्राम सकलं त्वाजौ ब्रह्माण्डं भीतमानसम् ॥ 94.49 ॥  
ततः कालेन महता शतश्रृङ्गे महागिरौ ।  
पद्भ्यामाक्रम्य शूलेन निहतो दैत्यसत्तमः ॥ 94.50 ॥  
शिरश्चिच्छेद खङ्गेन तत्र चान्तःस्थितः पुमान् ।  
निर्गत्य विगतः स्वर्गं देव्याः शस्त्रनिपातनात् ॥ 94.51 ॥  
ततो देवगणाः सर्वे महिषं वीक्ष्य निर्जितम् ।  
सब्रह्मका स्तुतिं चक्रुर्देव्यास्तुष्टेन चेतसा ॥ 94.52 ॥  
देवा ऊचुः ।  
नमो देवि महाभागे गम्भीरे भीमदर्शने ।  
जयस्थे स्थितिसिद्धान्ते त्रिनेत्रे विश्वतोमुखि ॥ 94.53 ॥  
विद्याविद्ये जये याज्ये महिषासुरमर्दिनि ।  
सर्वगे सर्वदेवेशि विश्वरूपिणि वैष्णवि ॥ 94.54 ॥  
वीतशोके ध्रुवे देवि पद्मपत्रशुभेक्षणे ।  
शुद्धसत्त्वव्रतस्थे च चण्डरूपे विभावरि ॥ 94.55 ॥  
ऋद्धिसिद्धिप्रदे देवि विद्येऽविद्येऽमृते शिवे ।  
शांकरी वैष्णवी ब्राह्मी सर्वदेवनमस्कृते ॥ 94.56 ॥  
घण्टाहस्ते त्रिशूलास्त्रे महामहिषमर्दिनि ।  
उग्ररूपे विरूपाक्षि महामायेऽमृतस्त्रवे ॥ 94.57 ॥  
सर्वसत्त्वहिते देवि सर्वसत्त्वमये ध्रुवे ।  
विद्यापुराणशिल्पानां जननी भूतधारिणी ॥ 94.58 ॥  
सर्वदेवरहस्यानां सर्वसत्त्ववतां शुभे ।  
त्वमेव शरणं देवि विद्येऽविद्ये श्रियेऽम्बिके ।  
विरूपाक्षि तथा क्षान्ति क्षोभितान्तर्जलेऽविले ॥ 94.59 ॥  
नमोऽस्तु ते महादेवि नमोऽस्तु परमेश्वरि ।  
नमस्ते सर्वदेवानां भावनित्येऽक्षयेऽव्यये ॥ 94.60 ॥  
शरणं त्वां प्रपद्यन्ते ये देवि परमेश्वरि ।  
न तेषां जायते किञ्चिदशुभं रणसङ्कटे ॥ 94.61 ॥  
यश्च व्याघ्रभये घोरे चौरराजभये तथा ।  
स्तबवमेनं सदा देवि पठिष्यति यतात्मवान् ॥ 94.62 ॥  
निगडस्थोऽपि यो देवि त्वां स्मरिष्यति मानवः ।  
सोऽपि बन्धैर्विमुक्तस्ते सुसुखं वसते सुखी ॥ 94.63 ॥  
श्रीवराह उवाच ।  
एवं स्तुता तदा देवी देवैः प्रणतिपूर्वकम् ।  
उवाच देवान् सुश्रोणी वृणुध्वं वरमुत्तमम् ॥ 94.64 ॥  
देवा ऊचुः ।  
देवि स्तोत्रमिदं ये हि पठिष्यन्ति तवानघे ।  
सर्वकामसमापन्नान् कुरु देवि स नो वरः ॥ 94.65 ॥  
एवमस्त्विति तान् देवानुक्त्वा देवी पराऽपरा ।  
विससर्ज ततो देवान् स्वयं तत्रैव संस्थिता ॥ 94.66 ॥  
एतद् द्वितीयं यो जन्म वेद देव्या धराधरे ।  
स वीतशोको विरजाः पदं गच्छत्यनामयम् ॥ 94.67 ॥  
॥ इति श्रीवराहपुराणे भगवच्छास्त्रे चतुर्नवतितमोऽध्यायः ॥ 94 ॥

श्रीवराह उवाच ।  
या सा नीलगिरिं याता तपसे धृतमानसा ।  
रौद्री तमोद्भवा शक्तिस्तस्याः श्रृणु धरे व्रतम् ॥ 95.1 ॥  
तपः कृत्वा चिरं कालं पालयाम्यखिलं जगत् ।  
एवमुद्दिश्य पञ्चाग्निं साधयामास भामिनी ॥ 95.2 ॥  
तस्याः कालान्तरे देव्यास्तपन्त्यास्तप उत्तमम् ।  
रुरुर्नाम महातेजा ब्रह्मदत्तवरोऽसुरः ॥ 95.3 ॥  
समुद्रमध्ये रत्नाढ्यं पुरमस्ति महावनम् ।  
तत्र राजा स दैत्येन्द्रः सर्वदेवभयंकरः ॥ 95.4 ॥  
अनेकशतसाहस्त्रकोटिकोटिशतोत्तरैः ।  
असुरैरन्वितः श्रीमान् द्वितीयो नमुचिर्यथा ॥ 95.5 ॥  
कालेन महता चासौ लोकपालपुराण्यथ ।  
जिगीषुः सैन्यसंवीतो देवैर्भयमरोचयत् ॥ 95.6 ॥  
उत्तिष्ठतस्तस्य महासुरस्य  
समुद्रतोयं ववृधेऽतिमात्रम् ।  
अनेकनक्रग्रहमीनजुष्ट -  
माप्लावयत् पर्वतसानुदेशान् ॥ 95.7 ॥  
अन्तः स्थितानेकसुरारिसंघं  
विचित्रचर्मायुधचित्रशोभम् ।  
भीमं बलं बलिनं चारुयोधं  
विनिर्ययौ सिन्धुजलाद् विशालम् ॥ 95.8 ॥  
तत्र द्विपा दैत्यवरैरुपेता  
समानघण्टासुसमूहयुक्ताः ।  
विनिर्ययुः स्वाकृतिभीषणानि  
समन्तमुच्चैः खलु दर्शयन्तः ॥ 95.9 ॥  
अश्वास्तथा काञ्चनपीडनद्धा  
रोहीतमत्स्यैः समतां जलान्तः ।  
व्यवस्थितास्ते सममेव तूर्णं  
विनिर्ययुः लक्षशः कोटिशश्च ॥ 95.10 ॥  
रथा रविस्यन्दनतुल्यवेगाः  
सुचक्रदण्डाक्षत्रिवेणुयुक्ताः ।  
सुशस्त्रयन्त्राः परिपीडिताङ्गा -  
श्चलत्पताकास्त्वरितं विशङ्काः ॥ 95.11 ॥  
तथैव योधाः स्थगितेतरेतरा -  
स्तितीर्षवः प्रवरास्तूर्णपाणयः ।  
रणे रणे लब्धजयाः प्रहारिणो  
विरेजुरुच्चैरसुरानुगा भृशम् ॥ 95.12 ॥  
देवेषु चैव भग्नेषु विनिर्गत्य जलात् ततः ।  
चतुरङ्गबलोपेतः प्रायादिन्द्रपुरं प्रति ॥ 95.13 ॥  
युयोध च सूरैः सार्द्धं रुरुर्दैत्यपतिस्तथा ।  
मुद्गरैर्मुशलैः शूलैः शरैर्दण्डायुधैस्तथा ।  
जघ्नुर्दैत्याः सुरान् संख्ये सुराश्चैव तथाऽसुरान् ॥ 95.14 ॥  
एवं क्षणमथो युद्धं तदा देवाः सवासवाः ।  
असुरैर्निर्जिताः सद्यो दुद्रुवुर्विमुखा भृशम् ॥ 95.15 ॥  
देवेषु चैव भग्नेषु विद्रुतेषु विशेषतः ।  
असुरः सर्वदेवानामन्वधावत वीर्यवान् ॥ 95.16 ॥  
ततो देवगणाः सर्वे द्रवन्तो भयविह्वलाः ।  
नीलं गिरिवरं जग्मुर्यत्र देवी व्यवस्थिता ॥ 95.17 ॥  
?रौद्री तपोरता देवी तामसी शक्तिरुत्तमा ।  
संहारकारिणी देवी कालरात्रीति तां विदुः ॥ 95.18 ॥  
सा दृष्ट्वा तान् तदा देवान् भयत्रस्तान् विचेतसः ।  
मा भैष्टेत्युच्चकैर्देवी तानुवाच सुरोत्तमान् ॥ 95.19 ॥   
देव्युवाच ।  
किमियं व्याकुला देवा गतिर्व उपलक्ष्यते ।  
कथयध्वं द्रुतं देवाः सर्वथा भयकारणम् ॥ 95.20 ॥  
देवा ऊचुः ।  
अयमायाति दैत्येन्द्रो रुरुर्भीमपराक्रमः ।  
एतस्य भीतान् रक्षस्व त्वं देवान् परमेश्वरि ॥ 95.21 ॥  
एवमुक्ता तदा देवैर्देवी भीमपराक्रमा ।  
जहास परया प्रीत्या देवानां पुरतः शुभा ॥ 95.22 ॥  
तस्या हसन्त्या वक्त्रात् तु बह्व्यो देव्यो विनिर्ययुः ।  
याभिर्विश्वमिदं व्याप्तं विकृताभिरनेकशः ॥ 95.23 ॥  
पाशाङ्कुशधराः सर्वाः सर्वाः पीनपयोधराः ।  
सर्वाः शूलधरा भीमाः सर्वाश्चापधराः शुभाः ॥ 95.24 ॥  
ताः सर्वाः कोटिशो देव्यस्तां देवीं वेष्ट्य संस्थिताः ।  
युयुधुदर्निवैः सार्द्धं बद्धतूणा महाबलाः ।  
क्षणेन दानवबलं तत्सर्वं निहतं तु तैः ॥ 95.25 ॥  
देवाश्च सर्वे संयत्ता युयुधुर्दानवं बलम् ।  
आदित्या वसवो रुद्रा विश्वेदेवास्तथाश्विनौ ।  
सर्वे शस्त्राणि संगृह्य युयुधुर्दानवं बलम् ॥ 95.26 ॥  
कालरात्र्या बलं यच्च यच्च देवबलं महत् ।  
तत्सर्वं दानवबलमनयद् यमसादनम् ॥ 95.27 ॥  
एक एव महादैत्यो रुरुस्तस्थौ महामृधे ।  
स च मायां महारौद्रीं रौरवीं विससर्ज ह ॥ 95.28 ॥  
सा माया ववृधे भीमा सर्वदेवप्रमोहिनी ।  
तया तु मोहिता देवाः सद्यो निद्रां तु भेजिरे ॥ 95.29 ॥  
देवी च त्रिशिखेनाजौ तं दैत्यं समताड्यत् ।  
तया तु ताडितान्तस्य दैत्यस्य शुभलोचने ।  
चर्ममुण्डे उभे सम्यक् पृथग्भूते बभूवतुः ॥ 95.30 ॥  
रुरोस्तु दानवेन्द्रस्य चर्ममुण्डे क्षणाद् यतः ।  
अपहृत्याहरद् देवी चामुण्डा तेन साभवत् ॥ 95.31 ॥  
सर्वभूतमहारौद्री या देवी परमेश्वरी ।  
संहारिणी तु या चैव कालरात्रिः प्रकीर्तिता ॥ 95.32 ॥  
तस्या ह्यनुचरा देव्यो या ह्यसंख्यातकोटयः ।  
तास्तां देवीं महाभागां परिवार्य व्यवस्थिताः ॥ 95.33 ॥  
या क्यामासुरव्यग्रास्तास्तां देवीं बुभुक्षिताः ।  
बुभुक्षिता वयं देवि देहि नो भोजनं शुभे ॥ 95.34 ॥  
एवमुक्ता तदा देवी दध्यौ तासां तु भोजनम् ।  
न चाध्यगच्छच्च यदा तासां भोजनमन्तिकात् ॥ 95.35 ॥  
ततो दध्यौ महादेवं रुद्रं पशुपतिं विभुम् ।  
सोऽपि ध्यानात् समुत्तस्थौ परमात्मा त्रिलोचनः ॥ 95.36 ॥  
उवाच च द्रुतं देवीं किं ते कार्यं विवक्षितम् ।  
ब्रूहि देवि वरारोहे यत् ते मनसि वर्त्तते ॥ 95.37 ॥  
देव्युवाच ।  
भक्ष्यार्थमासां देवेश किञ्चिद् दातुमिहार्हसि ।  
बलात्कुर्वन्ति मामेता भक्षार्थिन्यो महाबलाः ।  
अन्यथा मामपि बलाद् भक्षयिष्यन्ति मां प्रभो ॥ 95.38 ॥  
रुद्र उवाच ।  
एतासां श्रृणु देवेशि भक्षमेकं मयोद्यतम् ।  
कथ्यमानं वरारोहे कालरात्रि महाप्रभे ॥ 95.39 ॥  
या स्त्री सगर्भा देवेशि अन्यस्त्रीपरिधानकम् ।  
परिधत्ते स्पृशेच्चापि पुरुषस्य विशेषतः ॥ 95.40 ॥  
स भागोऽस्तु महाभागे कासाञ्चित् पृथिवीतले ।  
अन्याश्छिद्रेषु बालानि गृहीत्वा तत्र वै बलिम् ।  
लब्ध्वा तिष्ठन्तु सुप्रीता अपि वर्षशतान्यपि ॥ 95.41 ॥  
अन्याः सूतिगृहे छिद्रं गृह्णीयुस्तत्र पूजिताः ।  
निवसिष्यन्ति देवेशि तथान्या जातहारिकाः ॥ 95.42 ॥  
गृहे क्षेत्रे तडागेषु वाप्युद्यानेषु चैव हि ।  
अन्यचित्ता रुदन्त्यो याः स्त्रियस्तिष्ठन्ति नित्यशः ।  
तासां शरीराण्याविश्य काश्चित्तृप्तिमवाप्स्यथ ॥ 95.43 ॥  
एवमुक्त्वा तदा देवीं स्वयं रुद्रः प्रतापवान् ।  
दृष्ट्वा रुरुं च सबलमसुरेन्द्रं निपातितम् ।  
स्तुतिं चकार भगवान् स्वयं देवस्त्रिलोचनः ॥ 95.44 ॥  
रुद्र उवाच ।  
जयस्व देवि चामुण्डे जय भूतापहारिणि ।  
जय सर्वगते देवि कालरात्रि नमोऽस्तु ते ॥ 95.45 ॥  
विश्वमूर्त्ते शुभे शुद्धे विरूपाक्षि त्रिलोचने ।  
भीमरूपे शिवे विद्ये महामाये महोदये ॥ 95.46 ॥  
मनोजवे जये जृम्भे भीमाक्षि क्षुभितक्षये ।  
महामारि विचित्राङ्गे गेयनृत्यप्रिये शुभे ॥ 95.47 ॥  
विकराले महाकालि कालिके पापहारिणि ।  
पाशहस्ते दण्डहस्ते भीमरूपे भयानके ॥ 95.48 ॥  
चामुण्डे ज्वलमानास्ये तीक्ष्णदंष्ट्रे महाबले ।  
शवयानस्थिते देवि प्रेतासनगते शिवे ॥ 95.49 ॥  
भीमाक्षि भीषणे देवि सर्वभूतभयंकरि ।  
कराले विकराले च महाकाले करालिनि ।  
काली कराली विक्रान्ता कालरात्रि नमोऽस्तु ते ॥ 95.50 ॥  
विकरालमुखी देवि ज्वालामुखि नमोऽस्तु ते ।  
सर्वसत्त्वहिते देवि सर्वदेवि नमोऽस्तु ते ॥ 95.51 ॥  
इति स्तुता तदा देवी रुद्रेण परमेष्ठिना ।  
तुतोष परमा देवी वाक्यं चेदमुवाच ह ।  
वरं वृणीष्व देवेश यत् ते मनसि वर्त्तते ॥ 95.52 ॥  
रुद्र उवाच ।  
स्तोत्रेणानेन ये देवि त्वां स्तुवन्ति वरानने ।  
तेषां त्वं वरदा देवि भव सर्वगता सती ॥ 95.53 ॥  
यश्चेमं त्रिप्रकारं तु देवि भक्त्या समन्वितः ।  
स पुत्रपौत्रपशुमान् समृद्धिमुपगच्छति ॥ 95.54 ॥  
यश्चेमं श्रृणुयाद् भक्त्या त्रिशक्तयास्तु समुद्भवम् ।  
सर्वपापविनिर्मुक्तः पदं गच्छत्यनामयम् ॥ 95.55 ॥  
एवं स्तुत्वा भवो देवीं चामुण्डां परमेश्वरीम् ।  
क्षणादन्तर्हितो देवस्ते च देवा दिवं ययुः ॥ 95.56 ॥  
य एतां वेद वै देव्या उत्पत्तिं त्रिविधां धरे ।  
सर्वपापविनिर्मुक्तः परं निर्वाणमृच्छति ॥ 95.57 ॥  
भ्रष्टराज्यो यदा राजा नवम्यां नियतः शुचिः ।  
अष्टम्यां च चतुर्दश्यामुपवासी नरोत्तमः ।  
संवत्सरेण लभते राज्यं निष्कण्टकं नृपः ॥ 95.58 ॥  
एषा त्रिशक्तिरुद्दिष्टा नयसिद्धान्तगामिनी ।  
एषा श्वेता परा सृष्टिः सात्त्विकी ब्रह्मसंस्थिता ॥ 95.59 ॥  
एषैव रक्ता रजसि वैष्णवी परिकीर्त्तिता ।  
एषैव कृष्णा तमसि रौद्री देवी प्रकीर्त्तिता ॥ 95.60 ॥  
परमात्मा यथा देव एक एव त्रिधा स्थितः ।  
प्रयोजनवशाच्छक्तिरेकैव त्रिविधाऽभवत् ॥ 95.61 ॥  
य एतं श्रृणुयात् सर्गं त्रिशक्त्याः परमं शिवम् ।  
सर्वपापविनिर्मुक्तः परं निर्वाणमाप्नुयात् ॥ 95.62 ॥  
यश्चेदं श्रृणुयाद् भक्त्या नवम्यां नियतः स्थितः ।  
स राज्यमतुलं लेभे भयेभ्यश्च प्रमुच्यते ॥ 95.63 ॥  
यस्येदं लिखितं गेहे सदा तिष्ठति धारिणि ।  
न तस्याग्निभयं घोरं सर्पचौरादिकं भवेत् ॥ 95.64 ॥  
यश्चैतत् पूजयेद् भक्तया पुस्तकेऽपि स्थितं बुधः ।  
तेन यष्टं भवेत् सर्वं त्रैलोक्यं सचराचरम् ॥ 95.65 ॥  
जायन्ते पशवः पुत्रा धनं धान्यं वरस्त्रियः ।  
रत्नान्यश्वा गजा भृत्या यानाश्चाशु भवन्त्युत ।  
यस्येदं तिष्ठते गेहे तस्येदं जायते ध्रुवम् ॥ 95.66 ॥  
श्रीवराह उवाच ।  
एतदेव रहस्यं ते कीर्त्तितं भूतधारिणि ।  
रुद्रस्य खलु माहात्म्यं सकलं कीर्त्तितं मया ॥ 95.67 ॥  
नवकोट्यस्तु चामुण्डा भेदभिन्ना व्यवस्थिता ।  
या रौद्री तामसी शक्तिः सा चामुण्डा प्रकीर्त्तिता ॥ 95.68 ॥  
अष्टादश तथा कोट्यो वैष्णव्या भेद उच्यते ।  
या सा च राजसी शक्तिः पालनी चैव वैष्णवी ।  
या ब्रह्मशक्तिः सत्त्वस्था अनन्तास्ताः प्रकीर्त्तिता ॥ 95.69 ॥  
एतासां सर्वभेदेषु पृथगेकैकशो धरे ।  
सर्वासां भगवान् रुद्रः सर्वगश्च पतिर्भवेत् ॥ 95.70 ॥  
यावन्त्यस्या महाशक्त्यास्तावद् रूपाणि शंकरः ।  
कृतवांस्ताश्च भजते पतिरूपेण सर्वदा ॥ 95.71 ॥  
यश्चाराधयते तास्तु रुद्रस्तुष्टो भविष्यति ।  
सिद्ध्यन्ते तास्तदा देव्यो मन्त्रिणो नात्र संशयः ॥ 95.72 ॥  
॥ इति श्रीवराहपुराणे भगवच्छास्त्रे पञ्चनवतितमोऽध्यायः ॥ 95 ॥



श्रीवराह उवाच ।  
अथ रुद्रव्रतोत्पत्तिं श्रृणु देवि वरानने ।  
येन ज्ञानेन पापानां मुच्यते भूरि मानवः ॥ 96.1 ॥  
ब्रह्मणा तु यदा रुद्रः पूर्वं सृष्टो वरानने ।  
तृतीये जन्मनि विभुः पिङ्गाक्षो नीललोहितः ॥ 96.2 ॥  
तदा कौतूहलाद् ब्रह्मा स्कन्धे तं जगृहे प्रभुः ।  
स्कन्धारूढे तदा रुद्रे ब्रह्मणोऽव्यक्तजन्मनः ॥ 96.3 ॥  
जन्मतश्च शिरो यद्धि पञ्चमं तज्जगाद ह ।  
मन्त्रमाथर्वणं धात्रि येन सद्यः प्रमुच्यते ॥ 96.4 ॥  
कपालि रुद्र बभ्रोऽथ भव कैरात सुव्रत ।  
पाहि विश्वं विशालाक्ष कुमारवर वित्तम ॥ 96.5 ॥  
एवमुक्तस्तदा रुद्रो भविष्यैर्नामभिर्भवः ।  
कपालशब्दात् कुपितस्तच्छिरो विचकर्त्त ह ॥ 96.6 ॥  
वामाङ्गुष्ठनखेनाद्यं प्राजापत्यं विचक्षणः ।  
तन्निकृत्तं शिरो धात्रि हस्तलग्नं बभूव ह ॥ 96.7 ॥  
तस्मिन् करस्थे शिरसि प्राजापत्ये त्रिलोचनः ।  
ब्रह्माणं प्रयतो भूत्वा रुद्रो वचनमब्रवीत् ॥ 96.8 ॥  
रुद्र उवाच ।  
कथं कपालं मे देव करात् पतति सुव्रत ।  
नश्यते च कथं पापं ममैतद् वद माचिरम् ॥ 96.9 ॥  
ब्रह्मा उवाच ।  
इदमेव व्रतं देव चर कापालिकं विभो ।  
समयाचारसंयुक्तं कृत्वा स्वेनैव तेजसा ॥ 96.10 ॥  
एवमुक्तस्तदा रुद्रो ब्रह्मणाऽव्यक्तमूर्त्तिना ।  
आजगाम गिरिं तुङ्गं महेन्द्रं पापनाशनम् ॥ 96.11 ॥  
तत्र स्थित्वा महादेवस्तच्छिरो विभिदे त्रिधा ।  
तस्मिन् भिन्ने पृथक् केशान् गृहीत्वा कृतवान् भवः ।  
यज्ञोपवीतं केशं तु महास्थ्यक्षमणींस्तथा ॥ 96.12 ॥  
कपालशकलं चैकमसृक्पूर्णं करे स्थितम् ।  
अपरं खण्डशः कृत्वा जटाजूटे न्यवेशयत् ॥ 96.13 ॥  
एवं कृत्वा महादेवो बभ्रामेमां वसंधराम् ।  
सप्तद्वीपवतीं पुण्यां मज्जंस्तीर्थेषु नित्यशः ॥ 96.14 ॥  
समुद्रे प्रथमं स्नात्वा ततो गङ्गां व्यगाहत ।  
सरस्वतीं ततो गत्वा यमुनासङ्गमं ततः ॥ 96.15 ॥  
शतद्रूं च ततो गत्वा देविकां च महानदीम् ।  
वितस्तां चन्द्रभागां च गोमतीं सिन्धुमेव च ।  
तुङ्गभद्रां तथा गोदामुत्तरे गण्डकीं तथा ॥ 96.16 ॥  
ऊर्ध्वगं तु ततो गत्वा ततो रुद्रमहालयम् ।  
ततो दारुवनं गत्वा केदारगमनं पुनः ॥ 96.17 ॥  
भद्रेश्वरं ततो गत्वा गयां पुनरथागमत् ।  
गयां गत्वा कृतस्नानः पितॄन् संतर्प्य यत्नतः ॥ 96.18 ॥  
पश्चाद् वेगेन सकलं ब्रह्माण्डं भूतधारिणि ।  
बभ्राम सर्वदेवेशः षष्ठेऽब्दे तस्य चापतत् ॥ 96.19 ॥  
भ्रमतः परिधानं तु कौपीनं रशनागतम् ।  
तस्मिंस्तु पतिते देवि नग्नः कापालिकोऽभवत् ॥ 96.20 ॥  
पुनरब्दद्वयं भ्रान्तो ब्रह्माण्डं तीर्थकारणात् ।  
तीर्थे तीर्थे हरः स्नात्वा कपालं त्यक्तुमैच्छत ।  
त्यजतोऽपि न तद्धस्ताच्च्यवते तस्य धारिणि ॥ 96.21 ॥  
ततोऽन्यद् वर्षमेकं तु वर्त्तते हिमवद् गिरौ ।  
भ्रमतो बभ्रुता जाता त्रिनेत्रस्य महात्मनः ॥ 96.22 ॥  
पुनरब्दद्वयं चान्यत् परमेष्ठी वृषाकपिः ।  
बभ्राम रुद्रस्तीर्थानि पुराणानि समन्ततः ॥ 96.23 ॥  
कस्यचित्त्वथ कालस्य द्वादशेऽब्दे धराधरे ।  
वाराणसीं गतो देवस्तत्र स्नानमथाकरोत् ॥ 96.24 ॥  
गङ्गायां देवदेवेशो यावन्मज्जति भामिनि ।  
तावत्कपालं पतितं यल्लग्नं ब्रह्मणः पुरा ॥ 96.25 ॥  
कपालमोचनं नाम ततस्तीर्थमनुत्तमम् ।  
पृथिव्यां ख्यातिमगमद् वाराणस्यां धराधरे ॥ 96.26 ॥  
कपालं पतितं दृष्ट्वा रुद्रहस्ताच्चतुर्मुखः ।  
आगतो देवसहितो वाक्यं चेदमुवाच ह ॥ 96.27 ॥  
ब्रह्मोवाच ।  
भव रुद्र विरूपाक्ष लोकमार्गे व्यवस्थितः ।  
व्रतानि कुरु देवेश त्वच्चीर्णानि महाप्रभो ॥ 96.28 ॥  
कपालं गृह्य यद् भ्रान्तं कौपीनेन समन्वितः ।  
तन्महाव्रतसंज्ञं तु मनुष्याणां भविष्यति ॥ 96.29 ॥  
नग्नेन भूत्वा यद् भ्रान्तं कपालव्यग्रपाणिना ।  
तद् व्रतं नग्नकापालं भविष्यति नृणां भुवि ॥ 96.30 ॥  
यच्च ते बभ्रुता जाता हिमवत्यचलोत्तमे ।  
भ्रमतस्तद् व्रतं देव बाभ्रव्यं ते भविष्यति ॥ 96.31 ॥  
यच्चेदानीं विशुद्धस्य तीर्थेऽस्मिन् देहशुद्धता ।  
तच्छुद्धशैवं भवतु व्रतं ते पापनाशनम् ॥ 96.32 ॥  
मां पुरस्कृत्य देवास्त्वां पूज्यन्ते विविधान्युत ।  
शास्त्राणि तानि सर्वेषां कथयिष्यसि नान्यथा ॥ 96.33 ॥  
व्रतानि कुरुते देव त्वत्कृतानि हि पुत्रक ।  
स त्वत्प्रसाद् देवेश ब्रह्महाऽपि विशुध्यति ॥ 96.34 ॥  
यद् व्रतं नग्नकापालं यद् बाभ्रव्यं त्वया कृतम् ।  
यत् कृतं शुद्धशैवं च तत्तन्नाम्ना भविष्यति ॥ 96.35 ॥  
मां पुरस्कृत्य देवं त्वां पूज्यते यो विधानतः ।  
तेषां शास्त्राणि सर्वाणि शास्त्रं पाशुपतं तथा ।  
कथयस्व महादेव सविधानं समासतः ॥ 96.36 ॥  
एवमुक्तस्ततो रुद्रो ब्रह्मणाऽव्यक्तमूर्तिना ।  
दैवैर्जयेति संतुष्टः कैलासनिलयं ययौ ॥ 96.37 ॥  
ब्रह्मा अपि सुरैः सार्धं गतः स्वं लोकमुत्तमम् ।  
देवा अपि ययुः सर्वे यथागतमुपागताः ॥ 96.38 ॥  
एतद् रुद्रस्य माहात्म्यं मया संपरिकीर्त्तितम् ।  
चरितं यच्च देवस्य व्रतं समभवद् भुवि ।  
कोन्योऽस्त्यभ्यधिकं तस्य मुक्त्वा नारायणं प्रभुम् ॥ 96.39 ॥  
॥ इति श्रीवराहपुराणे भगवच्छास्त्रे षण्णवतितमोऽध्यायः ॥ 96 ॥


धरण्युवाच ।  
योऽसौ सत्यतपा नाम लुब्धो भूत्वा द्विजो बभौ ।  
येनारुणिर्व्याघ्रभयाद् रक्षितो यः स्वशक्तितः ॥ 97.1 ॥  
दुर्वाससा श्रुतार्थश्च हिमवन्तोत्तरं ययौ ।  
तस्योपरि महाश्चर्यं भवतीति त्वयेरितम् ।  
कीदृशं तन्ममाचक्ष्व महत् कौतूहलं विभो ॥ 97.2 ॥  
श्रीवराह उवाच ।  
स हि सत्यतपाः पूर्वं भृगुवंशोद्भवो द्विजः ।  
दस्युसंसर्गसंभूतो दस्युवत् समजायत ॥ 97.3 ॥  
ततः कालेन महता ऋषिसंगात् पुनर्द्विजः ।  
बभौ दुर्वाससा सम्यग् बोधितश्च विशेषतः ॥ 97.4 ॥  
हिमाद्रेरुत्तरे पादे पुष्पभद्रा नदी शुभा ।  
तस्यास्तीरे शिला दिव्या नाम्ना चित्रशिला धरे ॥ 97.5 ॥  
न्यग्रोधश्च महांस्तत्र नाम्ना भद्रमहावटः ।  
तत्र सत्यतपाः स्थित्वा तपः कुर्वन् महातपाः ॥ 97.6 ॥  
स कदाचित् कुठारेण चकर्त समिधः किल ।  
अछैत्सीदङ्गुलिं चैकां वामतर्जनिकां मुनिः ॥ 97.7 ॥  
छिन्नाया अङ्गुलेस्तस्य भस्मचूर्णं भवत् किल ।  
न लोहितं न मांसं तु न मज्जा तत्र दृश्यते ॥ 97.8 ॥  
सोऽनादृत्य पुनर्वृश्य समिधो मुनिपुंगवः ।  
एवमेव पुनर्भस्म स्त्रवन्तं तु प्रदृश्यते ।  
अङ्गुलीसंधिता तेन पूर्ववच्चाभवत् कृते ॥ 97.9 ॥  
तस्मिन् भद्रवटे चैकं मिथुनं किंनरं स्थितम् ।  
रात्रौ सुप्तमृषेस्तस्य दृष्ट्वा तन्महदद्भुतम् ।  
प्रभाते विमले प्राप्तमिन्द्रलोकमिति स्मृतिः ॥ 97.10 ॥  
अथेन्द्रेण सुराः सर्वे यक्षगन्धर्वकिंनराः ।  
पृष्टाः किंचिदिहाश्चर्यमपूर्वं कथ्यतामिति ॥ 97.11 ॥  
तत्र रुद्रसरस्तीरे यदेतन्मिथुनं शुभम् ।  
स्थितं किंनरयोस्तच्च वाक्यं चेदमुवाच ह ॥ 97.12 ॥  
दृष्टं किंचिदिहाश्चर्यं दृष्टं तु हिमवद्गिरौ ।  
पुष्पभद्रानदीतीरे महदाश्चर्यमुत्तमम् ॥ 97.13 ॥  
यदेतत् सत्यतपसः समवोचुस्ततः शुभे ।  
स्त्रवणं भस्मनश्चैव श्रुतं सर्वं शशंस ह ॥ 97.14 ॥  
तच्छ्रुत्वा सहसा शक्रो विस्मितो विष्णुमब्रवीत् ।  
आगच्छ विष्णो गच्छाव हिमवत्पार्श्वमुत्तमम् ।  
तत्राश्चर्यमपूर्वं मे कथितं किंनरेण ह ॥ 97.15 ॥  
एवमुक्तस्ततो विष्णुर्वराहः संबभूव ह ।  
मृगयुश्च तथैवेन्द्रो जग्मतुस्तमृषिं प्रति ॥ 97.16 ॥  
विष्णुर्वराहरूपेण ऋषिदृष्टिपथे स्थितः ।  
भूत्वा दृश्योऽप्यदृश्योऽभूत् पुनरेव च दृश्यते ॥ 97.17 ॥  
तावदिन्द्रो धनुःपाणिस्तीक्ष्णसायकधृक् पुरः ।  
आगत्य सत्यतपसमृषिमेनमुवाच ह ॥ 97.18 ॥  
भगवन्निह दृष्टस्ते वराहः पृथुलो महान् ।  
येन तं हन्मि भृत्यानां पोषणाय महामुने ॥ 97.19 ॥  
एवमुक्तो मुनिस्तेन चिन्तयामास धारिणि ।  
यदि तं दर्शयाम्यस्मै वराहो हन्यते तदा ॥ 97.20 ॥  
न चेत् कुटुम्बं क्षुधया सीदत्यस्य न संशयः ।  
जायापुत्रसमायुक्तो लुब्धकोऽयं क्षुधान्वितः ॥ 97.21 ॥  
सशल्यश्च वराहोऽयं ममाश्रममुपागतः ।  
एवं गते तु किं कार्यं मयाऽसौ चिन्तयन्मुनिः ।  
नाध्यगच्छत बुद्धिश्च क्षणात् तस्य व्यजायत ॥ 97.22 ॥  
द्रष्टुं चक्षुर्निहितं जङ्गमेषु  
जिह्वा वक्तुं मृगयो तद् विसृष्टम् ।  
द्रष्टुं चक्षुर्नास्ति जिह्वेह वक्तुं  
जिह्वयैव स्याद् वक्ति यो नास्ति चक्षुः ॥ 97.23 ॥  
एवं श्रुत्वा द्वावपि तस्य तुष्टा -  
विन्द्राविष्णू दर्शयतां स्वमूर्तिम् ।  
वाक्यं चेदमूचतुर्ब्रूहि नौ ते  
तुष्टौ धन्यं वरमेकं वदस्व ॥ 97.24 ॥  
तच्छ्रुत्वाऽसौ सत्यतपा उवाच  
देवावलं मे वर एष धन्यः ।  
यद् दृष्टौ मे पुरतो देवदेवौ  
न चातिरिक्तोऽस्ति वरः पृथिव्याम् ॥ 97.25 ॥  
तथापीदं ये सदा पर्वकाले  
विप्रान् विप्राः श्रावयन्तीति भक्त्या ।  
तेषां पापं नश्यतां मासमेकं  
यत् संचितं त्वेष एको वरोऽस्तु ॥ 97.26 ॥  
मुक्तिं चाहं व्रजामीति द्वितीयोऽस्तु वरो मम ।  
तथेत्युक्त्वा तु तौ देवौ दत्त्वा तस्य वरं शुभम् ॥ 97.27 ॥  
अदर्शनं गतौ देवौ सोऽपि तत्र व्यवस्थितः ।  
लब्ध्वा वरं सत्यतपा ब्रह्मभूतोऽभवद् हृदि ॥ 97.28 ॥  
यावदास्ते शुभे देशे कृतकृत्यो महामुनिः ।  
तावत् तस्य गुरुस्तत्र आरुणिः समदृश्यत ॥ 97.29 ॥  
पृथ्वीं प्रदक्षिणीकृत्य तीर्थहेतोर्विचक्षणः ।  
तेन चासौ महाभक्त्या पूजितो मुनिपुंगवः ।  
पाद्याचमनगोदानैः कृतासनपरिग्रहः ॥ 97.30 ॥  
ज्ञात्वा स शिष्यं सिद्धं तु तपसा दग्धकिल्बिषम् ।  
उवाच विनयापन्नं प्राञ्जलिं पुरतः स्थितम् ॥ 97.31 ॥  
आरुणिरुवाच ।  
पुत्र सिद्धोऽसि तपसा ब्रह्मभूतोऽसि पुत्रक ।  
इदानीमात्मना सार्धं मुक्तिकालमितोऽस्ति ते ॥ 97.32 ॥  
उत्तिष्ठ गम्यतां पुत्र मया सार्धं परं पदम् ।  
यद् गत्वा न पुनर्जन्म भवतीति न संशयः ॥ 97.33 ॥  
एवमुक्त्वा ततः सिद्धावुभौ सत्यतपोरुणी ।  
ध्यात्वा नारायणं देवं सदेहौ तौ दिवं गतौ ॥ 97.34 ॥  
यश्चापि श्रृणुयात् पादं पर्वाध्यायं सविस्तरम् ।  
श्रावयेद् वा स पितरो यजेद् गत्वा गयामिति ॥ 97.35 ॥  
॥ इति श्रीवराहपुराणे भगवच्छास्त्रे सप्तनवतितमोऽध्यायः ॥ 97 ॥

धरण्युवाच ।  
या सा माया शरीरात् तु ब्रह्मणोव्यक्तजन्मनः ।  
गायत्र्यष्टभुजा भूत्वा वैत्रासुरमयोधयत् ॥ 98.1 ॥  
सैव नन्दा भवेद् देवी देवकार्यचिकीर्षया ।  
महिषाख्यासुरवधं कुर्वती ब्रह्मणेरिता ।  
वैष्णव्या च हतो देव कथमेतद्धि शंस मे ॥ 98.2 ॥  
श्रीवराह उवाच ।  
इयं जगद्धिता देवी गङ्गा शंकरसुप्रिया ।  
क्वचित् किंचिद् भवेद् वृत्तं स पदं वेद सर्ववित् ॥ 98.3 ॥  
स्वायंभुवे हतो दैत्यो वैष्णव्या मन्दरे गिरौ ।  
महिषाख्योऽपरः पश्चात् स च वैत्रासुरः पुनः ।  
नन्दया निहतो विन्ध्ये महाबलपराक्रमः ॥ 98.4 ॥  
अथवा ज्ञानशक्तिः सा महिषोऽज्ञानमूर्त्तिमान् ।  
अज्ञानं ज्ञानसाध्यं तु भवतीति न संशयः ॥ 98.5 ॥  
मूर्तिपक्षे चेतिहासममूर्ते चैकवद्‌धृदि ।  
ख्याप्यते वेदवाक्यैस्तु इह सा वेदवादिभिः ॥ 98.6 ॥  
इदानीं श्रृणु मे देवि पञ्चपातकनाशनम् ।  
यजनं देवदेवस्य विष्णोः पुत्रवसुप्रदम् ॥ 98.7 ॥  
इह जन्मनि दारिद्र्यव्याधिकुष्ठादिपीडितः ।  
अलक्ष्मीवानपुत्रस्तु यो भवेत् पुरुषो भुवि ॥ 98.8 ॥  
तस्य सद्यो भवेल्लक्ष्मीरायुर्वित्तं सुतः सुखम् ।  
दृष्ट्वा तु मण्डलगतं देवं देव्या समन्वितम् ॥ 98.9 ॥  
नारायणं परं देवं यः पश्यति विधानतः ।  
पूजितं नवनाभे तु षोडशाष्टदलेऽथवा ।  
आचार्यदर्शितं देवि मन्त्रमूर्तिमयोनिजम् ॥ 98.10 ॥  
कार्त्तिके मासि शुक्लायां द्वादश्यां तु विशेषतः ।  
सर्वासु वा यजेद् देवं द्वादशीषु विधानतः ।  
संक्रान्त्यां वा महाभागे चन्द्रसूर्यग्रहेऽपि वा ॥ 98.11 ॥  
यः पश्यति हरिं देवि पूजितं गुरुणा शुभे ।  
तस्य सद्यो भवेत् तुष्टिः पापध्वंसश्च जायते ।  
सामान्यं देवतानां च भवतीति न संशयः ॥ 98.12 ॥  
ब्राह्मणक्षत्रियविशां भक्तानां तु परीक्षणम् ।  
संवत्सरं गुरुः कुर्याज्जातिशौचक्रियादिभिः ॥ 98.13 ॥  
उपासन्नांस्ततो ज्ञात्वा हृदयेनाथः धारयेत् ।  
तेऽपि भक्तिमतो ज्ञात्वा आत्मानं परमेश्वरम् ॥ 98.14 ॥  
संवत्सरं गुरोर्भक्तिं कुर्वन् विष्णोरिवाचलम् ।  
संवत्सरे ततः पूर्णे गुरुं चैव प्रसादयेत् ॥ 98.15 ॥  
भगवंस्त्वत्प्रसादेन संसारार्णवतारणम् ।  
इच्छामस्त्वैहिकीं लक्ष्मीं विशेषेण तपोधन ॥ 98.16 ॥  
एवमभ्यर्च्य मेधावी गुरुं विष्णुमिवाग्रतः ।  
अभ्यर्चितस्तैः सोऽप्याशु दशम्यां कार्त्तिकस्य तु ॥ 98.17 ॥  
क्षीरवृक्षसमुद्भूतं मन्त्रितं परमेष्ठिनः ।  
भक्षयित्वा स्वपेच्चैव देवदेवस्य सन्निधौ ॥ 98.18 ॥  
स्वप्नान् दृष्ट्वा गुरोरग्रे श्रावयेत विचक्षणः ।  
ततः शुभाशुभं तत्र लक्षयेत् परमो गुरुः ॥ 98.19 ॥  
एकादश्यामुपोष्यैवं स्नात्वा देवालयं व्रजेत् ।  
गुरुश्च मण्डलं भूमौ कल्पितायां तु वर्तयेत् ॥ 98.20 ॥  
लक्षणैर्विविधैर्भूमिं लक्षयित्वा विधानतः ।  
षोडशारं लिखेच्चक्रं नवनाभमथापि वा ॥ 98.21 ॥  
अष्टपत्रमथो वाऽपि लिखित्वा दर्शयेद् बुधः ।  
नेत्रबन्धं तु कुर्वीत सितवस्त्रेण यत्नतः ।  
वर्णानुक्रमतः शिष्यान् पुष्पहस्तान् प्रवेशयेत् ॥ 98.22 ॥  
नवनाभं यदा कुर्यान्मण्डलं वर्णकैर्बुधः ।  
तदानीं पूर्वतो देवमिन्द्रमैन्द्र्यां तु पूजयेत् ॥ 98.23 ॥  
लोकपालैः समं तद्वदग्निं संपूजयेच्छुभे ।  
स्वदिक्षु तद्वद् याम्यायां नैऋत्यां नैऋतिं न्यसेत् ॥ 98.24 ॥  
वरुणं वारुणायां च वायुं वायव्यतो न्यसेत् ।  
धनदं चोत्तरे न्यस्य रुद्रमीशानगोचरे ॥ 98.25 ॥  
पूज्यैवं तु विधानेन दिक्क्षेत्रेषु विशेषतः ।  
पद्ममध्ये तथा विष्णुमर्चयेत् परमेश्वरम् ॥ 98.26 ॥  
पूर्वपत्रे बलं पूज्य प्रद्युम्नं दक्षिणे तथा ।  
अनिरुद्धं तथा पूज्य पश्चिमे चोत्तरे तथा ।  
पूजयेद् वासुदेवं तु सर्वपातकशान्तिदम् ॥ 98.27 ॥  
ऐशान्यां विन्यसेच्छङ्खमाग्नेय्यां चक्रमेव च ।  
याम्यायां तु गदां पूज्य वायव्यां पद्ममेव च ॥ 98.28 ॥  
ऐशान्यां मुसलं पूज्य दक्षिणे गरुडं न्यसेत् ।  
वामतो विन्यसेल्लक्ष्मीं देवदेवस्य बुद्धिमान् ॥ 98.29 ॥  
धनुश्चैव तु खङ्गं च देवस्य पुरतो न्यसेत् ।  
श्रीवत्सं कौस्तुभं चैव देवस्य पुरतोऽर्चयेत् ॥ 98.30 ॥  
एवं पूज्य यथान्यायं देवदेवं जनार्दनम् ।  
दिङ्मण्डलेषु विन्यस्य अष्टौ कुम्भान् विधानतः ॥ 98.31 ॥  
वैष्णवं कलशं चैकं नवमं तत्र कल्पयेत् ।  
स्नापयेन् मुक्तिकामं तु वैष्णवेन घटेन ह ॥ 98.32 ॥  
श्रीकामं स्नापयेत् तद्वदैन्द्रेण तु घटेन ह ।  
द्रव्यप्रतापकामस्य आग्नेयेन तु स्नापयेत् ॥ 98.33 ॥  
मृत्युञ्जयविधानाय याम्येन स्नापनं तथा ।  
दुष्टप्रध्वंसनायालं नैऋतेन विधीयते ॥ 98.34 ॥  
शान्तये वारुणेनाशु पापनाशाय वायवे ।  
द्रव्यसंपत्तिकामस्य कौबेरेण विधीयते ॥ 98.35 ॥  
रौद्रेण ज्ञानहेतोस्तु लोकपालघटास्त्विमे ।  
एकैकेन नरः स्नातः सर्वपापविवर्ज्जितः ॥ 98.36 ॥  
भवेदव्याहतं ज्ञानं श्रीमान् विप्रो विचक्षणः ।  
किं पुनर्नवभिः स्नातो नरः पातकवर्ज्जितः ॥ 98.37 ॥  
जायते विष्णुसदृशः सद्यो राजाऽथ वा पुनः ।  
अथवा दिक्षु सर्वासु यथासंख्येन लोकपान् ।  
पूजयीत स्वशास्त्रोक्तविधानेन विधानवित् ॥ 98.38 ॥  
एवं संपूज्य देवांस्तु लोकपालान् प्रसन्नधीः ।  
पश्चात् प्रदक्षिणं शिष्यान् बद्धनेत्रान् प्रवेशयेत् ॥ 98.39 ॥  
आग्नेयधारणान् दग्धान् वायुना विधुतांस्तु सः ।  
सौमेनाप्यायितान् पश्चाच्छ्रावयेत् समयान् बुधः ॥ 98.40 ॥  
अनिन्द्या ब्राह्मणा वेदा विष्णुर्ब्राह्मण एव च ।  
रुद्रमादित्यमग्निं च लोकपालान् ग्रहांस्तथा ॥ 98.41 ॥  
गुरून् वा वैष्णवान् वाऽपि पुरुषं पूर्वदीक्षितम् ।  
एवं तु समये स्थाप्य पश्चाद्धोमं तु कारयेत् ॥ 98.42 ॥  
तत्त्वानि शिष्यदेहे तु संस्थितानि तु शोधयेत् ।  
ओं नमो भगवते सर्वरूपिणे हुं फट् स्वाहा ।  
षोडशाक्षरमन्त्रेण होमयेज्ज्वलिताग्नये ॥ 98.43 ॥  
गर्भाधानादिकाश्चैव क्रियाः समवधारयेत् ।  
त्रिभिस्त्रिभिराहुतिभिर्देवदेवस्य सन्निधौ ॥ 98.44 ॥  
होमान्ते दीक्षितः पश्चाद् दापयेद् गुरुदक्षिणाम् ।  
हस्त्यश्ववाजिकटकं हेमग्रामादिकं नृपः ॥ 98.45 ॥  
दापयेद् गुरवे प्राज्ञो मध्यमो मध्यमं तथा ।  
दापयेदितरो युग्मं सहिरण्यं तु दापयेत् ॥ 98.46 ॥  
एवं कृते तु यत्पुण्यं माहात्म्यं जायते धरे ।  
तन्न शक्यं तु गदितुमपि वर्षशतैरपि ॥ 98.47 ॥  
दीक्षितात्मा पुरा भूत्वा वाराहं श्रृणुयाद् यदि ।  
तेन वेदपुराणानि सर्वे मन्त्राः ससंग्रहाः ॥ 98.48 ॥  
जप्ताः स्युः पुष्करे तीर्थे प्रयागे सिन्धुसागरे ।  
देवागारे कुरुक्षेत्रे वाराणस्यां विशेषतः ॥ 98.49 ॥  
ग्रहणे विषुवे चैव यत्फलं जपतां भवेत् ।  
तत्फलं द्विगुणं तस्य दीक्षितो यः श्रृणोति च ॥ 98.50 ॥  
देवा अपि तपः कृत्वा ध्यायन्ते च वदन्ति च ।  
कदा नो भारते वर्षे जन्म स्याद् भूतधारिणि ।  
दीक्षिताश्च भविष्यामो वाराहं श्रृणुमः कथम् ॥ 98.51 ॥  
वाराहं षोडशात्मानं त्यक्त्वा देहं कदा वयम् ।  
यास्यामः परमं स्थानं यं गत्वा न पुनर्भवेत् ॥ 98.52 ॥  
एवं जल्पन्ति विबुधा मनसा चिन्तयन्ति च ।  
वराहयागं कार्तिक्यां कदा द्रक्ष्यामहे धरे ॥ 98.53 ॥  
एष ते विधिरुद्दिष्टो मयाऽयं भूतधारिणि ।  
देवगन्धर्वयक्षाणां सर्वदा दुर्ल्लभा ह्यसौ ॥ 98.54 ॥  
एवं यो वेत्ति तत्त्वेन यश्च पश्यति मण्डलम् ।  
यश्चेमं श्रृणुयाद् देवि सर्वे मुक्ता इति श्रुतिः ॥ 98.55 ॥  
धरण्युवाच ।  
यत्त्वया कथितं देव द्वादशीनां फलं मम ।  
तदायुषः स्वल्पतया मर्त्यैः प्राप्तुं न शक्यते ॥ 98.56 ॥  
अल्पायासेन येन स्यात् संवत्सरमुपोषितम् ।  
तन्मे भवेत् सुरश्रेष्ठ कथयस्व महाफलम् ॥ 98.57 ॥  
श्रीवराह उवाच ।  
इममर्थं पुरा देवि श्वेतो राजा महायशाः ।  
वसिष्ठं पृष्टवान् स्वर्गे क्षुधासंपीडितो भृशम् ॥ 98.58 ॥  
आसीदिलावृते वर्षे श्वेतो नाम महामनाः ।  
स महीं सकलां देवीं सपत्तनवनद्रुमाम् ।  
दातुमिच्छन् स चोवाच वसिष्ठं तपसां निधिम् ॥ 98.59 ॥  
भगवन् दातुमिच्छामि ब्राह्मणेभ्यो वसुंधराम् ।  
देह्यनुज्ञां स चोवाच वसिष्ठो राजसत्तमम् ॥ 98.60 ॥  
अन्नदानं ददद् राजन् सर्वकालसुखावहम् ।  
अन्नेन चैव दत्तेन किं न दत्तं महीतले ॥ 98.61 ॥  
सर्वेषामेव दानानामन्नदानं विशिष्यते ।  
अन्नाद् भवन्ति भूतानि अन्नेनैव च वर्द्धते ॥ 98.62 ॥  
तस्मात् सर्वप्रयत्नेन अन्नं ददस्व भूपते ।  
तदवज्ञाय राजाऽसौ वसिष्ठं वाक्यमब्रवीत् ।  
किं वस्तु सति ते चान्नं यद् वा देयं वदेत् किल ॥ 98.63 ॥  
रत्नवस्त्रानलंकारान् श्रीमांश्च नगराणि च ।  
दत्तवान् ब्राह्मणेभ्योऽथ कुञ्जरानजिनानि च ॥ 98.64 ॥  
स कदाचिन् नृपः पृथ्वीं जित्वा परमधर्मवित् ।  
पुरोहितमुवाचेदं वसिष्ठं जपतां वरम् ।  
भगवन्नश्वमेधानां सहस्त्रं कर्तुमुत्सहे ॥ 98.65 ॥  
सुवर्णरत्नरौप्याणि यागं कृत्वा द्विजातिषु ।  
दत्तानि तेन राज्ञा वै नान्नं दत्तं तथा जलम् ।  
स्वल्पं वस्तुमिति ज्ञात्वा सोऽन्नं तु न ददत् प्रभुः ॥ 98.66 ॥  
एवं विभवयुक्तस्य तस्य राज्ञो महात्मनः ।  
कालधर्मवशाद् देवि मृत्युः समभवत् तदा ॥ 98.67 ॥  
परलोके वर्तमानः स च राजा महामनाः ।  
क्षुधया पीडितो ह्यासीत् तृषया च विशेषतः ॥ 98.68 ॥  
तृषया पीड्यमानस्तु क्षुधया राजसत्तमः ।  
आनिनायाप्सरो भोगं गत्वा श्वेताख्यपर्वतम् ॥ 98.69 ॥  
तत्र प्राग्जन्ममूर्तिं च पुरा दग्धां महात्मनः ।  
तत्रास्थीनि स संगृह्य लिहन्नास्ते स पार्थिवः ।  
पुनर्विमानमारुह्य दिवमाचक्रमे नृपः ॥ 98.70 ॥  
अथ कालेन महता स राजा शंसितव्रतः ।  
तान्यस्थीनि लिहन् दृष्टो वसिष्ठेन महात्मना ।  
उक्तश्च तेन किं च त्वं स्वास्थि भुङ्क्षे नराधिप ॥ 98.71 ॥  
एवमुक्तस्तदा राजा वसिष्ठेन महर्षिणा ।  
उवाच वचनं चेदं श्वेतो राजा मुनिं तदा ॥ 98.72 ॥  
भगवन् क्षुधितोऽस्म्यन्तरन्नपानं पुरा मया ।  
न दत्तं मुनिशार्दूल तेन मे दारुणा क्षुधा ॥ 98.73 ॥  
एवमुक्तस्ततो राज्ञा वसिष्ठो मुनिपुंगवः ।  
उवाच च मुनिर्भूयो वाक्यं श्वेतं महानृपम् ॥ 98.74 ॥  
किं ते करोमि राजेन्द्र क्षुधितस्य विशेषतः ।  
अदत्तं नोपतिष्ठेत कस्यचित् किंचिदुत्तमम् ॥ 98.75 ॥  
रत्नहेमप्रदानेन भोगवान् जायते नरः ।  
अन्नदानप्रदानेन सर्वकामैस्तु तर्पितः ।  
तन्न दत्तं त्वया राजन् स्तोकं मत्वा नराधिप ॥ 98.76 ॥  
श्वेत उवाच ।  
अदत्तस्य च सम्प्राप्तिस्तन्ममाचक्ष्व पृच्छतः ।  
शिरसा भक्तियुक्तेन याचितोऽसि महामुने ॥ 98.77 ॥  
वसिष्ठ उवाच ।  
अस्त्येकं कारणं येन जायते तन्न संशयः ।  
तच्छृणुष्व नरव्याघ्र कथ्यमानं मयाऽनघ ॥ 98.78 ॥  
आसीद् राजा पुराकल्पे विनीताश्वेति विश्रुतः ।  
स सर्वमेधमारेभे स्वयं क्रतुवरं नृप ॥ 98.79 ॥  
यजताऽनेन विप्रेभ्यो दत्ता गावो द्विपा वसु ।  
नान्नं तेन तदा दत्तं स्वल्पं मत्वा यथा त्वया ।  
ततः कालेन महता मृतोऽसौ जाह्नवीजले ॥ 98.80 ॥  
कृत्वा पुण्यं विनीताश्वः सार्वभौमो नृपो महान् ।  
स्वर्गंच गतवान् सोऽपि यथा राजन् भवान् प्रभो ॥ 98.81 ॥  
असावपि क्षुधाविष्ट एवमेव गतो नृपः ।  
मर्त्यलोके नदीतीरं गङ्गायां नीलपर्वतम् ॥ 98.82 ॥  
विमानेनार्कवर्णेन भास्वता देववन्नृपः ।  
ददर्श च तदा राजा क्षुधितः स्वं कलेवरम् ॥ 98.83 ॥  
पुरोहितं ददर्शाथ होतारं जाह्नवीतटे ।  
तं दृष्ट्वाऽसावपि नृपः पप्रच्छ मुनिसत्तमम् ।  
क्षुधायाः कारणं किं मे स होता तमुवाच ह ॥ 98.84 ॥  
तिलधेनुं भवान् राजन् जलधेनुं च सत्तम ।  
घृतधेनुं दधिधेनुं रसधेनुं च पार्थिव ॥ 98.85 ॥  
देहि शीघ्रं येन भवान् क्षुधया वर्जितो भवेत् ।  
तपते यावदादित्यस्तपते वाऽपि चन्द्रमाः ॥ 98.86 ॥  
एवमुक्तस्ततो राजा तं पुनः पृष्टवानिदम् ।  
तिलधेनोर्विधानं तु विनीताश्वो नराधिपः ॥ 98.87 ॥  
विनीताश्व उवाच ।  
कथं सा दीयते ब्रह्मंस्तिलधेनुर्जिगीषुभिः ।  
भुङ्क्ते स्वर्गं च विप्रेन्द्र तन्ममाचक्ष्व पृच्छतः ॥ 98.88 ॥  
होता उवाच ।  
विधानं तिलधेनोस्तु त्वं श्रृणुष्व नराधिप ॥ 98.89 ॥  
चतुर्भिः कुडवैश्चैव प्रस्थ एकः प्रकीर्तितः ।  
तैः षोडशैः भवेत् सा तु चतुर्भिर्वत्सको भवेत् ॥ 98.90 ॥  
इक्षुदण्डमयाः पादा दन्ताः पुष्पमयाः शुभाः ।  
नासा गन्धमयी तस्या जिह्वा गुडमयी शुभा ॥ 98.91 ॥  
पुच्छे स्त्रक् कल्पनीया स्याद् घण्टाभरणभूषिता ।  
ईदृशीं कल्पयित्वा तु स्वर्णश्रृङ्गीं तु कारयेत् ॥ 98.92 ॥  
कांस्यदोहां रौप्यखुरां पूर्वधेनुविधानतः ॥  
कृत्वा तां ब्राह्मणायाशु दापयेत नराधिप ॥ 98.93 ॥  
कृष्णाजिनं धेनुवासो नन्दितां कल्पितां शुभाम् ।  
सूत्रेण सूत्रितां कृत्वा सर्वरत्नसमन्विताम् ।  
सर्वौषधिसमायुक्तां मन्त्रपूतां तु दापयेत् ॥ 98.94 ॥  
अन्नं मे जायतामन्यत् पानं सर्वरसास्तथा ।  
सर्वं संपादयास्माकं तिलधेनो द्विजार्पिते ॥ 98.95 ॥  
गृह्णामि देवि त्वां भक्त्या कुटुम्बार्थं विशेषतः ।  
भजस्व कामान् मां देवि तिलधेनो नमोऽस्तु ते ॥ 98.96 ॥  
एवंविधां ततो दद्यात् तिलधेनुं नृपोत्तम ।  
सर्वकामसमावाप्तिं कुरुते नात्र संशयः ॥ 98.97 ॥  
यश्चेदं श्रृणुयाद् भक्त्या कुर्यात् कारयतेऽपि वा ।  
सर्वपापविनिर्मुक्तो विष्णुलोकं च गच्छति ॥ 98.98 ॥  
॥ इति श्रीवराहपुराणे भगवच्छास्त्रे अष्टनवतितमोऽध्यायः ॥ 98 ॥


होता उवाच ।  
जलधेनुं प्रवक्ष्यामि पुण्येऽह्नि विधिपूर्वकम् ।  
गोमये मण्डलं कृत्वा गोचर्म तदनन्तरम् ॥ 99.1 ॥  
तत्र मध्ये च राजेन्द्र पूर्णकुम्भं तु विन्यसेत् ।  
जलपूर्णं सुगन्धाढ्यं कर्पूरागुरुचन्दनैः ।  
वासितं गन्धतोयेन तां धेनुं परिकल्पयेत् ॥ 99.2 ॥  
वत्सं तथापरं कल्प्य घृतेन परिपूरितम् ।  
वर्द्धनीकं महाराज पत्रपुष्पैः समन्वितम् ।  
दुर्वाङ्कुरैरुपस्तीर्य स्त्रग्दामैश्च विभूषितम् ॥ 99.3 ॥  
पञ्चरत्नानि निक्षिप्य तस्मिन् कुम्भे नराधिप ।  
मांसीमुशीरं कुष्ठं च तथा शैलेयवालुकम् ॥ 99.4 ॥  
आमलाः सर्षपाः श्वेताः सर्वधान्यानि पार्थिव ।  
चतुर्दिक्ष्वपि पात्राणि चत्वार्येव प्रकल्पयेत् ॥ 99.5 ॥  
एकं घृतमयं पात्रं द्वितीयं दधिपूरितम् ।  
तृतीयं मधुनश्चैव चतुर्थं शर्करावृतम् ॥ 99.6 ॥  
सुवर्णमुखचक्षूंषि श्रृङ्गाः कृष्णागरेषु च ।  
प्रशस्तपत्रश्रवणां मुक्ताफलमयेक्षणाम् ॥ 99.7 ॥  
ताम्रपृष्ठां कांस्यदोहां दर्भरोमसमन्विताम् ।  
पुच्छं सूत्रमयं कृत्वा कृष्णाभरणघण्टिकाम् ॥ 99.8 ॥  
कम्बले पुष्पमालां च गुडास्यां शुक्तिदन्तिकाम् ।  
जिह्वां शर्करया कृत्वा नवनीतेन च स्तनम् ।  
इक्षुपादां तु राजेन्द्र गन्धपुष्पोपशोभिताम् ॥ 99.9 ॥  
कृष्णाजिनोपरि स्थाप्य वस्त्रैराच्छादितां तु ताम् ।  
गन्धपुष्पैः समभ्यर्च्य विप्राय विनिवेदयेत् ॥ 99.10 ॥  
एवं धेनुं तदा दत्वा ब्राह्मणे वेदपारगे ।  
साधुविप्राय राजेन्द्र श्रोत्रियायाहिताग्नये ।  
तपोवृद्धे वयोवृद्धे दातव्यं च कुटुम्बिने ॥ 99.11 ॥  
यो ददाति नरो राजन् पश्यति च श्रृणोति च ।  
प्रतिगृह्णाति यो विप्रः सर्वे तरन्ति दुष्कृतम् ॥ 99.12 ॥  
ब्रह्महा दस्युहा गोघ्नः सुरापो गुरुतल्पगः ।  
विमुक्तः सर्वपापैस्तु विष्णुलोकं स गच्छति ॥ 99.13 ॥  
योऽश्वमेधेन यजते समाप्तवरदक्षिणः ।  
जलधेनुं च यो दद्यात् सममेतन्नराधिप ॥ 99.14 ॥  
जलाहारस्त्वेकदिनं तिष्ठेच्च जलधेनुदः ।  
अथ पयोव्रतस्तिष्ठेदेकाहं व्रतमास्थितः ।  
ग्राहकोऽपि त्रिरात्रं वै तिष्ठेदेवं न संशयः ॥ 99.15 ॥  
यत्र क्षीरवहा नद्यो मधुपायसकर्दमाः ।  
यत्र चाप्सरसां गीतं तत्र यान्ति जलप्रदाः ॥ 99.16 ॥  
दाता च दापकश्चैव प्रतिग्राही च यो द्विजः ।  
सर्वपापविनिर्मुक्तो विष्णुमेति न संशयः ॥ 99.17 ॥  
जलधेनुविधानं यः श्रृणुयात् कीर्त्तयेत वा ।  
सर्वपापविनिर्मुक्तः स्वर्गमेति जितेन्द्रियः ॥ 99.18 ॥  
॥ इति श्रीवराहपुराणे भगवच्छास्त्रे नवनवतितमोऽध्यायः ॥ 99 ॥


होता उवाच ।  
रसधेनुविधानं ते कथयामि समासतः ।  
अनुलिप्ते महीपृष्ठे कृष्णाजिनकुशोत्तरे ॥ 100.1 ॥  
रसस्य तु घटं राजन् संपूर्णं स्थापयेत् ततः ।  
तुरीयांशेन वत्सं तु तत्पार्श्वे स्थापयेत् सुधीः ॥ 100.2 ॥  
एवं कार्या रसधेनुरिक्षुपादसमन्विता ।  
सुवर्णश्रृङ्गाभरणा वस्त्रपुच्छा घृतस्तनी ।  
पुष्पकम्बलसंसक्ता शर्करामुखजिह्विका ॥ 100.3 ॥  
दन्ताः फलमयास्तस्याः पृष्ठे ताम्रमयीं शुभाम् ।  
पुष्परोमां तु राजेन्द्र मुक्ताफलकृतेक्षणाम् ॥ 100.4 ॥  
सप्तव्रीहिसमायुक्तां चतुर्दिक्षु च दीपिकाम् ।  
सर्वोपस्करसंयुक्तां सर्वगन्धाधिवासिताम् ।  
चत्वारि तिलपात्राणि चतुर्दिक्षु निवेशयेत् ॥ 100.5 ॥  
ब्रह्मणे वेदविदुषे श्रोत्रियायाहिताग्नये ।  
पुराणज्ञे विशेषेण साधुवृत्ताय धीमते ।  
तादृशाय प्रदातव्या रसधेनुः कुटुम्बिने ॥ 100.6 ॥  
दाता स्वर्गमवाप्नोति सर्वपापविवर्जितः ।  
दाता च ग्राहको वाऽथ एकाहं रसभोजने ॥ 100.7 ॥  
सोमपानफलं तस्य सर्वक्रतुफलं भवेत् ।  
दीयमानां तु पश्यन्ते ते यान्ति परमां गतिम् ॥ 100.8 ॥  
धेनुं च पूजयित्वाऽग्रे गन्धधूपस्त्रगादिभिः ।  
पूर्वोक्तानि च मन्त्राणि तानि च प्रयतः स्मरेत् ॥ 100.9 ॥  
एवमुच्चारयित्वा तु दीयते वै द्विजोत्तमे ।  
दश पूर्वान् परांश्चैव आत्मानं चैकविंशकम् ।  
प्रापयेत् परमं स्थानं स्वर्गान्नावर्तते पुनः ॥ 100.10 ॥  
एषा ते कथिता राजन् रसधेनुरनुत्तमा ।  
ददस्व च महाराज परं स्थानं तथाप्नुहि ॥ 100.11 ॥  
य इदं पठते नित्यं श्रृणुयादथ भक्तितः ।  
सर्वपापविनिर्मुक्तो विष्णुलोके महीयते ॥ 100.12 ॥  
॥ इति श्रीवराहपुराणे भगवच्छास्त्रे शततमोऽध्यायः ॥ 100 ॥


होता उवाच ।  
गुडधेनुं प्रवक्ष्यामि सर्वकामार्थसाधिनीम् ।  
अनुलिप्ते महीपृष्ठे कृष्णाजिनकुशास्तृते ।  
तस्योपरि कृतं वस्त्रं गुडमानीयपुष्कलम् ॥ 101.1 ॥  
कृत्वा गुडमयीं धेनुं सवत्सां कांस्यदोहनीम् ।  
सौवर्णमुखश्रृङ्गां च दन्ताश्च मणिमौक्तिकैः ॥ 101.2 ॥  
ग्रीवा रत्नमयी त्वस्या घ्राणं गन्धमयं तथा ।  
श्रृङ्गौ चागुरुकाष्ठेन पृष्ठिं ताम्रमयीं तथा ॥ 101.3 ॥  
कांस्योपदोहनं तस्याः पुच्छं क्षौममयं स्मृतम् ।  
इक्षुपादां रौप्यखुरां कम्बले पट्टसूत्रकम् ॥ 101.4 ॥  
आच्छाद्य वस्त्रयुग्मेन घण्टाचामरभूषिताम् ।  
कांस्योपदोहनीं पात्रीं सर्वाभरणभूषिताम् ॥ 101.5 ॥  
प्रशस्तपत्रश्रवणां नवनीतस्तनीं बुधः ।  
फलैर्नानाविधैस्तस्या उपशोभं प्रकल्पयेत् ॥ 101.6 ॥  
उत्तमा गुडधेनुः स्यात् सदा भारचतुष्टयम् ।  
मागधेन तु तौल्येन चतुर्थांशेन वत्सकम् ॥ 101.7 ॥  
मध्यमा च तदर्धेन भारेणैकेन चाधमा ।  
वित्तहीनो यथाशक्त्या शतैरष्टाभिः कारयेत् ।  
अत ऊर्ध्वं तु कर्तव्यं गृहवित्तानुसारतः ॥ 101.8 ॥  
गन्धपुष्पादिभिः कृत्वा धूपनैवेद्यदीपकान् ।  
ईदृशीं कल्पयित्वा तु ब्राह्मणाय निवेदयेत् ।  
साधुवृत्ताय शान्ताय तथाऽमत्सरिणे नृप ॥ 101.9 ॥  
एवं कृत्वा द्विजेन्द्राय आहिताग्नेर्विशेषतः ।  
ईदृशाय प्रदातव्या सहस्त्रकनकेन तु ॥ 101.10 ॥  
तदर्द्धेन महाराज तस्याप्यर्द्धेन वा पुनः ।  
शतेन वा शतार्द्धेन यथाशक्त्या तु दापयेत् ॥ 101.11 ॥  
गन्धवस्त्रादिभिः कृत्वा मुद्रिका कर्णपात्रकैः ।  
छत्रिका पादुके दत्त्वा इमं मन्त्रमुदीरयेत् ॥ 101.12 ॥  
या श्रियादीनि मन्त्राणि पूर्वोक्तानि स्मरेद् बुधः ।  
प्राङ्मुखोदङ्मुखो वापि ब्राह्मणाय निवेदयेत् ॥ 101.13 ॥  
वाचा कृतं कर्मकृतं मनसा यद्विचिन्तितम् ।  
मानकूटं तुलाकूटं कन्यानृतं गवानृतम् ।  
तत्सर्वं नाशयेत् पापं गुडधेनुर्द्विजार्पिता ॥ 101.14 ॥  
दीयमानां प्रपश्यन्ति ते यान्ति परमां गतिम् ।  
यत्र क्षीरवहा नद्यः पयःपायसकर्दमाः ।  
मुनयो ऋषयः सिद्धास्तत्र गच्छन्ति धेनुदाः ॥ 101.15 ॥  
दश पूर्वान् दश परान् तारयेद् गुडधेनुदः ।  
अयने विषुवे पुण्ये व्यतीपाते दिनक्षये ।  
सर्वदैव प्रदातव्या पात्रं दृष्ट्वा महामते ॥ 101.16 ॥  
एतदेव विधानं स्यादेते चोपस्कराः स्मृताः ।  
मन्त्रावाहनसंयोगः सदा पर्वणि पर्वणि ॥ 101.17 ॥  
गुडधेनुः प्रदातव्या भुक्तिमुक्तिफलप्रदा ।  
सर्वकामप्रदा नित्यं सर्वपापहरा शुभा ॥ 101.18 ॥  
गुडधेनोः प्रसादात् तु सौभाग्यमखिलं लभेत् ।  
वैष्णवं पदमाप्नोति स्मरणे स्मरणे हरेः ॥ 101.19 ॥  
॥ इति श्रीवराहपुराणे भगवच्छास्त्रे एकाधिकशततमोऽध्यायः ॥ 101 ॥


होता उवाच ।  
तद्वच्च शर्कराधेनुं श्रृणु राजन् यथार्थतः ।  
अनुलिप्ते महीपृष्ठे कृष्णाजिनकुशोत्तरे ॥ 102.1 ॥  
धेनुं शर्करया राजन् कृत्वा भारचतुष्टयम् ।  
उत्तमा कथ्यते सद्भिश्चतुर्थांशेन वत्सकम् ॥ 102.2 ॥  
तदर्द्धं मध्यमा प्रोक्ता कनिष्ठा भारकेण तु ।  
तद्वद् वत्सं प्रकुर्वीत चतुर्थांशेन तत्त्वतः ॥ 102.3 ॥  
अथ कुर्यादष्टशतैरूर्ध्वं नृपतिसत्तम ।  
स्वशक्त्या कारयेद् धेनुं यथात्मानं न पीडयेत् ॥ 102.4 ॥  
सर्वबीजानि संस्थाप्य चतुर्दिक्षु समन्ततः ।  
सौवर्णमुखश्रृङ्गाणि मौक्तिका नयनानि च ॥ 102.5 ॥  
गुडेन तु मुखं कार्यं जिह्वा पिष्टमयी तथा ।  
कम्बलं पट्टसूत्रेण कण्ठाभरणभूषितम् ॥ 102.6 ॥  
इक्षुपादां रौप्यखुरां नवनीतमयस्तनाम् ।  
प्रशस्तपत्रश्रवणां सितचामरभूषिताम् ।  
पञ्चरत्नसमायुक्तां वस्त्रैराच्छादितोपरि ॥ 102.7 ॥  
गन्धपुष्पैरलंकृत्य ब्राह्मणाय कुटुम्बिने ।  
श्रोत्रियाय दरिद्राय साधुवृत्ताय धीमते ॥ 102.8 ॥  
वेदवेदाङ्गविदुषे आहिताग्नेर्विशेषतः ।  
अदुष्टाय प्रदातव्या न तु मत्सरिणे द्विजे ॥ 102.9 ॥  
अयने विषुवे पुण्ये व्यतीपाते शशिक्षये ।  
एषु पुण्येषु कालेषु यदृच्छा वा स दापयेत् ॥ 102.10 ॥  
सत्पात्रं च द्विजं दृष्ट्वा आगतं श्रोत्रियं गृहे ।  
तादृशाय प्रदातव्या पुच्छदेशोपविश्य च ॥ 102.11 ॥  
पूर्वामुखस्थितो दाता अथवा च उदङ्मुखः ।  
धेनुं पूर्वामुखीं कृत्वा वत्समुत्तरतो न्यसेत् ॥ 102.12 ॥  
दानकाले तु ये मन्त्रास्तान् पठित्वा समर्पयेत् ।  
संपूज्य विधिवद् विप्रं मुद्रिकाकर्णभूषणैः ॥ 102.13 ॥  
स्वशक्त्या दक्षिणां दत्त्वा वित्तशाठ्यविवर्जितः ।  
हस्ते तु दक्षिणां दत्त्वा गन्धपुष्पं सचन्दनम् ।  
धेनुं समर्पयेत् तस्य मुखं च न विलोकयेत् ॥ 102.14 ॥  
एकाहं शर्कराहारो ब्राह्मणस्त्रिदिनं वसेत् ।  
सर्वपापहरा धेनुः सर्वकामप्रदायिनी ।  
सर्वकामसमृद्धस्तु जायते नात्र संशयः ॥ 102.15 ॥  
विष्णुलोकं नरो गच्छेद् यावदाहूतसंप्लवम् ।  
स्वपितॄंस्तारयेच्चैव मातामहसमन्वितान् ।  
आत्मानं विष्णुसायुज्यं नयते नात्र संशयः ॥ 102.16 ॥  
दीयमानां प्रपश्यन्ति ते यान्ति परमां गतिम् ।  
य इदं श्रृणुयाद् भक्त्या पठते वाऽपि मानवः ।  
मुच्यते सर्वपापेभ्यो विष्णुलोकं स गच्छति ॥ 102.17 ॥  
॥ इति श्रीवराहपुराणे भगवच्छास्त्रे द्व्यधिकशततमोऽध्यायः ॥ 102 ॥


होता उवाच ।  
मधुधेनुं प्रवक्ष्यामि सर्वपातकनाशिनीम् ।  
अनुलिप्ते महीपृष्ठे कृष्णाजिनकुशोत्तरे ॥ 103.1 ॥  
धेनुं मधुमयीं कृत्वा संपूर्णघटषोडशीम् ।  
चतुर्थेन तथांशेन वत्सकं परिकल्पयेत् ॥ 103.2 ॥  
सौवर्णं तु मुखं कृत्वा श्रृङ्गाण्यगुरुचन्दनैः ।  
पृष्ठं ताम्रमयं कृत्वा सास्नां पट्टमयीं तथा ॥ 103.3 ॥  
पादानिक्षुमयान् कृत्वा सितकम्बलकम्बलाम् ।  
मुखं गुडमयं कृत्वा जिह्वां शर्करया तथा ॥ 103.4 ॥  
ओष्ठौ पुष्पमयौ तस्या दन्ताः फलमयाः स्मृताः ।  
दर्भरोमा धरा देवी रौप्यखुरविभूषिता ॥ 103.5 ॥  
प्रशस्तपत्रश्रवणा प्रमाणात् परितस्तता ।  
सर्वलक्षणसंयुक्ता सप्तधान्यानि दापयेत् ॥ 103.6 ॥  
चत्वारि तिलपात्राणि चतुर्दिक्ष्वपि दापयेत् ।  
छादितां वस्त्रयुग्मेन घण्टाभरणभूषिताम् ।  
कांस्योपदोहिनीं कृत्वा गन्धपुष्पैस्तु धूपिताम् ॥ 103.7 ॥  
अयने विषुवे पुण्ये व्यतीपाते दिनक्षये ।  
संक्रान्त्यामुपरागे च सर्वकालं यदृच्छया ॥ 103.8 ॥  
द्रव्यब्राह्मणसंपत्तिं दृष्ट्वा तां तु प्रदापयेत् ।  
ब्राह्मणाय दरिद्राय श्रोत्रियायाहिताग्नये ॥ 103.9 ॥  
आर्यावर्त्ते समुत्पन्ने वेदवेदाङ्गपारगे ।  
तादृशाय प्रदातव्या मधुधेनुर्नरोत्तम ॥ 103.10 ॥  
पुच्छदेशोपविष्टस्तु गन्धधूपादिपूजिताम् ।  
आच्छाद्य वस्त्रयुग्मेन मुद्रिकाकर्णमात्रकैः ॥ 103.11 ॥  
स्वशक्त्या दक्षिणां दत्त्वा वित्तशाठ्यविवर्जितः ।  
जलपूर्वं तु कर्त्तव्यं पश्चाद् दानं समर्पयेत् ॥ 103.12 ॥  
रसज्ञा सर्वदेवानां सर्वभूतहिते रता ।  
प्रीयन्तां पितृदेवाश्च मधुधेनो नमोऽस्तु ते ।  
एवमुच्चार्य तां धेनुं ब्राह्मणाय निवेदयेत् ॥ 103.13 ॥  
अहं गृह्णामि त्वां देवि कुटुम्बार्थे विशेषतः ।  
कामं कामदुघे कामान् मधुधेनो नमोऽस्तु ते ॥ 103.14 ॥  
मधुवातेति मन्त्रेण दापयाशुचिकेन तु ।  
दत्त्वा धेनुं महाराज छत्रिकोपानहौ तथा ॥ 103.15 ॥  
एवं यः कुरुते भक्त्या मधुधेनुं नराधिप ।  
दत्त्वा दानं पायसेन मधुना च दिनं नयेत् ॥ 103.16 ॥  
ब्राह्मणोऽपि त्रिरात्रं तु मधुपायससंयुतम् ।  
एवं कृते तु यत्पुण्यं तन्निबोध नराधिप ॥ 103.17 ॥  
यत्र मधुवहा नद्यो यत्र पायसकर्दमाः ।  
ऋषयो मुनयः सिद्धास्तत्र गच्छन्ति धेनुदाः ॥ 103.18 ॥  
तत्र भोगानथो भुङ्क्ते ब्रह्मलोके स तिष्ठति ।  
क्रीडित्वा सुचिरं काल पुनर्मर्त्यमुपागतः ।  
स भुक्त्वा विपुलान् भोगान् विष्णुलोकं स गच्छति ॥ 103.19 ॥  
दश पूर्वान् दश परानात्मानं चैकविंशतिम् ।  
नयते विष्णुसायुज्यं मधुधेनुप्रसादतः ॥ 103.20 ॥  
य इदं श्रृणुयाद् भक्त्या श्रावयेद् वाऽपि मानवः ।  
सर्वपापविनिर्मुक्तो विष्णुलोकं स गच्छति ॥ 103.21 ॥  
॥ इति श्रीवराहपुराणे भगवच्छास्त्रे त्र्यधिकशततमोऽध्यायः ॥ 103 ॥


होता उवाच ।  
क्षीरधेनुं प्रवक्ष्यामि तां निबोध नराधिप ।  
अनुलिप्ते महीपृष्ठे गोमयेन नृपोत्तम ॥ 104.1 ॥  
गोचर्ममात्रमानेन कुशानास्तीर्य सर्वतः ।  
तस्योपरि महाराज न्यसेत् कृष्णाजिनं बुधः ॥ 104.2 ॥  
तत्रोपरि कुण्डलिकां गोमयेन कृतामपि ।  
क्षीरकुम्भं ततः स्थाप्य चतुर्थांशेन वत्सकम् ॥ 104.3 ॥  
सुवर्णमुखश्रृङ्गाणि चन्दनागुरुकानि च ।  
प्रशस्तपत्रश्रवणां तिलपात्रोपरि न्यसेत् ॥ 104.4 ॥  
मुखं गुडमयं तस्या जिह्वा शर्करया तथा ।  
फलप्रशस्तदशनां मुक्ताफलमयेक्षणाम् ॥ 104.5 ॥  
इक्षुपादां दर्भरोमां सितकम्बलकम्बलाम् ।  
ताम्रपृष्ठां कांस्यदोहां पट्टसूत्रमयं शुभम् ॥ 104.6 ॥  
पुच्छं च नृपार्दूल नवनीतमयस्तनीम् ।  
स्वर्णश्रृङ्गीं रौप्यखुरां पञ्चरत्नसमन्विताम् ॥ 104.7 ॥  
चत्वारि तिलपात्राणि चतुर्दिक्ष्वपि स्थापयेत् ।  
सप्तव्रीहिसमायुक्तां दिक्षु सर्वासु स्थापयेत् ॥ 104.8 ॥  
एवं लक्षणसंयुक्तां क्षीरधेनुं प्रकल्पयेत् ।  
आच्छाद्य वस्त्रयुग्मेन गन्धपुष्पैः समर्चयेत् ॥ 104.9 ॥  
धूपदीपादिकं कृत्वा ब्राह्मणाय निवेदयेत् ।  
आच्छाद्यालंकृतां कृत्वा मुद्रिकाकर्णमात्रकैः ॥ 104.10 ॥  
पादुकोपानहच्छत्रं दत्त्वा दानं समर्पयेत् ।  
अनेनैव तु मन्त्रेण क्षीरधेनुं प्रदापयेत् ॥ 104.11 ॥  
आश्रयः सर्वभूतानामित्यादि नरपुंगव ।  
आप्यायस्वेति मन्त्रेण क्षीरधेनुं प्रसादयेत् ॥ 104.12 ॥  
गृह्णामि च पठेन् मन्त्रं ग्राहको राजसत्तम ।  
दीयमानां प्रपश्यन्ति ते यान्ति परमां गतिम् ॥ 104.13 ॥  
एतां हेमसहस्त्रेण शतेनाथ स्वशक्तितः ।  
शतार्द्धमथवाऽप्यर्द्धं तथाऽर्द्धापि यथेच्छया ।  
दत्त्वा धेनुं महाराज श्रृणु तस्यापि यत्फलम् ॥ 104.14 ॥  
षष्ठिवर्षसहस्त्रं तु इन्द्रलोके महीयते ।  
पितृभिः पितामहैः सार्द्धं ब्रह्मणो भवनं व्रजेत् ॥ 104.15 ॥  
दिव्यं विमानमारूढो दिव्यस्त्रगनुलेपनः ।  
क्रीडित्वा सुचिरं कालं विष्णुलोकं स गच्चति ॥ 104.16 ॥  
द्वादशादित्यसंकाशे विमाने वरमण्डिते ।  
गीतवादित्रनिर्घोषैरप्सरोगणसेविते ।  
तत्रोष्य विष्णोः सौराजं विष्णुसायुज्यतां व्रजेत् ॥ 104.17 ॥  
य इदं श्रृणुयाद् राजन् पठेद् वा भक्तिभावितः ।  
सर्वपापविनिर्मुक्तो विष्णुलोकं स गच्छति ॥ 104.18 ॥  
॥ इति श्रीवराहपुराणे भगवच्छास्त्रे चतुरधिकशततमोऽध्यायः ॥ 104 ॥


होता उवाच ।  
दधिधेनोर्महाराज विधानं श्रृणु सांप्रतम् ।  
अनुलिप्ते महीभागे गोमयेन नराधिप ॥ 105.1 ॥  
गोचर्ममात्रं तु पुनः पुष्पप्रकरसंयुतम् ।  
कुशैरास्तीर्य वसुधां कृष्णाजिनकुशोत्तराम् ॥ 105.2 ॥  
दधिकुम्भं सुसंस्थाप्य सप्तधान्यस्य चोपरि ।  
चतुर्थांशेन वत्सं तु सौवर्णमुखसंयुतम् ॥ 105.3 ॥  
आच्छाद्य वस्त्रयुग्मेन पुष्पगन्धैस्तु पूजिताम् ।  
ब्राह्मणाय कुलीनाय साधुवृत्ताय धीमते ।  
क्षमादमशमोपेते तादृशाय प्रदापयेत् ॥ 105.4 ॥  
पुच्छदेशोपविष्टस्तु मुद्रिकाकर्णमात्रकैः ।  
पादुकोपानहौ छत्रं दत्त्वा मन्त्रमिमं पठेत् ।  
दधिक्रामिति मन्त्रेण दधिधेनुं प्रदापयेत् ॥ 105.5 ॥  
एवं दधिमयीं धेनुं दत्त्वा राजर्षिसत्तम ।  
एकाहारो दिनं तिष्ठेद् दध्ना च नृपनन्दन ॥ 105.6 ॥  
यजमानो वसेद् राजंस्त्रिरात्रं च द्विजोत्तमः ।  
दीयमानां प्रपश्यन्ति ते यान्ति परमं पदम् ॥ 105.7 ॥  
दश पूर्वान् दश परानात्मानं चैकविंशतिम् ।  
विष्णुलोकमवाप्नाति यावदाभूतसंप्लवम् ।  
दाता च दापकश्चैव ते यान्ति परमां गतिम् ॥ 105.8 ॥  
यत्र दधिवहा नद्यो यत्र पायसकर्दमाः ।  
मुनयो ऋषयः सिद्धास्तत्र गच्छन्ति धेनुदाः ॥ 105.9 ॥  
य इदं श्रावयेद् भक्त्या श्रृणुयाद् वाऽपि मानवः ।  
सोऽश्वमेधफलं प्राप्य विष्णुलोकं स गच्छति ॥ 105.10 ॥  
॥ इति श्रीवराहपुराणे भगवच्छास्त्रे पञ्चाधिकशततमोऽध्यायः ॥ 105 ॥


होता उवाच ।  
नवनीतमयीं धेनुं श्रृणु राजन् प्रयत्नतः ।  
यां श्रुत्वा सर्वपापेभ्यो मुच्यते नात्र संशयः ।  
गोमयेनानुलिप्तायां भूमौ गोचर्ममानतः ॥ 106.1 ॥  
तत्रोपरि कृष्णमृगस्य चर्म  
प्रसारितं नवनीतस्य कुम्भम् ।  
संस्थापयेत प्रयतो मनुष्यो  
वत्सं तथा तस्य चतुर्थभागे ॥ 106.2 ॥  
कृत्वा विधानेन च राजसिंह  
सुवर्णश्रृङ्गा सुमुखा च कार्या ॥ 106.3 ॥  
नेत्रे च तस्या मणिमौक्तिकानि  
कृत्वा तथास्यं च गुडेन तस्याः ।  
जिह्वां तथा शर्करया प्रकल्प्य  
फलानि दन्ताः कम्बलं पट्टसूत्रम् ॥ 106.4 ॥  
नवनीतस्तनीं राजन्निक्षुपादां प्रकल्पयेत् ।  
ताम्रपृष्ठां सूत्रपुच्छां दर्भरोमकृतच्छविम् ॥ 106.5 ॥  
स्वर्णश्रृङ्गां रौप्यखुरां पञ्चरत्नसमन्विताम् ।  
चतुर्भिस्तिलपात्रैश्च संयुतां सर्वतो दिशः ॥ 106.6 ॥  
आच्छाद्य वस्त्रयुग्मेन गन्धपुष्पैरलंकृताम् ।  
दिग्भ्यो दीपांश्च प्रज्वाल्य ब्राह्मणाय निवेदयेत् ॥ 106.7 ॥  
वेदवेदाङ्गविदुषे आहिताग्ने जितात्मने ।  
मन्त्रास्त एव जप्तव्याः सर्वधेनुषु ये स्मृताः ॥ 106.8 ॥  
पुरा देवासुरैः सर्वैः सागरस्य तु मन्थने ।  
उत्पन्नं दिव्यममृतं नवनीतमिदं शुभम् ।  
आप्यायनं तु भूतानां नवनीत नमोऽस्तु ते ॥ 106.9 ॥  
एवमुच्चार्य तां दद्याद् ब्राह्मणाय कुटुम्बिने ।  
धेनुं च दत्त्वा सुव्रतां सोपधानं नयेद् गृहम् ॥ 106.10 ॥  
विप्रवर्यस्य भूपाल हविष्यमन्नं सरसं चैव ।  
भुक्त्वा तिष्ठेद् दिनं धेनुदस्त्रीणि विप्रः ॥ 106.11 ॥  
यः प्रपश्यति तां धेनुं दीयमानां नरोत्तम ।  
सर्वपापविनिर्मुक्तः शिवसायुज्यतां व्रजेत् ॥ 106.12 ॥  
पितृभिः पूर्वजैः सार्धं भविष्यद्भिश्च मानवः ।  
विष्णुलोकं व्रजत्याशु यावदाभूतसंप्लवम् ॥ 106.13 ॥  
य इदं श्रृणुयाद् भक्त्या श्रावयेद् वाऽपि मानवः ।  
सर्वपापविशुद्धात्मा विष्णुलोके महीयते ॥ 106.14 ॥  
॥ इति श्रीवराहपुराणे भगवच्छास्त्रे षडधिकशततमोऽध्यायः ॥ 106 ॥


होता उवाच ।  
लवणधेनुं प्रवक्ष्यामि तां निबोध महीपते ।  
अनुलिप्ते महीपृष्ठे कृष्णाजिनकुशोत्तरे ॥ 107.1 ॥  
धेनुं लवणमयीं कृत्वा षोडशप्रस्थसंयुताम् ।  
चतुर्भिर्वत्सं राजेन्द्र इक्षुपादां च कारयेत् ॥ 107.2 ॥  
सौवर्णमुखश्रृङ्गाणि खुरा रौप्यमयास्तथा ।  
मुखं गुडमयं तस्या दन्ताः फलमया नृप ॥ 107.3 ॥  
जिह्वां शर्करया राजन् घ्राणं गन्धमयं तथा ।  
नेत्रे रत्नमये कुर्यात् कर्णौ पत्रमयौ तथा ।  
श्रीखण्डश्रृङ्गकोष्ठौ च नवनीतमयाः स्तनाः ॥ 107.4 ॥  
सूत्रपुच्छां ताम्रपृष्ठां दर्भरोमां पयस्विनीम् ।  
कांस्योपदोहां राजेन्द्र घण्टाभरणभूषिताम् ॥ 107.5 ॥  
सुगन्धपुष्पधूपैश्च पूजयित्वा विधानतः ।  
आच्छाद्य वस्त्रयुग्मेन ब्राह्मणाय निवेदयेत् ॥ 107.6 ॥  
ग्रहणे वाऽथ संक्रान्तौ व्यतीपाते तथायने ।  
नक्षत्रग्रहपीडासु सर्वकालं प्रदापयेत् ॥ 107.7 ॥  
द्विजाय साधुवृत्ताय कुलीनाय च धीमते ।  
वेदवेदाङ्गविदुषे श्रोत्रियायाहिताग्नये ॥ 107.8 ॥  
ईदृशाय प्रदातव्या तथाऽमत्सरिणे नृप ।  
जप्तव्यमेव मन्त्रं तु पुच्छदेशोपविश्य च ॥ 107.9 ॥  
छत्रकोपानहौ देयौ मुद्रिकाकर्णमात्रकौ ।  
आच्छाद्य वस्त्रयुग्मेन दक्षिणां कम्बलं ददेत् ।  
पूर्वोक्तेन विधानेन स्वशक्त्या कनकेन तु ॥ 107.10 ॥  
इमां गृहाण भो विप्र धेनुं कामदुघां शुभाम् ।  
भरस्व कामैर्मां देवि रुद्ररूपे नमोऽस्तु ते ॥ 107.11 ॥  
रराज सर्वभूतानां सर्वदेवनमस्कृता ।  
कामं कामदुघे कामं लवणधेनो नमोऽस्तु ते ॥ 107.12 ॥  
दत्त्वा धेनुं लवणं वर्ज्यमेकाहं चैव तिष्ठति ।  
स्वयं त्रिरात्रं विप्रेण तथैव लवणाशिना ॥ 107.13 ॥  
सहस्त्रेण शतेनाथ स्वशक्त्या कनकेन तु ।  
दत्त्वेमां स्वर्गमाप्नोति यत्र देवो वृषध्वजः ॥ 107.14 ॥  
य इदं श्रृणुयाद् भक्त्या श्रावयेद् वाऽपि मानवः ।  
मुच्यते सर्वपापेभ्यो रुद्रलोकं च गच्छति ॥ 107.15 ॥  
॥ इति श्रीवराहपुराणे भगवच्छास्त्रे सप्ताधिकशततमोऽध्यायः ॥ 107 ॥


होता उवाच ।  
अथातः संप्रवक्ष्यामि धेनुं कर्पासमयीं नृप ।  
यत्प्रदानान्नरो याति ऐन्द्रं लोकमनुत्तमम् ॥ 108.1 ॥  
विषुवे त्वयने पुण्ये युगादिग्रहणे तथा ।  
सर्वासु ग्रहपीडासु दुःस्वप्नाद्भुतदर्शने ।  
पुण्ये चायतने राजन् शुचिदेशे गवां गणे ॥ 108.2 ॥  
गोमयेनोपलिप्तायां दर्भानास्तीर्य वै तिलान् ।  
तन्मध्ये स्थापयेद् धेनुं वस्त्रमाल्यानुलेपनैः ।  
नैवेद्यधूपदीपाद्यैः पूजयेच्च विमत्सरः ॥ 108.3 ॥  
उत्तमा चतुर्भिर्भारैस्तदर्धेन तु मध्यमा ।  
भारेण अधमा प्रोक्ता वित्तशाठ्यं विवर्जयेत् ।  
चतुर्थाशेन कृत्वा वै वत्सं तु परिकल्पयेत् ॥ 108.4 ॥  
कर्त्तव्या रुक्मश्रृङ्गैस्तु राजतं खुरसंयुतम् ।  
नानाफलमया दन्ता रत्नगर्भसमन्विताः ॥ 108.5 ॥  
इत्येवं सर्वसंपूर्णां कृत्वा श्रद्धासमन्वितः ।  
आवाहयेत् तां कार्पासधेनुं मन्त्रैर्द्विजातये ॥ 108.6 ॥  
दद्यादथ दर्भपाणिः प्रयतः श्रद्धयान्वितः ।  
पूर्वोक्तस्तु विधिः कार्यो दानमन्त्रपुरःसरः ॥ 108.7 ॥  
यथा देवगणाः सर्वे त्वया हीना न वर्तते ।  
तथा मामुद्धरेद् देवि पाहि संसारसागरात् ॥ 108.8 ॥  
॥ इति श्रीवराहपुराणे भगवच्छास्त्रे अष्टाधिकशततमोऽध्यायः ॥ 108 ॥


होता उवाच ।  
श्रृणु राजन् प्रयत्नेन दानमाहात्म्यमुत्तमम् ।  
यस्य संकीर्तनादेव संतुष्येत् पार्वती स्वयम् ।  
विषुवे चायने वापि कार्तिक्यां तु विशेषतः ॥ 109.1 ॥  
तदिदानीं प्रवक्ष्यामि धान्यधेनोर्विधिं परम् ।  
यां दत्त्वा सर्वपापेभ्यो विमुक्तो राजसत्तम ।  
शोभते कान्तिमान् मुक्तः शशाङ्क इव राहुणा ॥ 109.2 ॥  
दश धेनुप्रदानेन यत् फलं राजसत्तम ।  
तत् सर्वमेव प्राप्नोति व्रीहिधेनुप्रदो नरः ॥ 109.3 ॥  
कृष्णाजिनं समीचीनं प्राग्ग्रीवं विन्यसेद् बुधः ।  
गोमयेनानुलिप्तायां शोभनां वस्त्रसंयुताम् ।  
पूजयेद् वेदिमध्ये तु वेदनिर्घोषमङ्गलैः ॥ 109.4 ॥  
उत्तमा या तु धेनुः स्याद् द्रोणैश्चापि चतुष्टयम् ।  
मध्यमा च तदर्धेन वित्तशाठ्यं न कारयेत् ।  
चतुर्थांशेन धेन्वा वै वत्सं तु परिकल्पयेत् ॥ 109.5 ॥  
कर्त्तव्यौ रुक्मश्रृङ्गौ तु राजतं खुरसंयुतम् ।  
गोमेधा कुक्षि संकुर्यात् घ्राणमगरुचन्दनम् ॥ 109.6 ॥  
मुक्ताफलमया दन्ता घृतक्षौद्रमयं मुखम् ।  
प्रशस्तपत्रश्रवणां कांस्यदोहनकान्विताम् ॥ 109.7 ॥  
इक्षुयष्टिमयाः पादाः क्षौमपुच्छसमन्विताम् ।  
नानाफलसमोपेतां रत्नगर्भसमन्विताम् ।  
पादुकोपानहच्छत्रं भाजनं तर्पणं तथा ॥ 109.8 ॥  
इत्येवं रचयित्वा तां कृत्वा दीपार्चनादिकम् ।  
पुण्यकालं च संप्राप्य स्नातः शुक्लाम्बरो गृही ।  
त्रिःप्रदक्षिणामावृत्य मन्त्राणामनुकीर्तयेत् ॥ 109.9 ॥  
त्वं हि विप्र महाभाग वेदवेदाङ्गपारग ।  
एतां ममोपकाराय गृह्णीष्व त्वं द्विजोत्तम ।  
प्रीयतां मम देवेशो भगवान् मधुसूदनः ॥ 109.10 ॥  
त्वमेका लक्ष्मि गोविन्दे स्वाहा या च विभावसोः ।  
शक्रे शचीति विख्याता शिवे गौरीति संस्थिता ॥ 109.11 ॥  
गायत्री ब्रह्मणे प्रोक्ता ज्योत्स्ना चन्द्रे रवेः प्रभा ।  
बुद्धिर्बृहस्पतेः ख्याता मेधा मुनिषु सत्तमा ।  
तस्मात् सर्वमयी देवी धान्यरूपेण संस्थिता ॥ 109.12 ॥  
एवमुच्चार्य तां धेनुं ब्राह्मणाय निवेदयेत् ।  
दत्त्वा प्रदक्षिणं कृत्वा तं क्षमाप्य द्विजोत्तमम् ॥ 109.13 ॥  
यावच्च पृथिवी सर्वा वसुरत्नानि भूपते ।  
तावत् पुण्यसमाधिक्यं ब्रीहिधेनोश्च तत् फलम् ॥ 109.14 ॥  
तस्मान्नरेन्द्र दातव्या भुक्तिमुक्तिफलप्रदा ।  
इह लोके च सौभाग्यमायुरोग्यवर्धनम् ॥ 109.15 ॥  
विमानेनार्कवर्णेन किङ्किणीरत्नमालिना ।  
स्तूयमानोऽप्सरोभिश्च स याति शिवमन्दिरम् ॥ 109.16 ॥  
यावच्च स्मरते जन्म तावत् स्वर्गे महीयते ।  
ततः स्वर्गात् परिभ्रष्टो जम्बूद्वीपपतिर्भवेत् ॥ 109.17 ॥  
एवं हरमुखोद्गीर्णं श्रुत्वा वाक्यं नरोत्तम ।  
सर्वपापविशुद्धात्मा रुद्रलोके महीयते ॥ 109.18 ॥  
॥ इति श्रीवराहपुराणे भगवच्छास्त्रे नवाधिकशततमोऽध्यायः ॥ 109 ॥


होता उवाच ।  
अथातः संप्रवक्ष्यामि कपिलाधेनुमुत्तमाम् ।  
यत्प्रदानान्नरो याति विष्णुलोकमनुत्तमम् ॥ 110.1 ॥  
पूर्वोक्तेन विधानेन दद्याद् धेनुं सवत्सकाम् ।  
सर्वालंकारसंयुक्तां सर्वरत्नसमन्विताम् ॥ 110.2 ॥  
कपिलायाः शिरो ग्रीवां सर्वतीर्थानि भामिनि ।  
पितामहनियोगाच्च निवसन्ति हि नित्यशः ॥ 110.3 ॥  
प्रातरुत्थाय यो मर्त्त्यः कपिलागलमस्तकात् ।  
च्युतं तु भक्त्या पानीयं शिरसा वन्दते शुचिः ॥ 110.4 ॥  
स तेन पुण्यतोयेन तत्क्षणाद् दग्धकिल्बिषः ।  
त्रिंशद्वर्षकृतं पापं दहत्यग्निरिवेन्धनम् ॥ 110.5 ॥  
कल्यमुत्थाय यो मर्त्यः कुर्यात् तासां प्रदक्षिणम् ।  
प्रदक्षिणीकृता तेन पृथिवी स्याद् वसुंधरे ॥ 110.6 ॥  
प्रदक्षिणेन चैकेन श्रद्धायुक्तेन तत्क्षणात् ।  
दशजन्मकृतं पापं तस्य नश्यत्यसंशयम् ॥ 110.7 ॥  
कपिलायास्तु मूत्रेण स्नायाच्चैव शुचिव्रतः ।  
स गङ्गादिषु तीर्थेषु स्नातो भवति मानवः ॥ 110.8 ॥  
तेन स्नानेन चैकेन भावयुक्तेन वै नरः ।  
यावज्जीवकृतात् पापान्मुच्यते नात्र संशयः ॥ 110.9 ॥  
गोसहस्त्रं तु यो दद्यादेकां च कपिलां नरः ।  
सममेतत् पुरा प्राह ब्रह्मा लोकपितामहः ॥ 110.10 ॥  
गवामस्थि न तप्येत मृतगन्धे न दूषयेत् ।  
यावज्जिघ्रति तं गन्धं तावत्पुण्यैस्तु पूर्यते ॥ 110.11 ॥  
गवां कण्डूयनं श्रेष्ठं तथा च परिपालनम् ।  
तुल्यं गोशतदानस्य भयरोगादिपालने ॥ 110.12 ॥  
तृणोदकानि यो दद्यात् क्षुधितानां गवाह्निकम् ।  
गोमेधस्य फलं दिव्यं लभते मानवोत्तमः ॥ 110.13 ॥  
विमानैर्विंविधैर्दिव्यैः कन्याभिरभितोऽर्पितैः ।  
सेव्यमानः सुगन्धैर्वैं दीप्यमानो यथाग्नयः ॥ 110.14 ॥  
सुवर्णकपिला पूर्वं द्वितीया गौरपिङ्गला ।  
तृतीया चैव रक्ताक्षी चतुर्थी गुडपिङ्गला ॥ 110.15 ॥  
पञ्चमी बहुवर्णा स्यात् षष्ठी च श्वेतपिङ्गला ।  
सप्तमी श्वेतपिङ्गाक्षी अष्टमी कृष्णपिङ्गला ॥ 110.16 ॥  
नवमी पाटला ज्ञेया दशमी पुच्छपिङ्गला ।  
एकादशी खुरश्वेता त्वेतासां सर्वलक्षणा ॥ 110.17 ॥  
सर्वलक्षणसंयुक्ता सर्वालंकृतसुन्दरी ।  
ब्राह्मणाय प्रदातव्या भुक्तिमुक्तिप्रदायिनी ।  
भुक्तिमुक्तिप्रदा गावो विष्णुलोकं स गच्छति ॥ 110.18 ॥  
॥ इति श्रीवराहपुराणे भगवच्छास्त्रे दशाधिकशततमोऽध्यायः ॥ 110 ॥


होता उवाच ।  
अतः परं महाराजोभयमुख्याः समासतः ।  
विधानं यद् वराहेण धरण्याः कथितं पुरा ।  
तदहं संप्रवक्ष्यामि तव पुण्यफलं च यत् ॥ 111.1 ॥  
धरण्युवाच ।  
या त्वया कपिला नाम पूर्वमुत्पादिता प्रभो ।  
होमदेनुः सदा पुण्या सा ज्ञेया कतिलक्षणा ॥ 111.2 ॥  
कियत्यः कपिलाः प्रोक्ताः स्वयमेव स्वयंभुवा ।  
प्रसूयमाना दानेन किंपुण्या स्याच्च माधव ।  
एतदिच्छाम्यहं श्रोतुं विस्तरेण जगद्गुरो ॥ 111.3 ॥  
श्रीवराह उवाच ।  
श्रृणुष्व भद्रे तत्त्वेन पवित्रं पापनाशनम् ।  
यच्छ्रत्वा सर्वपापेभ्यो मुच्यते नात्र संशयः ॥ 111.4 ॥  
कपिला अग्निहोत्रार्थे यज्ञार्थे च वरानने ।  
उद्धृत्य सर्वतेजांसि ब्रह्मणा निर्मिता पुरा ॥ 111.5 ॥  
पवित्राणां पवित्रं च मङ्गलानां च मङ्गलम् ।  
पुण्यानां परमं पुण्यं कपिला च वसुंधरे ॥ 111.6 ॥  
तपसां तप एवाग्रं व्रतानामुत्तमं व्रतम् ।  
दानानामुत्तमं दानं निधीनां ह्येतदक्षयम् ॥ 111.7 ॥  
पृथिव्यां यानि तीर्थानि गुह्यान्यायतनानि च ।  
पवित्राणि च पुण्यानि सर्वलोकेषु सुन्दरि ॥ 111.8 ॥  
होतव्यान्यग्निहोत्राणि सायं प्रातर्द्विजातिभिः ।  
कपिलाया घृतेनेह दध्ना क्षीरेण वा पुनः ॥ 111.9 ॥  
जुह्वते ह्यग्निहोत्राणि मन्त्रैश्च विविधैः सदा ।  
पूजयन्नतिथींश्चैव परां भक्तिमुपागताः ।  
ते यान्त्यादित्यवर्णैश्च विमानैर्द्विजसत्तमाः ॥ 111.10 ॥  
सूर्यमण्डलमध्येन ब्रह्मणा निर्मिता पुरा ।  
कपिला या पिङ्गलाक्षी सर्वसौख्यप्रदायिनी ।  
सिद्धिबुद्धिप्रदा धेनुः कपिलाऽनन्तरूपिणी ॥ 111.11 ॥  
एकादशी समाख्याताः कपिलास्ते वरानने ।  
सर्वा ह्येता महाभागास्तारयन्ति न संशयः ।  
संगमेषु प्रशस्ताश्च सर्वपापप्रनाशनीः ॥ 111.12 ॥  
अग्निपुच्छा अग्निमुखा अग्निलोमाऽनलप्रभा ।  
तथाग्नेयी सदा देवी सुवर्णाख्या प्रवर्तते ॥ 111.13 ॥  
गृहीत्वा कपिलां शूद्रः कामतः सदृशीं पिबेत् ।  
अतीतः स द्विजातीनां चण्डालसदृशो हि सः ॥ 111.14 ॥  
तस्मान्न प्रतिगृह्णीयाच्छूद्राद् विप्रः प्रतिग्रहम् ।  
दूरतः प्रतिहर्तव्याः श्वानस्तु क्षमिनां वरे ॥ 111.15 ॥  
पर्वकाले हि सर्वे वै वर्जिताः पितृदैवतैः ।  
असंभाष्याऽप्रतिग्राह्याः शूद्रास्ते पापकर्मिणः ॥ 111.16 ॥  
पिबन्ति यावत् कपिलां तावत् तेषां पितामहाः ।  
भूमेर्मलं समश्नन्ति जायन्ते विङ्भुजश्चिरम् ॥ 111.17 ॥  
तासां क्षीरं घृतं वापि नवनीतमथापि वा ।  
उपजीवन्ति ये शूद्रास्तेषां गतिमतः श्रृणु ॥ 111.18 ॥  
कपिलोपजीविनः शूद्राः क्रूरा गच्छन्ति रौरवम् ।  
रौरवेषु च पच्यन्ते वर्षकोटिशतं धरे ॥ 111.19 ॥  
ततो विमुक्ताः कालेन श्वानयोनिं व्रजन्ति ते ।  
श्वानयोन्या विमुक्तस्तु विष्ठायां जायते कृमिः ॥ 111.20 ॥  
विष्ठास्थानेषु पापिष्ठो दुर्गन्धिषु तु नित्यशः ।  
भूयो भूयो जायमानाः सद्यो नाशं व्रजन्ति ते ॥ 111.21 ॥  
ब्राह्मणश्चैव यो विद्वान् कुर्यात् तेषां प्रतिग्रहम् ।  
ततः प्रभृत्यमेध्यान्तः पितरस्तस्य शेरते ॥ 111.22 ॥  
न तं विप्रं सुसंभाषेन्न चैवैकासनं विशेत् ।  
स नित्यं वर्जनीयो हि दूरात् तु ब्राह्मणोऽध्वरे ॥ 111.23 ॥  
यस्तेन सह संभाषेत् तथा चैकासनं व्रजेत् ।  
प्राजापत्यं चरेत् कृच्छ्रतेन शुद्ध्यति स द्विजः ॥ 111.24 ॥  
एकस्य गोप्रदानस्य सहस्त्रांशेन पूर्यते ।  
किमन्यैर्बहुभिर्दानैः कोटिसंख्यातविस्तरैः ॥ 111.25 ॥  
श्रोत्रियाय दरिद्राय सुवृत्तायाहिताग्नये ।  
आसन्नप्रसवां धेनुं दानार्थी प्रतिपालयेत् ।  
कपिलाऽर्धप्रसूता वै दातव्या च द्विजन्मने ॥ 111.26 ॥  
जायमानस्य वत्सस्य मुखं योन्यां प्रदृश्यते ।  
तावत् सा पृथिवी ज्ञेया यावद् गर्भं न मुञ्चति ॥ 111.27 ॥  
धेन्वा यावन्ति रोमाणि सवत्साया वसुंधरे ।  
तस्याश्च पांशवो यावद् गर्भोदकपरिप्लुताः ॥ 111.28 ॥  
तावत्यो वर्षकोट्यस्तु बह्मवादिभिरर्चिताः ।  
ब्रह्मलोके निवसन्ति ये च वै कपिलाप्रदाः ॥ 111.29 ॥  
सुवर्णश्रृङ्गीं यः कृत्वा रौप्ययुक्तखुरां तथा ।  
ब्राह्मणस्य करे दत्त्वा सुवर्णं रौप्यमेव च ॥ 111.30 ॥  
कपिलायास्तदा पुच्छं ब्राह्मणस्य करे न्यसेत् ।  
उदकं च करे दत्त्वा वाचयेच्छुद्धया गिरा ॥ 111.31 ॥  
ससमुद्रवना तेन सशैलवनकानना ।  
रत्नपूर्णा भवेद् दत्ता पृथिवी नात्र संशयः ॥ 111.32 ॥  
पृथिवीदानतुल्येन दानेनैतेन वै नरः ।  
नन्दितो याति पितृभिर्विष्ण्वाख्यं परमं पदम् ॥ 111.33 ॥  
ब्रह्मस्वहारिणो गोघ्नो भ्रूणहा पाकभेदकः ।  
महापातकयुक्तोऽपि वञ्चको ब्रह्मदूषकः ॥ 111.34 ॥  
निन्दको ब्राह्मणानां च तथा धर्मोपदूषकः ।  
एतैः पातकयुक्तोऽपि गवां दानेन शुद्ध्यति ॥ 111.35 ॥  
यश्चोभयमुखीं दद्यात् प्रभूतकनकान्विताम् ।  
तद् दिनं पायसाहारं पयसा वातिवाहयेत् ॥ 111.36 ॥  
सुवर्णस्य सहस्त्रेण तदर्धेनापि भामिनि ।  
तस्याप्यर्धशतेनाथ पञ्चाशच्च ततोऽर्धकम् ।  
यथाशक्त्या प्रदातव्या वित्तशाठ्यं विवर्जयेत् ॥ 111.37 ॥  
इमां गृह्णोभयमुखीं भयत्राता ममाशु च ।  
ददे वंशविवृद्ध्यर्थं सदा स्वस्तिकरी भव ॥ 111.38 ॥  
प्रतिगृह्णामि त्वां धेनो कुटुम्बार्थे विशेषतः ।  
स्वस्तिर्भवतु मे नित्यं रुद्राङ्गे ते नमो नमः ॥ 111.39 ॥  
ॐ द्यौस्त्वा ददत्विति पुनर्मन्त्रेण प्रतिगृह्णाति ।  
कोऽदादिति मन्त्रेण प्रतिगृह्य वसुंधरे ।  
विसृज्य ब्राह्मणं देवि तां धेनुं तद्गृहं नयेत् ॥ 111.40 ॥  
एवं प्रसूयमानां यो गां ददाति वसुंधरे ।  
पृथिवी तेन दत्ता स्यात् सप्तद्वीपा न संशयः ॥ 111.41 ॥  
चरन्ति तं चन्द्रसमानवक्त्राः  
प्रतप्तजाम्बूनदतुल्यवर्णाः ।  
महासितत्वास्तनुवृत्तमध्याः  
सेवन्त्यजस्त्रं कुलिता हि देवाः ॥ 111.42 ॥  
प्रातरुत्थाय यो भक्तः कल्पं धेन्वा मुदा युतम् ।  
जितेन्द्रियः शुचिर्भूत्वा पठेद् भक्त्या समाहितः ॥ 111.43 ॥  
त्रिःसदावर्तनं कृत्वा पापं वर्षकृतं च यत् ।  
नश्यते तत्क्षणादेव वायुना पांसवो यथा ॥ 111.44 ॥  
श्राद्धकाले पठेद् यस्तु इदं पावनमुत्तमम् ।  
तस्यान्नं संस्कृतं तद्धि पितरोऽश्नन्ति धीमतः ॥ 111.45 ॥  
अमायां वाऽथ यः कश्चिद् द्विजानामग्रतः पठेत् ।  
पितरस्तस्य तृप्यन्ति वर्षाणां शतमेव च ॥ 111.46 ॥  
यश्चैतच्छृणुयान्नित्यं तद्गतेनान्तरात्मना ।  
संवत्सरकृतं पापं तत्क्षणादेव नश्यति ॥ 111.47 ॥  
होता उवाच ।  
इदं रहस्यं राजेन्द्र वराहेण पुरातनम् ।  
धरण्यै कथितं राजन् धेनुमाहात्म्यमुत्तमम् ।  
मया ते कथितं सर्वं सर्वपापप्रणाशनम् ॥ 111.48 ॥  
द्वादश्यां माघमासस्य शुक्लायां तिलधेनुदः ।  
सर्वकामसमृद्धार्थो वैष्णवं पदमाप्नुयात् ॥ 111.49 ॥  
द्वादश्यां श्रावणे मासि शुक्लायां राजसत्तम ।  
प्रत्यक्षधेनुर्दातव्या सहिरण्या नृपोत्तम ॥ 111.50 ॥  
सर्वदा सर्वधेनूनां प्रदानं राजसत्तम ।  
सर्वपापप्रशमनं भुक्तिमुक्तिप्रदायकम् ॥ 111.51 ॥  
एतत् ते सर्वमाख्यातं समासाद् बहुविस्तरम् ।  
अपारफलमुद्दिष्टं ब्रह्मणा लोककर्तृणा ॥ 111.52 ॥  
अथवा पीड्यसेऽत्यन्तं क्षुधया पार्थिवोत्तम ।  
तदानीं कार्त्तिके देयं वर्ततेऽद्य नराधिप ॥ 111.53 ॥  
ब्रह्माण्डं सर्वसंपन्नं भूतरत्नौषधैर्युतम् ।  
देवदानवयक्षैश्च युक्तमेतत् सदा विभो ॥ 111.54 ॥  
एतद्धेममयं कृत्वा सर्वबीजसमन्वितम् ।  
सरत्नं पुरुषः कृत्वा कार्तिक्यां द्वादशीदिने ॥ 111.55 ॥  
अथवा पञ्चदश्यां वा कार्तिकस्यैव नान्यतः ।  
पुरोहिताय गुरवे दापयेद् भक्तिमान् नरः ॥ 111.56 ॥  
ब्रह्माण्डोदरवर्तीनि यानि भूतानि पार्थिव ।  
तानि दत्तानि तेन स्युः समासात् कथितं तव ॥ 111.57 ॥  
यो यज्ञैर्यजते राजन् सहस्त्रवरदक्षिणैः ।  
सैकोद्देशं यजेत् तस्य ब्रह्माण्डस्य विशेषतः ॥ 111.58 ॥  
यः पुनः सकलं चेदं ब्रह्माण्डं यजते नरः ।  
तेन यष्टं हुतं दत्तं पठितं कीर्तितं भवेत् ॥ 111.59 ॥  
एवं श्रुत्वा ततो राजा हेमकुम्भं तु कल्पयेत् ।  
ब्रहह्माण्डमृषये प्रादात् सविधानं च तत्क्षणात् ॥ 111.60 ॥  
सर्वकामैः सुसंभूतो ययौ स्वर्गं नराधिपः ।  
तस्मात् त्वमपि राजेन्द्र तद् दत्त्वा तु सुखी भव ॥ 111.61 ॥  
एवमुक्तो वसिष्ठेन सोऽप्येवमकरोन्नृपः ।  
जगाम परमां सिद्धिं यत्र गत्वा न शोचति ॥ 111.62 ॥  
श्रीवराह उवाच ।  
इयं ते संहिता देवि कथिता सर्वकामिका ।  
वराहाख्या वरारोहे सर्वपातकनाशिनी ॥ 111.63 ॥  
सर्वज्ञादुत्थिता चेयं ततो ब्रह्मा बुबोध ह ।  
ब्रह्माऽपि स्वसुते प्रादात् पुलस्त्याय महात्मने ।  
पुलस्त्योऽपि प्रदद्याद् वै भार्गवाय महात्मने ॥ 111.64 ॥  
असावपि स्वशिष्याय प्रादादुग्राय धारिणे ।  
उग्रोऽपि मुनये प्रादादेषोऽपि परिकीर्तितः ॥ 111.65 ॥  
संबन्धः पूर्वकल्पोक्तो द्वितीयं श्रृणु सांप्रतम् ।  
सर्वज्ञाल्लब्धवानस्मि त्वं च मत्तो धराधरे ॥ 111.66 ॥  
त्वत्तश्च तपसा युक्ता वेत्स्यन्ते कपिलादयः ।  
क्रमेण यावद् व्यासेन ज्ञातमेतद् भविष्यति ॥ 111.67 ॥  
तस्यापि शिष्यो भविता नाम्ना वै रोमहर्षणः ।  
असौ शुनकपुत्रस्य कथयिष्यति नान्यथा ॥ 111.68 ॥  
अष्टादश पुराणानि वेद द्वैपायनो गुरुः ।  
ब्राह्मं पाद्मं वैष्णवं च शैवं भागवतं तथा ॥ 111.69 ॥  
तथान्यं नारदीयं च मार्कण्डेयं च सप्तमम् ।  
आग्नेयमष्टमं प्रोक्तं भविष्यं नवमं तथा ॥ 111.70 ॥  
दशमं ब्रह्मवैवर्तं लैङ्गमेकादशं स्मृतम् ।  
वाराहं द्वादशं प्रोक्तं स्कान्दं चापि त्रयोदशम् ॥ 111.71 ॥  
चतुर्दशं वामनं च कौर्मं पञ्चदशं स्मृतम् ।  
मात्स्यं च गारुडं चैव ब्रह्माण्डं च ततः परम् ॥ 111.72 ॥  
श्रीवराह उवाच ।  
य एतत् पारयेद् भक्त्या कार्तिक्यां द्वादशीदिने ।  
तस्य नूनं भवेत् पुत्रो अपुत्रस्यापि धारिणि ॥ 111.73 ॥  
यस्येदं तिष्ठते गेहे लिखितं पूजितं सदा ।  
तस्य नारायणो देवः स्वयं तिष्ठति धारिणि ॥ 111.74 ॥  
यश्चैतच्छृणुयाद् भक्त्या नैरन्तर्येण मानवः ।  
श्रुत्वा तु पूजयेच्छास्त्रं तथा विष्णुं सनातनम् ॥ 111.75 ॥  
गन्धैः पुष्पैस्तथा वस्त्रैर्ब्राह्मणानां च तर्पणैः ।  
यथाशक्त्या नृपो ग्रामैः पूजयेद् वाचकं धरे ॥ 111.76 ॥  
श्रुत्वा तु पूजयेद् यस्तु शास्त्रं वाराहसंज्ञितम् ।  
सर्वपापविनिर्मुक्तो विष्णुसायुज्यमाव्रजेत् ॥ 111.77 ॥  
॥ इति श्रीवराहपुराणे भगवच्छास्त्रे एकादशाधिकशततमोऽध्यायः ॥ 111 ॥


ॐ नमो वराहाय । नमो ब्रह्मपुत्राय सनत्कुमाराय नमः ।  
नमस्तस्मै वराहाय लीलयोद्धरते महीम् ।  
खुरमध्यगतो यस्य मेरुः खणखणायते ॥ 112.1 ॥  
स तेन सान्त्वितायां वै पृथिव्यां वै समागतः ।  
सनत्कुमारस्तत्क्षेत्रे दृष्ट्वा तां संस्थितां महीम् ।  
स्वस्तिवाच्याह पुण्याग्रे प्रत्युवाच वसुंधराम् ॥ 112.2 ॥  
सनत्कुमार उवाच ।  
यं दृष्ट्वा वर्द्धसे देवि त्वं च यस्यासि माधवि ।  
विष्णुना धार्यमाणा च किं त्वया दृष्टमद्भुतम् ॥ 112.3 ॥  
एतदाचक्ष्व तत्त्वेन यत् ते हरिमुखाच्छ्रुतम् ।  
ब्रह्मपुत्रवचः श्रुत्वा पृथिवी वाक्यमब्रवीत् ॥ 112.4 ॥  
धरण्युवाच ।  
यद् गुह्यं स मया पृष्टो यच्च मे संप्रभाषितम् ।  
श्रृणु तत्त्वेन विप्रेन्द्र गुह्यं धर्ममहौजसम् ॥ 112.5 ॥  
भगवत्प्रोक्तधर्माणि यद् गुह्यं कथयाम्यहम् ।  
तेन मे कथितं ह्येतत् संसारात् तु विमोक्षणम् ॥ 112.6 ॥  
विष्णुभक्तेन यत्कार्यं यत्क्रिया परिनिष्ठिता ।  
उवाच परमं गुह्यं धर्माणां व्याप्तनिश्चयम् ।  
अयं धर्मो मया ह्येतच्छ्रुतं धर्मसनातनम् ॥ 112.7 ॥  
ततो महीवचः श्रुत्वा ब्रह्मपुत्रो महातपाः ।  
उपाजपत तिष्ठन्तो कोकामुखदिशं प्रति ।  
जटिलो ब्रह्मचारी च ये केचित् समये स्थिताः ॥ 112.8 ॥  
तान् सर्वान् स समानीय योगिनां परमः प्रभुः ।  
सनत्कुमारः पूतात्मा प्रत्युवाच महीं प्रति ॥ 112.9 ॥  
यन्मया पूर्वमुक्ताऽसि कथयस्व वरानने ।  
अप्रमेयगतिं चैव धर्ममाचक्ष्व तत्त्वतः ॥ 112.10 ॥  
ततस्तस्य वचः श्रुत्वा प्रणम्य ऋषिपुङ्गवान् ।  
उवाच परमप्रीता धात्री मधुरया गिरा ॥ 112.11 ॥  
धरण्युवाच ।  
श्रृण्वन्तु ऋषयः सर्वे यत्तद्विष्णुमुखाच्छ्रुतम् ।  
वाढमित्येव तां देवीं स्वस्ति ब्रूहीति साब्रवीत् ॥ 112.12 ॥  
नष्टचन्द्रानिले लोके नष्टभास्करतारके ।  
स्तम्भिताश्च दिशः सर्वा न प्रज्ञायत किञ्चन ॥ 112.13 ॥  
न वाति पवनस्तत्र न चैवाग्निर्न ज्योतिषः ।  
किञ्चित्तत्र न विद्येत न तारा न च राशयः ॥ 112.14 ॥  
अंशवश्च न विद्यन्ते न नक्षत्रा न वा ग्रहाः ।  
न चैवाङ्गारकस्तत्र न शुक्रो न बृहस्पतिः ॥ 112.15 ॥  
शनैश्चरबुधौ नात्र न चेन्द्रो धनदो यमः ।  
वरुणोऽपि न विद्येत नान्ये केचिद् दिवौकसः ।  
वर्जयित्वा त्रयो देवान् ब्रह्मविष्णुमहेश्वरान् ॥ 112.16 ॥  
पृथिवी भारसंतप्ता ब्रह्माणं शरणं गता ।  
गत्वा तु शरणं देवी दैन्यं वदति माधवी ॥ 112.17 ॥  
प्रसीद मम देवेन्द्र मग्नाऽहं भारपीडिता ।  
सपर्वतवनैः सार्धं मां तारय पितामह ॥ 112.18 ॥  
पृथिव्या वचनं श्रुत्वा ब्रह्मा लोकपितामहः ।  
मुहुर्त्तं ध्यानमास्थाय पृथिवीं तामुवाच ह ॥ 112.19 ॥  
नाहं तारयितुं शक्तो विषमस्थां वसुंधरे ।  
लोकनाथं सुरश्रेष्ठमादिकर्त्तारमञ्जसा ।  
लोकेशं धन्विनं कृष्णं याहि मायाकरण्डकम् ॥ 112.20 ॥  
सर्वेषामेव नः कार्यं यच्च किञ्चित् प्रवर्त्तते ।  
सर्वांस्तारयितुं शक्तः किं पुनस्त्वां वसुंधरे ॥ 112.21 ॥  
अनन्तशयने देवं शयानं योगशायिनम् ।  
ततः कमलपत्राक्षी नानाभरणभूषिता ।  
कृताञ्जलिपुटा देवी प्रसादयति माधवम् ॥ 112.22 ॥  
अहं भारसमायुक्ता ब्रह्माणं शरणं गता ।  
प्रत्याख्याता भगवता तेनाप्युक्तमिदं वचः ॥ 112.23 ॥  
नाहं तारयितुं शक्तः सुश्रोणि व्रज माधवम् ।  
स त्वां तारयितुं शक्तो मग्नाऽसि यदि सागरे ॥ 112.24 ॥  
प्रसीद मम देवेश लोकनाथ जगत्पते ।  
भक्तायाः शरणायाश्च प्रसीद मम माधव ॥ 112.25 ॥  
त्वमादित्यश्च चन्द्रश्च त्वं यमो धनदस्तु वै ।  
वासवो वरुणश्चासि अग्निर्मारुत एव च ॥ 112.26 ॥  
अक्षरश्च क्षरश्चासि त्वं दिशो विदिशो भवान् ।  
मत्स्यः कूर्मो वराहोऽथ नारसिंहोऽसि वामनः ।  
रामो रामश्च कृष्णोऽसि बुद्धः कल्किर्महात्मवान् ॥ 112.27 ॥  
एवं यास्यसि योगेन श्रूयते त्वं महायशाः ।  
युगे युगे सहस्त्राणि व्यतीता ये च संस्थिताः ॥ 112.28 ॥  
पृथिवी वायुराकाशमापो ज्योतिश्च पञ्चमम् ।  
शब्दस्पर्शस्वरूपोऽसि रसो गन्धोऽसि नो भवान् ॥ 112.29 ॥  
सग्रहा ये च नक्षत्राः कलाकालमुहूर्त्तकाः ।  
ज्योतिश्चक्रं ध्रुवश्चासि सर्वमुद्योतते भवान् ॥ 112.30 ॥  
मासः पक्षमहोरात्रमृतुः संवत्सराण्यपि ।  
ऋतवश्चासि षण्मासाः षड्‌रसाश्चासि संयुतः ॥ 112.31 ॥  
सरितः सागराश्चासि पर्वताश्च महोरगाः ।  
त्वं मेरुर्मन्दरो विन्ध्यो मलयो दर्दुरो भवान् ॥ 112.32 ॥  
हिमवान्निषधश्चासि चक्रोऽसि च वरायुधः ।  
धनूंषि च पिनाकोऽसि योगः सांख्योऽसि चोत्तमः ॥ 112.33 ॥  
परम्परोऽसि लोकानां नारायण परायणः ।  
संक्षिप्तं चैव विस्तारो गोप्ता क्षेप्ता च वै भवान् ॥ 112.34 ॥  
यज्ञानां च महायज्ञो यूपानामसि संस्थितः ।  
वेदानां सामवेदोऽसि यजुर्वेदो वरानन ॥ 112.35 ॥  
ऋग्वेदोऽथर्ववेदोऽसि साङ्गोपाङ्गो महाद्युते ।  
गर्जनं वर्षणं चासि त्वं वेधा अनृतानृते ॥ 112.36 ॥  
अमृतं सृजसे विष्णो येन लोकानधारयत् ।  
त्वं प्रीतिस्त्वं परा प्रीतिः पुराणः पुरुषो भवान् ॥ 112.37 ॥  
ध्येयाध्येयं जगत् सर्वं यच्च किञ्चित् प्रवर्त्तते ।  
सप्तानामपि लोकानां त्वं नाथस्त्वं च संग्रहः ॥ 112.38 ॥  
त्वं च कालश्च मृत्युश्च त्वं भूतो भूतभावनः ।  
आदिमध्यान्तरूपोऽसि मेधा बुद्धिः स्मृतिर्भवान् ॥ 112.39 ॥  
आदित्यस्त्वं युगावर्त्तः स च पञ्च महातपाः ।  
अप्रमाणप्रमेयोऽसि ऋषीणां च महानृषिः ॥ 112.40 ॥  
उग्रदण्डश्च तेजस्वी ह्रीर्लक्ष्मीर्विजयो भवान् ।  
अनन्तश्चासि नागानां सर्पाणामसि तक्षकः ।  
उद्वहः प्रवहश्चासि वरुणो वारुणो भवान् ॥ 112.41 ॥  
क्रीडाविक्षेपणश्चासि गृहेषु गृहदेवताः ।  
सर्वात्मकः सर्वगतो वर्द्धनो मान एव च ॥ 112.42 ॥  
साङ्गस्त्वं विद्युतीनां च विद्युतानां महाद्युतिः ।  
युगो मन्वन्तरश्चासि वृक्षाणां च वनस्पतिः ॥ 112.43 ॥  
अण्डजोद्भिज्जस्वेदानां जरायूणां च माधव ।  
श्रद्धाऽसि त्वं च देवेश दोषान् हन्ताऽसि माधव ॥ 112.44 ॥  
गरुडोऽसि महात्मानं वहसे त्वं परायणः ।  
दुन्दुभिर्नेमिघोषैश्च आकाशगमनो भवान् ॥ 112.45 ॥  
जयश्च विजयश्चासि गृहेषु गुहदेवताः ।  
सर्वात्मकः सर्वगतश्चेतनो मन एवं च ॥ 112.46 ॥  
भगस्त्वं वृषलिङ्गश्च परस्त्वं परमात्मकः ।  
सर्वभूतनमस्कार्यो नमो देव नमो नमः ।  
मां त्वं मग्नामसि त्रातुं लोकनाथ इहार्हसि ॥ 112.47 ॥  
आदिकालात्मकं ह्येतत् सर्वपापहरं शिवम् ।  
य इदं पठते स्तोत्रं केशवस्य दृढव्रतः ।  
व्याधितो मुच्यते रोगाद् बद्धो मुच्येत बन्धनात् ॥ 112.48 ॥  
अपुत्रो लभते पुत्रं दरिद्रो धनमाप्नुयात् ।  
अभार्यो लभते भार्यामपतिः पतिमाप्नुयात् ॥ 112.49 ॥  
उभे संध्ये पठेद् यस्तु माधवस्य महास्तवम् ।  
स गच्छेद् विष्णुलोकं हि नात्र कार्या विचारणा ॥ 112.50 ॥  
अयं तु अक्षरोक्तोऽपि भवेत् तु परिकल्पना ।  
तावद् वर्षसहस्त्राणि स्वर्गलोके महीयते ॥ 112.51 ॥  
॥ इति श्रीवराहपुराणे भगवच्छास्त्रे द्वादशाधिकशततमोऽध्यायः ॥ 112 ॥


श्रीवराह उवाच ।  
संस्तूयमानो भगवान् मुनिभिर्मन्त्रवादिभिः ।  
तुष्टो नारायणो देवः केशवः परमो विभुः ॥ 113.1 ॥  
ततो ध्यानं समास्थाय दिव्यं योगं च माधवः ।  
मधुरं स्वरमास्थाय प्रत्युवाच वसुंधराम् ॥ 113.2 ॥  
तव देवि प्रियार्थाय भक्त्या यच्च व्यवस्थितम् ।  
कारयिष्यामि ते सर्वं यत्ते हृदि व्यवस्थितम् ॥ 113.3 ॥  
अहं त्वां धारयिष्यामि सशैलवनकाननाम् ।  
ससागरां ससरितां सप्तद्वीपसमन्विताम् ॥ 113.4 ॥  
एवमाश्वासयित्वा तु वसुधां स तु माधवः ।  
रूपं संकल्पयामास वाराहं सुमहौजसम् ॥ 113.5 ॥  
षट् सहस्त्राणि चोच्छ्रायो विस्तारेण पुनस्त्रयः ।  
एवं नवसहस्त्राणि योजनानां विधाय च ॥ 113.6 ॥  
वामया दंष्ट्रया गृह्य उज्जहार स मेदिनीम् ।  
सपर्वतवनाकारां सप्तद्वीपां सपत्तनाम् ॥ 113.7 ॥  
नगा विलग्नाः पतिताः केचिद् विज्ञानसंश्रिताः ।  
शोभन्ते च विचित्राङ्गा मेघा वर्षागमे यथा ॥ 113.8 ॥  
चन्द्रनिर्मलसंङ्काशा वराहमुखसंस्थिताः ।  
शोभन्ते चक्रपाणेश्च मृणालं कर्दमे यथा ॥ 113.9 ॥  
एवं विधार्यमाणा सा पृथिवी सागरान्विता ।  
वर्षाणां च सहस्त्रं हि वज्रदंष्ट्रेण साधुना ॥ 113.10 ॥  
तस्यामेवं तु कालस्य परिमाणं युगेषु च ।  
एकसप्ततिमे कल्पे कर्दमोऽयं प्रजापतिः ॥ 113.11 ॥  
ततः पृथिव्या देवश्च भगवान् विष्णुरव्ययः ।  
अन्योन्याभिमताश्चैव वाराहे कल्प उत्तमे ॥ 113.12 ॥  
सा गौ स्तुवति तं चैव पुराणं परमव्ययम् ।  
योगेन परमेणैव शरणं चैव गच्छति ॥ 113.13 ॥  
आधारः कीदृशो देव उपयोगश्च कीदृशः ।  
काले काले च देशे च कर्मणश्चापि कीदृशः ॥ 113.14 ॥  
कीदृशा पश्चिमा संध्या कीदृशा ह्यर्थवाह्यतः ।  
शेषाः समानास्त्वां देवैः ये तु कर्माणि कुर्वते ॥ 113.15 ॥  
किं नु संस्थापना देव आवाहनविसर्जने ।  
अगुरुं गन्धधूपं च प्रापणं गृह्यसे कथम् ॥ 113.16 ॥  
कथं पाद्यं च गृह्णासि स्थापना लेपनानि च ।  
कथं दीपं च दातव्यं कन्दमूलफलानि च ॥ 113.17 ॥  
आसनं शयनं चैव किं कर्मणि विधीयते ।  
कथं पूजा प्रकर्तव्या प्रापणास्तत्र वै कति ।  
पूर्वपश्चिमसंध्यायां किं पुण्यं चापि तत्र वै ॥ 113.18 ॥  
शरदि कीदृशं कर्म शिशिरे कर्म कीदृशम् ।  
वसन्ते कीदृशं कर्म ग्रीष्मे किं कर्म कारयेत् ।  
प्रावृटकाले च किं कर्म वर्षान्ते किं च कारयेत् ॥ 113.19 ॥  
यानि तत्रोपयोग्यानि पुष्पाणि च फलानि च ।  
कर्मण्याश्च अकर्मण्या ये वै शास्त्रबहिष्कृताः ॥ 113.20 ॥  
किं कर्मणा भोगवता यावद् गच्छन्ति माधव ।  
कथं कर्म न चान्तेषु अतिगच्छति कीदृशाः ॥ 113.21 ॥  
अर्चायाः किं प्रमाणं तु स्थापनं चापि कीदृशम् ।  
परिमाणं कथं देव उपवासश्च कीदृशः ॥ 113.22 ॥  
पीतकं शुक्लरक्तं वा कथं गृह्णीत शाश्वतम् ।  
तेषां तु कानि वस्त्राणि यैर्हि तं प्रतिपद्यते ॥ 113.23 ॥  
केषु द्रव्येषु संयुक्तं मधुपर्कं च दीयते ।  
के तु कर्मगुणास्तस्य मधुपर्कस्य माधव ।  
कानि लोकानि गच्छन्ति मधुपर्कस्य प्राशनात् ॥ 113.24 ॥  
स्तवे परमकालेऽपि तव भक्तस्य माधव ।  
किं प्रमाणं तु दातव्यं मधुपर्कसमन्वितम् ॥ 113.25 ॥  
कानि मांसानि ते देव फलं शाकश्च कीदृशः ।  
प्रापणेष्वपि युज्येत कर्मशास्त्रसमायुतम् ॥ 113.26 ॥  
आहूतस्य च मन्त्रेण आगते भक्तवत्सले ।  
केन मन्त्रविधानेन प्राशनं ते प्रदीयते ॥ 113.27 ॥  
किं तस्य चोपचारेण अर्चयित्वा यथाविधि ।  
कानि कर्माणि कुर्वीत तव भक्तस्य भोजनात् ॥ 113.28 ॥  
यत् स्तुतं प्रापणं देव न च दोषप्रसादितम् ।  
केऽत्र भुञ्जन्ति तद् देव सर्वशुद्धिकरं शुभम् ॥ 113.29 ॥  
ये तु एकाशिनो देवमुपसर्पन्ति माधवम् ।  
तेषां तु का गतिर्देव तव भक्तिपरायणाः ॥ 113.30 ॥  
षष्ठाष्टमेन कालेन योऽभिगच्चेत माधवम् ।  
तेषां तु का गतिर्देव तव भक्तिपरायणम् ॥ 113.31 ॥  
कृच्छ्रं चान्द्रायणं कृत्वा येऽभिगच्छन्ति माधवम् ।  
तेषां तु का गतिर्देव तव कर्मपरायणम् ॥ 113.32 ॥  
व्रतं कृत्वा यथोक्तेन येऽभिगच्छन्ति माधवम् ।  
कां गतिं पुरुषा यान्ति भावितास्तव शासने ॥ 113.33 ॥  
कृच्छ्रं सांतपनं कृत्वा येऽभिगच्छन्ति माधवम् ।  
कां गतिं ते प्रपद्यन्ते तव कर्मपरायणाः ॥ 113.34 ॥  
वाय्वाहारं ततः कृत्वा कृष्णं समधिगच्छति ।  
तेषां तु का गतिः कृष्ण तव भक्तिव्यवस्थिताः ॥ 113.35 ॥  
अक्षारलवणं कृत्वा येऽभिगच्छन्ति चाच्युतम् ।  
कां गतिं ते प्रपद्यन्ते तव कर्मानुसारिणः ॥ 113.36 ॥  
तुलापुरुषकं कृत्वा येऽभिगच्छन्ति केशवम् ।  
कां गतिं ते प्रपद्यन्ते नरा ये व्रतचारिणः ॥ 113.37 ॥  
कृत्वा पयोव्रतं चैव येऽभिगच्छन्ति चाच्युतम् ।  
कां गतिं ते प्रपद्यन्ते नरा ये व्रतचारिणः ॥ 113.38 ॥  
दत्त्वा गवाह्निकं चैव ये प्रपद्यन्ति माधवम् ।  
कां गतिं ते प्रपद्यन्ते तव भक्त्या व्यवस्थिताः ॥ 113.39 ॥  
उञ्छवृत्तिं समास्थाय येऽभिगच्छन्ति माधवम् ।  
कां गतिं ते प्रपद्यन्ते नरा भिक्षोपजीविनः ॥ 113.40 ॥  
गृहस्थधर्मं कृत्वा वै येऽभिगच्छन्ति केशवम् ।  
कां गतिं ते प्रपद्यन्ते तव कर्मपरायणाः ॥ 113.41 ॥  
वैकुण्ठ तव क्षेत्रेषु ये तु प्राणान् विमुञ्चते ।  
कांल्लोकांस्ते प्रपद्यन्ते तव क्षेत्रेषु ये मृताः ॥ 113.42 ॥  
कृत्वा पञ्चात्मकं चैव माधवाय प्रपद्यति ।  
कां गतिं तु परां यान्ति ते पञ्चत्वमाश्रिताः ॥ 113.43 ॥  
कण्टशय्यां समासाद्य ये प्रपद्यन्ति चाच्युतम् ।  
तेषां तु का गतिर्देव कण्टशय्यां समाश्रिताः ॥ 113.44 ॥  
आकाशशयनं कृत्वा ये प्रपद्यन्ति चाच्युतम् ।  
तेषां तु का गतिः कृष्ण तव भक्तिपरायणाः ॥ 113.45 ॥  
गोव्रजे शयनं कृत्वा ये प्रपद्यन्ति केशवम् ।  
तेषां तु का गतिर्देव तव भक्तिपरायणाः ॥ 113.46 ॥  
शाकाहारं ततः कृत्वा येऽभिगच्छन्ति चाच्युतम् ।  
तेषां तु का गतिर्देव तव भक्तिपरायणाः ॥ 113.47 ॥  
पञ्चगव्यं ततः पीत्वा येऽभिगच्छन्ति माधवम् ।  
तेषां तु का गतिर्देव ये नरा यावकाशिनः ॥ 113.48 ॥  
आहारं गोमयं कृत्वा येऽभिगच्छन्ति केशवम् ।  
नारायण गतिस्तेषां कीदृश्यत्र विधीयते ॥ 113.49 ॥  
सक्तूंश्च भययित्वा तु ये प्रपद्यन्ति चाच्युतम् ।  
तेषां तु का गतिर्देव तव कर्मपरायणाः ॥ 113.50 ॥  
शिरसा दीपकं कृत्वा येऽभिगच्छन्ति केशवम् ।  
तेषां तु का गतिर्देव शिरसा दीपधारणात् ॥ 113.51 ॥  
ये हि नित्यं पयः पीत्वा तव चिन्ताव्यवस्थिताः ।  
ते गतिं कां प्रपद्यन्ति तव चिन्तापरायणाः ॥ 113.52 ॥  
आमाशनं व्रतं कृत्वा ये प्रपद्यन्ति नित्यशः ।  
तेषां तु का गतिर्देव तव भक्तिपरायणाः ॥ 113.53 ॥  
भक्षयित्वा तु दूर्वां ये प्रपद्यन्ति मनीषिणः ।  
तेषां तु का गतिर्देव स्वकर्मगुणचारिणः ॥ 113.54 ॥  
जानुभ्यां प्रतिपद्यन्ति तव प्रीत्या च माधव ।  
तेषां तु का गतिर्देव तन्ममाचक्ष्व पृच्छतः ॥ 113.55 ॥  
उत्तानशयनं कृत्वा ये विधारन्ति दीपिकाः ।  
तेषां तु का गतिर्देव तन्ममाचक्ष्व पृच्छतः ॥ 113.56 ॥  
जानुभ्यां दीपकं कृत्वा केशवाय प्रपद्यते ।  
तेषां तु का गतिर्देव तव धर्मपरायणाः ॥ 113.57 ॥  
कराभ्यां दीपकं गृह्य केशवाय प्रपद्यते ।  
तेषां तु का गतिर्देव कथ्यते चैव शश्वती ॥ 113.58 ॥  
अवाक्शिरास्तु भूत्वा वै यः प्रपद्येज्जनार्दनम् ।  
भगवन् का गतिस्तस्य अवाक्शिरसि शायिनः ॥ 113.59 ॥  
पुत्रदारगृहं चैव मुक्त्वा योऽनुप्रपद्यते ।  
तेषां तु का गतिः सिद्धा कथयस्व सुरोत्तम ॥ 113.60 ॥  
भाषितोऽसि मया ह्येवं सर्वलोकसुखावहम् ।  
गमनागमनं चैव त्वत्‌प्रसन्नेन माधव ॥ 113.61 ॥  
त्वं माता त्वं पिता त्वं च सर्वधर्मविनिश्चयः ।  
अतस्त्वयैव वक्तव्यं योगसांख्यविनिश्चयः ॥ 113.62 ॥  
त्वां भजंश्च गते जीवे मधुपर्कसमन्वितम् ।  
भस्माकुलेषु निक्षिप्य कथं चाग्नौ प्रपद्यते ॥ 113.63 ॥  
कां गतिं ते प्रपद्यन्ते त्वद्भक्ते जलसंस्थिते ।  
त्वत्क्षेत्रसंस्थितो वाऽपि तन्ममाचक्ष्व पृच्छतः ॥ 113.64 ॥  
स्मरणं तेषु ते कृष्ण यैस्तु नाम प्रकीर्तितम् ।  
नमो नारायणेत्युक्त्वा तेषां वै का गतिर्भवेत् ॥ 113.65 ॥  
उद्यतेष्वपि शस्त्रेषु हन्यमाना रणे नराः ।  
ये तु नाम प्रकीर्त्यन्ते तेषां वै कीदृशी भवेत् ॥ 113.66 ॥  
अहं शिष्या च दासी च तव भक्तौ व्यवस्थिता ।  
रहस्यं धर्मसंयुक्तं तन्ममाचक्ष्व माधव ॥ 113.67 ॥  
एवं ते परमं गुह्यं मम प्रीत्या जगद्गुरो ।  
लोकधर्मार्थं चिन्त्य त्वं तद् भवान् वक्तुमर्हसि ॥ 113.68 ॥  
॥ इति श्रीवराहपुराणे भगवच्छास्त्रे त्रयोदशाधिकशततमोऽध्यायः ॥ 113 ॥


ततो महीवचः श्रुत्वा देवो नारायणोऽब्रवीत् ।  
कथयिष्यामि ते देवि कर्म स्वर्गसुखावहम् ॥ 114.1 ॥  
यत्त्वया पृच्छितं देवि तच्छृणुष्व वसुंधरे ।  
स्थितिसंस्थानमर्त्यानां भक्त्या ये च व्यवस्थिताः ॥ 114.2 ॥  
नाहं दानसहस्त्रेण नाहं यज्ञशतैरपि ।  
तुष्यामि न तु वित्तेन ये नराः स्वल्पचेतसः ॥ 114.3 ॥  
एकचित्तं समाधाय यो मां भजति माधवि ।  
नित्यं तुष्यामि तस्याहं पुरुषं बहुदोषतः ॥ 114.4 ॥  
यच्च पृच्छसि मां भद्रे कर्म स्वर्गसुखावहम् ।  
तच्छृणुष्व वरारोहे गदतो मे शुचिस्मिते ॥ 114.5 ॥  
ये नमस्यन्ति मां नित्यं पुरुषा बहुचेतसः ।  
अर्द्धरात्रेऽन्धकारे च मध्याह्ने चापराह्ण्योः ॥ 114.6 ॥  
यस्य चित्तं न नश्येत मम भक्तिव्यवस्थितम् ।  
द्वादश्यामुपवासं तु यः कुर्यान्मम तत्परः ।  
न तेषां हि प्रणश्यामि कदाचिदपि माधवि ॥ 114.7 ॥  
लब्धचेतो गुणज्ञश्च नरो भक्तिपरायणः ।  
यश्चापि मत्परः सो वै स्वर्गे वसति सुन्दरि ॥ 114.8 ॥  
स्वल्पकेन न गम्यन्ते दुष्प्राप्योऽहं वरानने ।  
यानि कर्माणि कुर्वन्तो मां प्रपश्यन्ति माधवि ।  
तानि ते कथयिष्मामि येन भक्त्या व्यवस्थिताः ॥ 114.9 ॥  
द्वादश्यामुपवासं तु ये वै कुर्वन्ति ते नराः ।  
ते मामेव प्रपश्यन्ति मम भक्तिपरायणाः ॥ 114.10 ॥  
कृत्वा चैवोपवासं तु गृह्य चैव जलाञ्जलिम् ।  
नमो नारायणेत्युक्त्वा आदित्यं चावलोकयेत् ॥ 114.11 ॥  
यावन्तो बिन्दवः किञ्चित् पतन्त्येवाञ्जलेर्जलात् ।  
तावद् वर्षसहस्त्राणि स्वर्गलोके महीयते ॥ 114.12 ॥  
अथ चैव तु द्वादश्यां पुरुषा धर्मवादकाः ।  
विधिना च प्रयत्नेन ये मां कुर्वन्ति मानुषाः ॥ 114.13 ॥  
पाण्डुरैश्चैव पुष्पैश्च मृष्टैर्धूपैश्च धूपयेत् ।  
यो मे धारयते भूमे तस्यापि श्रृणु या गतिः ॥ 114.14 ॥  
दत्त्वा शिरसि पुष्पाणि इमं मन्त्रमुदाहरेत् ।  
हृदि कृत्वा तु मन्त्राणि शुक्लाम्बरधरो धरे ॥ 114.15 ॥  
सुमनः सुमना गृह्य प्रियो मे भगवान् हरिः ।  
एतेन मन्त्रेण सुमनो दद्यात् ॥ 114.16 ॥  
नमोऽस्तु विष्णवे व्यक्ताव्यक्तगन्धसुगन्धि च ।  
गृह्ण गृह्ण नमो भगवते विष्णवे ।  
अनेन मन्त्रेण गन्धं दद्यात् ॥ 114.17 ॥  
श्रुत्वा प्रत्यागतमाधार सवनं पतये भव ।  
प्रविष्टे मे धूपधूपनं गृह्णातु भगवानच्युतः ।  
अनेन मन्त्रेण धूपं दद्यात् ॥ 114.18 ॥  
श्रुत्वा चैव च शास्त्राणि यो मामेवं तु कारयेत् ।  
मम लोकं स गच्छेत जायते वै चतुर्भुजः ॥ 114.19 ॥  
एतत् ते कथितं देवि श्रेष्ठं चैव मम प्रियम् ।  
तव चैव प्रियार्थाय मन्त्रपूजासुखावहम् ॥ 114.20 ॥  
श्यामाकं षष्टिकं चैव गोधूमा मुद्गकं तथा ।  
शालीन्यवोयवांश्चैव तथा नीवारकङ्गुकाः ॥ 114.21 ॥  
सस्यान्येतानि भुञ्जीत मम कर्मपरायणः ।  
पश्यन्ति शङ्खचक्रं च लाङ्गलं मुसलं सदा ।  
गदा नित्यं सदा भक्तः पूजयेत् स च मे प्रियः ॥ 114.22 ॥  
ब्राह्मणस्य तु वक्ष्यामि श्रृणु कर्म वसुंधरे ।  
यानि कर्माणि कुर्वन्तो मम भक्तिपरायणाः ॥ 114.23 ॥  
षट्कर्मनिरतो भूत्वा अहंकारविवर्जितः ।  
लाभालाभं परित्यज्य भिक्षाहारो जितेन्द्रियः ॥ 114.24 ॥  
मम कर्मसमायुक्तः पैशुन्येन विवर्जितः ।  
ऋतुकालाभिगामी च शान्तात्मा मानवर्जितः ।  
शास्त्रानुसारी मध्यस्थो न वृद्धशिशुचेतनः ॥ 114.25 ॥  
एतद् वै ब्राह्मणे कर्म पाकचिन्तापरायणः ।  
कारयेदिष्टापूर्त्तेन स मामेव च पश्यति ॥ 114.26 ॥  
क्षत्रियाणां प्रवक्ष्यामि मम कर्मपरायणाः ।  
यानि कर्माणि कुर्वन्ति क्षत्रिया मध्यसंस्थिताः ॥ 114.27 ॥  
दानशूरश्च कर्मज्ञो यज्ञेषु कुशलः शुचिः ।  
मम कर्मसु मेधावी अहंकारविवर्जितः ॥ 114.28 ॥  
अल्पभाषी गुणज्ञश्च नित्यं भागवतप्रियः ।  
गुरुविद्यानसूया च गुह्यकर्मस्वनारतः ॥ 114.29 ॥  
अभ्युत्थानादिकुशलः पैशुन्येन विवर्जितः ।  
एतैर्गुणैः समायुक्तो यो मां यजति क्षत्रियः ।  
भजते मम यो नित्यं मम लोकाय गच्छति ॥ 114.30 ॥  
वैश्यानां तु प्रवक्ष्यामि मम कर्मपरायणः ।  
यानि कर्माणि कुरुते मम भक्तिपथे स्थितः ॥ 114.31 ॥  
एभिर्गुणैः स्वधर्मेण लाभालाभविवर्जितः ।  
ऋतुकालाभिगामी च शान्तात्मा मोहवर्जितः ॥ 114.32 ॥  
शुचिर्दक्षो निराहारो मम कर्मरतः सदा ।  
गुरुसंपूजको नित्यं युक्तो भक्त्यानुवत्सलः ॥ 114.33 ॥  
वैश्योऽप्येवं सुसंयुक्तो योऽनुकर्मानुसारयेत् ।  
तस्याहं न प्रणश्यामि स च मे न प्रणश्यति ॥ 114.34 ॥  
अथ शूद्रस्य वक्ष्यामि कर्माणि श्रृणु माधवि ।  
यानि कर्माणि वक्ष्यामि शूद्रो मह्यं व्यवस्थितः ॥ 114.35 ॥  
दम्पती मम भक्तौ यौ मम कर्मपरायणौ ।  
उभौ भगवतो भक्तौ मत्परौ कर्मनिष्ठितौ ॥ 114.36 ॥  
देशकालावजानन्तौ वर्जितौ तमसो रजः ।  
निरहंकारशुद्धान्तौ अतिथेर्मन्त्रवत्सलौ ॥ 114.37 ॥  
श्रद्दधानौ विपूतान्तौ लोभमोहविवर्जितौ ।  
नमस्कारप्रियौ नित्यं मम चिन्ताव्यवस्थितौ ॥ 114.38 ॥  
शूद्रकर्माणि मे देवि य एवं स समाचरेत् ।  
त्यक्त्वा ऋषिसहस्त्राणि शूद्रमेव भजाम्यहम् ॥ 114.39 ॥  
चातुर्वर्ण्यस्य कर्माणि यत्त्वया परिपृच्छितम् ।  
एवं कर्मगुणाश्चैव येन भक्त्या व्यवस्थिताः ॥ 114.40 ॥  
सर्ववर्णानि मां देवि अपरं ब्राह्मणे श्रृणु ।  
येन तत्प्राप्यते योगं तच्छृणुष्व वसुंधरे ॥ 114.41 ॥  
त्यक्त्वा लाभमलाभं च मोहं कामं च वर्जयेत् ।  
न शीतेन न चोष्णेन लब्धाऽलब्धं न चिन्तयेत् ॥ 114.42 ॥  
न तिक्तेनातिकटुना मधुराम्लैर्न लावणैः ।  
न कषायैः स्पृहा यस्य प्राप्नुयात् सिद्धिमुत्तमाम् ॥ 114.43 ॥  
भार्या पुत्रः पिता माता उपभोगार्थसंयुतम् ।  
य एतान् हि परित्यज्य मम कर्मरतः सदा ॥ 114.44 ॥  
धृतिज्ञः कुशलश्चैव श्रद्दधानो धृतव्रतः ।  
मत्परो नित्यमुद्युक्तः अन्यकार्यजुगुप्सकः ॥ 114.45 ॥  
बाले वयसि कल्पश्च अल्पभोगी कुलान्वितः ।  
कारुण्यः सर्वसत्त्वानां प्रत्युत्थायी महाक्षमः ॥ 114.46 ॥  
काले मौनक्रियां कुर्याद् यावत् तत्कर्म कारयेत् ।  
त्रिकालं भजते संध्यां सदा कर्मपथे स्थितः ॥ 114.47 ॥  
उपपन्नानुभुञ्जानः कर्मण्या भोजनानि च ।  
अनुष्ठानपरश्चैव मम पार्श्वमनाश्च यः ॥ 114.48 ॥  
काले मूत्रपुरीषाणि विसृज्य स्नानवत्सलः ।  
पुष्पगन्धे च धूपे च सत्कर्म च सदारतः ॥ 114.49 ॥  
कदाचित् कन्दमूलानि फलानि च कदाचन ।  
पयसा यावकेनापि कदाचिद् वायुभक्षणः ॥ 114.50 ॥  
कदाचित् षष्ठकाले च क्वचिद् दृष्टमहाफलः ।  
कदाचित् तु चतुर्थेन कदाचित् फलमेव च ।  
कदाचिद् दशमे भुञ्जेत् पक्षे मासे वसुंधरे ॥ 114.51 ॥  
य एवं वर्त्तते विप्रो मम कर्म करोति च ।  
योगिनस्तान् प्रवक्ष्यामि तेनैव च सनातनम् ॥ 114.52 ॥  
॥ इति श्रीवराहपुराणे भगवच्छास्त्रे चतुर्दशाधिकशततमोऽध्यायः ॥ 114 ॥


श्रीवराह उवाच ।  
मया प्रोक्तविधानेन यस्तु कर्माणि कारयेत् ।  
श्रुणुष्व त्वं महाभागे येन साफल्यमाप्नुयात् ॥ 115.1 ॥  
एकचित्तः समाधाय अहंकारविवर्जितः ।  
मच्चित्तोपगतो नित्यं क्षान्तो दान्तो जितेन्द्रियः ॥ 115.2 ॥  
फलमूलानि शाकानि द्वादश्यां वा कदाचन ।  
पयोव्रतश्च तत्काले पुनश्चैव निरामिषः ॥ 115.3 ॥  
षष्ठ्यष्टमी अमावास्या उभे पक्षे चतुर्दशी ।  
मैथुनं नाभिसेवेत द्वादश्यां च तथा प्रिये ॥ 115.4 ॥  
एवं योगविधानेन कर्म कुर्याद् दृढव्रतः ।  
पूतात्मा धर्मसंयुक्तो विष्णुलोकं तु गच्छति ॥ 115.5 ॥  
न ग्लानिर्न जरा तस्य न मोहो रोग एव च ।  
भुजाष्टादश जायन्ते धन्वी खङ्गी शरी गदी ॥ 115.6 ॥  
तेषां व्युष्टिं प्रवक्ष्यामि मम कर्मसमुत्थिताम् ।  
षष्टिवर्षसहस्त्राणि षष्टिवर्षशतानि च ।  
ममार्चनविधिं कृत्वा मम लोके महीयते ॥ 115.7 ॥  
दुःखमेव प्रवक्ष्यामि तच्छृणुष्व वसुंधरे ।  
उचितेनोपचारेण दुःखमोक्षविनाशनम् ॥ 115.8 ॥  
अहंकारवृतो नित्यं नरो मोहेन चावृतः ।  
ये मां नैव प्रपद्यन्ते ततो दुःखतरं नु किम् ॥ 115.9 ॥  
सर्वाशी सर्वविक्रेता नमस्कारविवर्जितः ।  
ये च मां न प्रपद्यन्ते ततो दुःखतरं नु किम् ॥ 115.10 ॥  
सर्वान्नानि तु सिद्धानि पाकभेदं तु कारयेत् ।  
न वैश्वदेवा नाश्नन्ति ततो दुःखतरं नु किम् ॥ 115.11 ॥  
प्राप्तकाले वैश्वदेवे दृष्टमतिथिमागतम् ।  
अदत्त्वा तस्य यो भुङ्क्ते ततो दुःखतरं नु किम् ॥ 115.12 ॥  
असंतुष्टश्च पैशुन्ये परदाराभिमर्शकः ।  
परोपतापी मन्दात्मा ततो दुःखतरं नु किम् ॥ 115.13 ॥  
अकृत्वा पुष्कलं कर्म गृहे संवसते नरः ।  
मृत्युकालवशं प्राप्तस्ततो दुःखतरं नु किम् ॥ 115.14 ॥  
हस्त्यश्वरथयानानि गच्छमानानि पश्यति ।  
न चेत् तस्याग्रतः पृष्ठे ततो दुःखतरं नु किम् ॥ 115.15 ॥  
अश्नन्ति पिशितं केचिद् घृतशालिसमन्वितम् ।  
शुष्कान्नं केचिदश्नन्ति ततो दुःखतरं नु किम् ॥ 115.16 ॥  
वरवस्त्रावृतां शय्यां समासेवन्ति भूषिताम् ।  
केचित् तृणेषु शयते ततो दुःखतरं नु किम् ॥ 115.17 ॥  
सुरूपो दृश्यते कश्चित् पुरुषश्चात्मकर्मभिः ।  
केचिद् विरूपा दृश्यन्ते ततो दुःखतरं नु किम् ॥ 115.18 ॥  
विद्वान् कृती गुणज्ञश्च सर्वशास्त्रविशारदः ।  
केचिन् मूकाश्च दृश्यन्ते ततो दुःखतरं नु किम् ॥ 115.19 ॥  
विद्यमाने धने केचित् कृपणा भोगवर्जिताः ।  
दरिद्रो जायते दाता तत्र दुःखतरं नु किम् ॥ 115.20 ॥  
पुरुषस्य द्वये भार्ये ताभ्यां चैकपुमांस्तदा ।  
एकाऽपि दुर्भगा तत्र ततो दुःखतरं नु किम् ॥ 115.21 ॥  
लब्ध्वा तु मानुषीं संज्ञां पञ्चभूतसमन्विताम् ।  
मामेव न प्रपद्यन्ते ततो दुःखतरं नु किम् ॥ 115.22 ॥  
लब्ध्वा ब्राह्मणभावं तु वर्णानामुत्तमं धरे ।  
पापकर्मरतो यः स्यात् तत्र दुःखतरं नु किम् ॥ 115.23 ॥  
एतत् ते कथितं भद्रे दुःखकर्मविनिश्चयम् ।  
सर्वभूतहितार्थाय यत् त्वया परिपृच्छितम् ॥ 115.24 ॥  
यच्च मां पृच्छसे भद्रे शुभं कीदृशमुच्यते ।  
तच्छृणुष्वानवद्याङ्गि मम कर्मविनिश्चयम् ॥ 115.25 ॥  
कृत्वा तु विपुलं कर्म मद्भक्तेषु निवेदयेत् ।  
यस्य बुद्ध्या च जायेत स सुखायोपपद्यते ॥ 115.26 ॥  
मामेवमर्चनं कृत्वा तत्र प्रापणमुत्तमम् ।  
शेषमन्नं समश्नाति ततः सौख्यतरं नु किम् ॥ 115.27 ॥  
त्रिकालं ये प्रपद्यन्ते मामेव च वसुंधरे ।  
कृत्वा सायाह्निकं कर्म ततः सौख्यतरं नु किम् ॥ 115.28 ॥  
देवतातिथिमर्त्यानां दत्त्वा चान्नं वसुंधरे ।  
पश्चात् स वै समश्नाति ततः सौख्यतरं नु किम् ॥ 115.29 ॥  
प्रविष्टस्त्वतिथिर्यस्य निराशो यन्न गच्छति ।  
येन केनचिद् दत्तेन ततः सौख्यतरं नु किम् ॥ 115.30 ॥  
मासि मास्येकदिवसममावास्येति योच्यते ।  
पितरो यस्य तृप्यन्ति ततः सौख्यतरं नु किम् ॥ 115.31 ॥  
भोजनेषु प्रपन्नेषु यवान्नं यः प्रयच्छति ।  
अभिन्नमुखरागेण ततः सौख्यतरं नु किम् ॥ 115.32 ॥  
उभयोरपि भार्यासु यस्य बुद्धिर्न नश्यति ।  
समं पश्यति यो देवि ततः सौख्यतरं नु किम् ॥ 115.33 ॥  
अहिंसनं तु कुर्वीत विशुद्धेनान्तरात्मना ।  
अहिंसोपरतः शुद्धः स सुखायोपपद्यते ॥ 115.34 ॥  
परभार्यासु रूपासु मनो दृष्ट्वा न चाल्यते ।  
यस्य चित्तं न गच्छेत ततः सौख्यतरं नु किम् ॥ 115.35 ॥  
मौक्तिकादीनि रत्नानि तथैव कनकादयः ।  
लोष्टवत् पश्यते यस्तु ततः सौख्यतरं नु किम् ॥ 115.36 ॥  
मुदिते चाश्वनागेन्द्रे उभे सैन्ये पथि स्थिते ।  
यस्तु प्राणान् प्रमुच्येत ततः सौख्यतरं नु किम् ॥ 115.37 ॥  
लब्धेन चाप्यलब्धेन कुत्सितं कर्मवर्जितम् ।  
यस्तु जीवति संतुष्टः स सुखायोपपद्यते ॥ 115.38 ॥  
भर्तुस्तु वै व्रतं स्त्रीणामेवमेव वसुंधरे ।  
येन तुष्यति भर्तारं ततः सौख्यतरं नु किम् ॥ 115.39 ॥  
विद्यते विभवेनापि पुरुषो यस्तु पण्डितः ।  
निगृहीतेन्द्रियः पञ्च तत्र सौख्यतरं नु किम् ॥ 115.40 ॥  
सहते चावमानं तु व्यसने न तु दुर्मनाः ।  
यस्येदं विदितं सर्वं ततः सौख्यतरं नु किम् ॥ 115.41 ॥  
अकामो वा सकामो वा मम क्षेत्रे वसुंधरे ।  
यस्तु प्राणान् प्रमुच्येत ततः सौख्यतरं नु किम् ॥ 115.42 ॥  
मातरं पितरं चैव यः सदा पूजयेन्नरः ।  
देवतेव सदा पश्येत् ततः सौख्यतरं नु किम् ॥ 115.43 ॥  
ऋतुकाले तु यो गच्छेन्मासे मासे तु मैथुनम् ।  
अनन्यमानसो भूत्वा ततः सौख्यतरं नु किम् ॥ 115.44 ॥  
प्रयुक्तः सर्वदेवानां यो मामेवं प्रपूजयेत् ।  
तस्याहं न प्रणश्यामि स च मे न प्रणश्यति ॥ 115.45 ॥  
एतत् ते कथितं भद्रे शुभाशुभविनिश्चयः ।  
सर्वलोकहितार्थाय यन्मां त्वं परिपृच्छसि ॥ 115.46 ॥  
॥ इति श्रीवराहपुराणे भगवच्छास्त्रे पञ्चदशाधिकशततमोऽध्यायः ॥ 115 ॥


श्रीवराह उवाच ।  
श्रृणु भद्रे महाश्चर्यमाहारविधिनिश्चयम् ।  
आहारं चाप्यनाहारं तच्छृणुष्व वसुंधरे ॥ 116.1 ॥  
भुञ्जानो योऽति चाश्नाति मम योगाय माधवि ।  
अतुल्यं कर्म कृत्वाऽपि पुरुषो धर्ममाश्रितः ॥ 116.2 ॥  
आहारं चैव कर्मज्ञा उपभुञ्जन्ति नित्यशः ।  
सर्वे चात्रैव कर्मण्या व्रीहयः शालयस्तथा ॥ 116.3 ॥  
अकर्मण्यानि वक्ष्यामि येन भोज्यन्ति मां प्रति ।  
तेन वै मुक्तमार्गेण अपराधो महौजसः ॥ 116.4 ॥  
प्रथमं चापराधानि न रोचन्ते मम प्रिये ।  
भुक्त्वा तु परकीयान्नं तत्परस्तन्निवर्त्तनः ।  
प्रथमश्चापराधोऽयं धर्मविघ्नाय वै भवेत् ॥ 116.5 ॥  
अभुक्त्वा दन्तकाष्ठानि यस्तु मामुपसर्पति ।  
द्वितीयमपराधं तु कर्मविघ्नाय वर्तते ॥ 116.6 ॥  
गत्वा मैथुनसंयोग योऽनु मां स्पृशते नरः ।  
तृतीयमपराधं तु कल्पयामि वसुंधरे ॥ 116.7 ॥  
दृष्ट्वा रजस्वलां नारीमस्माकं यः प्रपद्यते ।  
चतुर्थमपराधं तु दृष्टे वै न क्षमाम्यहम् ॥ 116.8 ॥  
दृष्ट्वा तु मृतकं चैव नाचम्य स्पृशते तु माम् ।  
पञ्चमं चापराधं तु न क्षमामि वसुंधरे ॥ 116.9 ॥  
स्पृष्ट्वा तु मृतकं चैव असंस्कारकृतं च वै ।  
षष्ठमिमं चापराधं न क्षमामि वसुंधरे ॥ 116.10 ॥  
मामेवार्चनकाले तु पुरीषं यस्तु गच्छति ।  
सप्तमं चापराधं तु कल्पयामि वसुंधरे ॥ 116.11 ॥  
यस्तु नीलेन वस्त्रेण प्रावृतो मां प्रपद्यते ।  
अष्टमं चापराधं तु कल्पयामि वसुंधरे ॥ 116.12 ॥  
ममैवार्चनकाले तु यस्त्वसत्यं प्रभाषति ।  
नवमं चापराधं तु न रोचामि वसुंधरे ॥ 116.13 ॥  
अविधानेन संस्पृश्य यस्तु मां प्रतिपद्यते ।  
दशमं चापराधं तु मम चाप्रियकारकम् ॥ 116.14 ॥  
क्रुद्धस्तु यानि कर्माणि कुरुते कर्मकारकः ।  
एकादशापराधं तु कल्पयामि वसुंधरे ॥ 116.15 ॥  
अकर्मण्यानि पुष्पाणि यस्तु मामुपकल्पयेत् ।  
द्वादशं चापराधं तं कल्पयामि वसुंधरे ॥ 116.16 ॥  
यस्तु रक्तेन वस्त्रेण कौसुम्भेनोपगच्छति ।  
त्रयोदशापराधं तु कल्पयामि वसुंधरे ॥ 116.17 ॥  
अन्धकारे च मां देवि यः स्पृशेत कदाचन ।  
चतुर्दशापराधं तु कल्पयामि वसुंधरे ॥ 116.18 ॥  
यस्तु कृष्णेन वस्त्रेण मम कर्माणि कारयेत् ।  
पञ्चदशापराधानि कल्पयामि वरानने ॥ 116.19 ॥  
वाससामवधूतं तु यस्तु मामुपकल्पयेत् ।  
षोडशं त्वपराधानां कल्पयामि वरानने ॥ 116.20 ॥  
स्वयमन्नं तु यो दद्यादज्ञानाय च माधवि ।  
सप्तादशापराधं तु कल्पयामि वसुंधरे ॥ 116.21 ॥  
यस्तु मात्स्यानि मांसानि भक्षयित्वा प्रपद्यते ।  
अष्टादशापराधानि अनुजानामि माधवि ॥ 116.22 ॥  
जालपादं भक्षयित्वा यस्तु मामुपसर्पति ।  
एकोनविंशापराधं प्रतिजानामि सुन्दरि ॥ 116.23 ॥  
नाचामेद् दीपकं स्पृष्ट्वा यो मां स्पृशति माधवि ।  
विंशकं चापराधानि कल्पयामि वरानने ॥ 116.24 ॥  
श्मशानं यश्च वै गत्वा यो मामेवाभिगच्छति ।  
एकविंशापराधानि कल्पयामि वसुंधरे ॥ 116.25 ॥  
पिण्याकं भक्षयित्वा तु यो मामेवोपचक्रमे ।  
द्वाविंशत्यपराधानि तमहं चोपकल्पये ॥ 116.26 ॥  
यस्तु वाराहमांसानि प्रापणेनोपपादयेत् ।  
अपराधं त्रयोविंशं कल्पयामि वसुंधरे ॥ 116.27 ॥  
सुरां पीत्वा तु यो मर्त्यः कदाचिदुपसर्पति ।  
अपराधं चतुर्विंशं कल्पयामि वसुंधरे ॥ 116.28 ॥  
यः कुसुम्भं च मे शाकं भक्षयित्वोपचक्रमे ।  
पञ्चविंशापराधानि कल्पयामि सुमध्यमे ॥ 116.29 ॥  
परप्रावरणे चैव यस्तु मामुपसर्पति ।  
षड्विंशत्यपराधानि कल्पयामि मनोरमे ॥ 116.30 ॥  
नवान्नं यस्तु भक्षेत न दत्वा पितृदैवते ।  
सप्तविंशापराधानि कल्पयामि गुणान्विते ॥ 116.31 ॥  
उपानहा सहासीनो ममार्चायोपचक्रमे ।  
अष्टविंशापराधानि कल्पयामि गुणान्विते ॥ 116.32 ॥  
शरीरं मर्दयित्वा तु यो मामाप्नोति माधवि ।  
एकोनत्रिंशापराधानि तत् स्वर्गेषु न गच्छति ॥ 116.33 ॥  
अजीर्णेन समाविष्टो यस्तु मामुपगच्छति ।  
त्रिंशकं चापराधानि कल्पयामि वसुंधरे ॥ 116.34 ॥  
गन्धपुष्पाण्यदत्वा तु यस्तु धूपं प्रयच्छति ।  
एकत्रिंशापराधं तु कल्पयामि मनस्विनि ॥ 116.35 ॥  
विना भेर्यादिशब्देन द्वारस्योद्घाटनं मम ।  
महापराधं विद्येत तद् द्वात्रिंशापराधकम् ॥ 116.36 ॥  
अन्यच्छृणु प्रवक्ष्यामि दृढव्रतमनुत्तमम् ।  
कृत्वा तु पुष्कलं कर्म मम लोकं च गच्छति ॥ 116.37 ॥  
नित्यो युक्तश्च शास्त्रज्ञो मम कर्मपरायणः ।  
अहिंसापरमश्चैव सर्वभूतदयापरः ॥ 116.38 ॥  
सामान्यश्च शुचिर्दक्षो मम नित्यं पथे स्थितः ।  
निगृह्य इन्द्रियान् सर्वानपराधविवर्जितः ॥ 116.39 ॥  
उदारो धार्मिकश्चैव स्वदारेषु सुनिष्ठितः ।  
शास्त्रज्ञः कुशलश्चैव मम कर्मपरायणः ॥ 116.40 ॥  
चातुर्वर्ण्यस्य मे भद्रे सन्मार्गे निश्चिता स्थितिः ।  
मिथ्या मे वचनं नैव मम लोकाय गच्छति ॥ 116.41 ॥  
यस्य भार्या शुचिर्दक्षा मम कर्मपथे स्थिता ।  
आचार्यभक्ता देवेषु भक्ता भर्तरि वत्सला ॥ 116.42 ॥  
संसारेष्वपि वर्त्तन्ती गच्छते अग्रतो यदि ।  
मम लोकस्थिता स्थाने भर्त्तारं संप्रतीक्षते ॥ 116.43 ॥  
पुरुषो यदि मद्भक्तः स्त्रियं त्यक्त्वा स गच्छति ।  
स ततोऽत्र प्रतीक्षेत भार्यां भर्त्तरि वत्सलाम् ॥ 116.44 ॥  
अन्यच्च ते प्रवक्ष्यामि कर्मणां कर्म चोत्तमम् ।  
ऋषयो मां न पश्यन्ति मम कर्मपथे स्थिताः ।  
यथा पश्यति सुश्रोणि दृढो भागवतः शुचिः ॥ 116.45 ॥  
य एतेन विधानेन मम कर्माणि कारयेत् ।  
श्वेतद्वीपं प्रपश्यन्ति मम कर्मपरायणाः ॥ 116.46 ॥  
द्रष्टव्या मम लोकेषु ऋषयोऽपि वरानने ।  
किं पुनर्मानुषा ये च मम कर्मपथे स्थिताः ॥ 116.47 ॥  
अन्यदेवेषु ये भक्ता मूढा वै पापचेतसः ।  
मम मायाविमूढात्मा न प्रपद्यन्ति माधवि ॥ 116.48 ॥  
मां तु ये वै प्रपद्यन्ते मोक्षकामा वसुंधरे ।  
तानहं भावसंसिद्धान् नयामि स्वपुरं धरे ॥ 116.49 ॥  
येनासि परया भक्त्या येन त्वं धारिता मया ।  
तेन ते कथितं हीदं गुप्तं धर्मं महायशाः ॥ 116.50 ॥  
पिशुनाय न दातव्यं न च मूर्खाय माधवि ।  
नादीक्षिताय दातव्यं नोपसर्पाय यत्नतः ॥ 116.51 ॥  
ततो न चोपदिष्टाय न शठाय च दापयेत् ।  
वर्जयित्वा भागवतं मम कर्मपरायणम् ॥ 116.52 ॥  
एतत् ते कथितं देवि मम धर्मं महौजसम् ।  
सर्वलोकहितार्थाय किमन्यत् परिपृच्छसि ॥ 116.53 ॥  
॥ इति श्रीवराहपुराणे भगवच्छास्त्रे षोडशाधिकशततमोऽध्यायः ॥ 116 ॥


श्रीवराह उवाच ।  
श्रृणु तत्त्वेन मे भद्रे प्रायश्चित्तं यथाविधि ।  
यथावत् स च दातव्यो मम भक्तेन विद्यया ॥ 117.1 ॥  
यथा चाभ्यञ्जनं दद्याद् यत् त्वया पूर्वपृच्छितम् ।  
उद्वर्तनविधिं चापि श्रृणु देवि मम प्रियम् ।  
सामान्यं चैव कर्मण्यं शिवस्नानं मम प्रियम् ॥ 117.2 ॥  
कल्यमेव समुत्थाय हन्याद् भेरी यथोचिताम् ।  
यत्र भेरी न वाद्येत कवाटं तत्र चाहनेत् ॥ 117.3 ॥  
द्वात्रिंशत् प्रकाराणि पदे दक्षिणजानुना ।  
नमो नारायणेत्युक्त्वा इमं मन्त्रमुदीरयेत् ॥ 117.4 ॥  
देवता तपवस्वय आदिमध्यावसान अव्यक्त अव्यय बुद्ध्यस्व तव कर्मणां संहारकर्ता च आगतं विज्ञाहि तव कर्मण्यवस्थितम् ।  
अनेन मन्त्रेण चोद्घाटितव्यं दन्तकाष्ठं च दातव्यम् । यावन्न स्पृशते भूमिं तावद् दीपं न ज्वाल्यते ।  
दीपे प्रज्वलिते तत्र हस्तशौचं तु कारयेत् ॥ 117.5 ॥  
ततः प्रक्षाल्य हस्तौ तु पुनरेवमुपागतः ।  
चरणौ वन्दयित्वा तं दन्तधावमुपानयेत् ॥ 117.6 ॥  
ततः प्रस्थाप्यैव दन्तैर्विगृह्य पूर्वं जलं शुचिः ।  
निरपराधो मध्यस्थ इदं मन्त्रमुदाहरेत् ॥ 117.7 ॥  
ॐ मन्त्रा ऊचुः ।  
भुवनभवन रविसंहरण अनन्तो मध्यश्चेति । गृह्णेमं भुवनं दन्तधावनम् ।  
यत् त्वया भाषितं सर्वमेवं धर्मविनिश्चयम् ।  
दन्तधावनं ततो दद्याद् यावत् कर्म वसुंधरे ।  
निर्माल्यं शिरसि कश्चिद् भक्त्या वात्मसमानतः ॥ 117.8 ॥  
पश्चात् तु जलपूतेन ततो हस्तेन सुन्दरि ।  
कुर्यात् तु मुखकर्माणि स्वल्पेन सलिलेन च ॥ 117.9 ॥  
मुखे प्रक्षाल्यमाने तु मन्त्रं मे श्रृणु सुन्दरि ।  
यस्त्वेवं कृतमन्त्रेण संसारात् तु प्रमुच्यते ॥ 117.10 ॥  
मन्त्रा ऊचुः ।  
जलं गृह्य देव हर्ता कर्ता विकर्ता ऊचताहवां त्वां गुणश्च आत्मनश्चापि गृह्ण वारिणश्चापि । सर्वतो देवतानां मुखप्रक्षालनं कृत्वा । ह्येतेन पूजयेन्मन्त्रान् धूपनैवेद्यैश्च सुगन्धैश्च पुनरेवं समर्चयेत् ।  
ततः पुष्पाञ्जलिं दत्त्वा भगवद्भक्तिवत्सलः ।  
नमो नारायणेत्युक्त्वा इमं मन्त्रमुदाहरेत् ॥ 117.11 ॥  
ॐमन्त्र उच्यते ।  
यज्ञानां यज्ञयष्टायं भूतस्त्रष्टारमेव च ।  
अन्यं पुष्पं हि संगृह्य कल्यमुत्थाय माधवम् ॥ 117.12 ॥  
एवं पुष्पाणि आदाय ज्ञानी भागवतः शुचिः ।  
देवीतले निपत्येत् तु सर्वकर्मसमन्वितः ॥ 117.13 ॥  
ततो निपतितं कृत्वा प्रसीदेति जनार्दनम् ।  
शिरसा चाञ्जलिकृत्वा तु इमं मन्त्रमुदाहरेत् ॥ 117.14 ॥  
ॐ मन्त्रा ऊचुः ।  
लब्ध्वा संज्ञामपि नाथ प्रसन्नेच्छातः संसारान्मुक्तये ।  
अहं कर्म करोमि । यत् त्वया पूर्वमुक्तं मे प्रसीदतु ॥  
एवं मन्त्रविधिं कृत्वा मम भक्तिव्यवस्थितः ।  
पकृष्ठतोऽनुपदं कृत्वा शीघ्रं यावन्न हीयते ॥ 117.15 ॥  
एवं सर्वं समादाय मम कर्मदृढव्रतः ।  
शीघ्रं मेऽभ्यञ्जनं दद्यात् तैलेन सघृतेन वा ॥ 117.16 ॥  
ततस्तं स्नेहमुद्दिश्य मन्त्रज्ञः कर्मकारकः ।  
एवं चित्तं समाधाय इमं मन्त्रमुदाहरेत् ॥ 117.17 ॥  
मन्त्राः ऊचु ।  
स्नेहं स्नेहेन संगृह्य लोकनाथ मयाहृतम् ।  
सर्वलोकेषु सिद्धात्मा ददामि आत्महस्तेऽहमन्यप्रोक्तं मन्नमस्तवेति नमो नमः ॥ 117.18 ॥  
एवं मन्त्रैः समाख्यातः शिरसि प्रथमं ददौ ।  
पश्चाद् दक्षिणमङ्गेषु ततो वामं तु लेपयेत् ॥ 117.19 ॥  
आपश्च पृष्ठमारुह्य ततः पश्चात् कटिं तथा ।  
पश्चाल्लिप्येत् ततो भूमिं गोमयेन दृढव्रतः ॥ 117.20 ॥  
तस्य दृष्ट्वा श्रुतं भद्रे लिप्सयंश्च सुनिश्चितः ।  
यानि पुण्यान्यवाप्नोति मम मार्गानुसारिणः ॥ 117.21 ॥  
यावन्ति जलबिन्दूनि लिप्यमानस्य सुन्दरि ।  
तावद् वर्षसहस्त्राणि स्वर्गलोके महीयते ॥ 117.22 ॥  
ततः पुण्यकृतांल्लोकान् पुरीषैर्येन लिप्यते ।  
एकेनैवानुलेपेन गोषु योन्यां प्रमुच्यते ॥ 117.23 ॥  
यो मे वाऽभ्यञ्जनं दत्त्वा विशिष्टेनैव कर्मणा ।  
यावन्ति बिन्दवः केचित् स्नेहं घृततिलानि वा ।  
तावद् वर्षसहस्त्राणि मम लोके प्रतिष्ठति ॥ 117.24 ॥  
अथ चोद्वर्तनं भद्रे प्रवक्ष्यामि प्रियं मम ।  
येन तुष्यन्ति वश्या मे विशुद्धिर्मम जायते ॥ 117.25 ॥  
भोगिं वा यदि वा रोध्रं यदि पिप्पलिको मधु ।  
मधूकमश्वपर्णं वा रोहिणं चैव कर्कटम् ।  
एतेषां प्राप्य लभते शास्त्रज्ञः कर्मकारकः ॥ 117.26 ॥  
करेण यस्य चूर्णेन पिष्टचूर्णेन वा पुनः ।  
एतेनोद्वर्तनं कुर्यान् मम गात्रसुखावहम् ।  
यदिच्छेत् परमां सिद्धिं मम कर्मानुसारिणः ॥ 117.27 ॥  
एवमुद्वर्तनं कृत्वा सर्वकर्माणि कारयेत् ।  
पश्चाद् देयं च स्नानं च यच्च मे मनसि प्रियम् ॥ 117.28 ॥  
तत आमलकं चैव वसुगन्धार्णवमुत्तमम् ।  
तैर्हि मे सर्वगात्राणि मर्दयित्वा दृढव्रतः ।  
जलकुम्भं ततो गृह्य इमं मन्त्रमुदाहरेत् ॥ 117.29 ॥  
मन्त्रा ऊचुः ।  
देवानां देवदेवोऽसि देव अनादि अनन्त व्यक्तरूप स्नानं गृह्य माम् ॥  
एवं तु स्नापनं कुर्यान्मम मार्गानुसारिणः ।  
अथ सौवर्णकुम्भेन रजतस्य घटेन वा ॥ 117.30 ॥  
एतेषामप्यलाभेन कर्मज्ञः कर्म कारयेत् ।  
ताम्रकुम्भमयं चैव कुर्यात् स्नापनमुत्तमम् ॥ 117.31 ॥  
एवं तु स्नापनं कृत्वा विधिदृष्टेन कर्मणा ।  
पश्चाद् गन्धं च दातव्यं प्रकृष्टं मन्त्रसंयुतम् ॥ 117.32 ॥  
ॐ मन्त्रा ऊचुः ।  
सर्वगन्धाः सर्वसौगन्धिभिश्च सर्वे वर्णा ये केचिद् विधिवर्ण त्वया दत्तं सप्तलोकेषु देव तव देहे नमति सुगन्धं मदाज्ञाश्च समावह मयं शुचि ।  
मम भक्त्याऽप्यनष्ठाय प्रतिगृह्याशु माधव ।  
एवं गन्धांस्ततो दत्त्वा उत्कृष्टं कर्म कारयेत् ॥ 117.33 ॥  
कर्मण्येष्वपि मालेषु शीघ्रमेव प्रदापयेत् ।  
तमेव चार्चनं कृत्वा कर्मज्ञः कर्मसंमितः ।  
ततः पुष्पाञ्जलिं दत्त्वा इमं मन्त्रमुदाहरेत् ॥ 117.34 ॥  
ॐ मन्त्रा ऊचुः ।  
जलजं स्थलजं चैव पुष्पं कालोद्भवं शुचिः ।  
मम संसारमोक्षाय गृह्य गृह्य ममाच्युत ॥ 117.35 ॥  
विश्वयोनोपचारेण अर्चयित्वा मम प्रियम् ।  
पश्चाद् धूपानि मे दद्यात् सुगन्धद्रव्यसंमितान् ॥ 117.36 ॥  
धूपं गृह्य विधानेन मया प्रोक्तं महत्तरम् ।  
उभयेषु कुलात्मेषु धूपमन्त्रमुदाहरेत् ॥ 117.37 ॥  
वनस्पतिरसं दिव्यं बहुद्रव्यसमन्वितम् ।  
मम संसारमोक्षाय धूपं मे संप्रगृह्यताम् ॥ 117.38 ॥  
मन्त्रा ऊचुः ।  
शान्ति देवता मे कोष्ठे वसन्ति शान्ति मे सांख्यानां शान्तियोगिनां गृह्यं धूपं मम संसारमोक्षणं त्रातारं नास्ति मे कश्चित् त्वां विहाय जगद्गुरो ॥ 117.39 ॥  
एवमभ्यर्चनं कृत्वा माल्यगन्धानुलेपनैः ।  
पश्चाद् वस्त्रं ततो दद्यात् क्षौमं शुक्लं सपीतकम् ॥ 117.40 ॥  
एवं वस्त्रं समादाय कृत्वा शिरसि चाञ्जलिम् ।  
दिव्यं योगं समादाय इमं मन्त्रमुदाहृतम् ॥ 117.41 ॥  
ॐ मन्त्रा ऊचुः ।  
प्रीयतां भगवान् पुरुषोत्तमः श्रीनिवासः श्रीमानान्दरूपः गोप्ता कर्ता आदिकालात्मक भूतनाथ आदिरव्यक्तरूपः । क्षौमं वस्त्रं वासिताश्च मनोज्ञ देव गृह्ण त्वं गात्रप्रच्छादनाय च वस्त्रैर्विभूषणं कृत्वा मम मार्गानुसारिणः ।  
पश्चात् पुष्पं ततो गृह्य आसनं चोपकल्पयेत् ॥  
गृहीत्वा प्रणवाद्येन धर्मपुण्येन संयुतः ॥ 117.42 ॥  
मन्त्रा ऊचुः ।  
इदं परापरनाथ परस्पर शास्त्र परप्रमाण प्रमाणिनां चैव तिष्ठन् तदनुकल्पयोपयुक्तमात्मानं सत्यं सदेव गृह्ण ।.  
एवं तु प्रापणं कृत्वा मम मार्गानुसारिणः ।  
मुखप्रक्षालनं कृत्वा शीघ्रं मन्त्रप्रकल्पितम् ॥ 117.43 ॥  
शुचिस्तवेति देवानामेवं चैव परायणम् ।  
शौचार्थं तु जलं गृह्ण कृत्वा प्रापणमुत्तमम् ॥ 117.44 ॥  
एवं तु भोजनं दत्त्वा व्यपनीय तु प्रापणम् ।  
ताम्बूलं तु ततो गृह्य इमं मन्त्रमुदाहरेत् ॥ 117.45 ॥  
मन्त्रा ऊचुः ।  
अलंकारं सर्वतो देवानां द्रव्योपयुक्तः सर्वसौगन्धिकादिभिर्गृह्य ताम्बूलं लोकनाथ विशिष्टमस्माकं च भवनं तव प्रीतिर्मे भवम् ।  
अलंकारं मुखे श्रेष्ठं तव प्रीत्या मया कृतम् ।  
मुखप्रसादनं श्रेष्ठं देव गृह्ण मनोहरम् ॥ 117.46 ॥  
य एतेनोपचारेण मद्भक्तः कर्म कारयेत् ।  
अनुमुक्तं महालोकान् पश्यते मम नित्यशः ॥ 117.47 ॥  
॥ इति श्रीवराहपुराणे भगवच्छास्त्रे सप्तदशाधिकशततमोऽध्यायः ॥ 117 ॥


धरण्युवाच ।  
एवं कर्मविधिं श्रुत्वा सर्वसंसारमोक्षणम् ।  
प्रसन्नवदनं देवं पुनर्वाक्यमुवाच ह ॥ 118.1 ॥  
एवं महौजसं कर्म तव मार्गानुसारिणः ।  
त्वत्तस्तु प्रापणविधिस्तव प्रीत्या मया श्रुतः ।  
केन द्रव्येण संयुक्तं तन्ममाचक्ष्व माधव ॥ 118.2 ॥  
वसुधाया वचः श्रुत्वा वराहः परमात्मवान् ।  
उवाच धर्मसंयुक्तं धर्मज्ञो वाक्यकोविदः ॥ 118.3 ॥  
श्रीवराह उवाच ।  
येन मन्त्रेण संयुक्तो मम प्रापणकं नयेत् ।  
सप्तव्रीहि ततो गृह्य पयसा सह संयुतम् ।  
परमं तस्य शाकानि मधुकोदुम्बरं तथा ॥ 118.4 ॥  
एते चान्ये च बहवः शतशोऽथ सहस्त्रशः ।  
कर्मण्याश्च य एते ये मया परिकीर्तिताः ॥ 118.5 ॥  
व्रीहीणां च प्रवक्ष्यामि उपयोग्यानि माधवि ।  
एकचित्तं समादाय प्रापणं श्रृणु सुन्दरि ॥ 118.6 ॥  
धर्मचिल्लिकशाकं च सुगन्धं रक्तशालिकौ ।  
दीर्घशालि महाशालि वरकुङ्कुममक्षिकौ ॥ 118.7 ॥  
आमोदा सिवसुन्दर्यौ शिरीका कुलकालिकौ ।  
विविधा यावकान्नानि ज्ञेया कर्मज्ञ एव तत् ॥ 118.8 ॥  
कर्मण्या मुद्गमाषा वै तिलकङ्गुकुलत्थकाः ।  
गवेधुकं महामोहं मकुष्ठमथ वाहिजम् ॥ 118.9 ॥  
श्यामाकमिति चोक्तानि कर्मण्यानि वसुंधरे ।  
कर्मण्येतानि प्रोक्तानि व्यञ्जनानि क्रियान्विता ।  
प्रतिगृह्णाम्यहं ह्येतान् यच्च भागवतां प्रियम् ॥ 118.10 ॥  
पशूनां च प्रवक्ष्यामि धान्यानां गोरसानि च ।  
ये ममैवोपयोग्यानि गव्यं दधिपयोघृतम् ।  
माहिषमाविकं छागमयाज्ञिकमुदाहृतम् ॥ 118.11 ॥  
मार्गं मांसं वरच्छागं शाशं समनुयुज्यते ।  
एते हि प्रापणे दद्यान् मम चैव प्रियावहम् ।  
युञ्जानो वितते यज्ञे ब्राह्मणे वेदपारगे ॥ 118.12 ॥  
भागं ममास्ति तत्रापि पशूनां छागलस्य च ।  
माहिषं वर्जयेन् मह्यं क्षीरं दधिघृतं ततः ॥ 118.13 ॥  
वर्जयेत् तत्र मांसानि यजुषा वैष्णवे सुते ।  
परपायसवर्ज्यानि तन्मांसं चैकतः खुरम् ॥ 118.14 ॥  
पक्षिणां च प्रवक्ष्यामि ये प्रयोज्या वसुंधरे ।  
ये चैव मम यज्ञेषु उपसृज्यन्ति नित्यशः ॥ 118.15 ॥  
कर्मण्यं कौकुरं मांसं मायूरं कुक्कुटं तथा ।  
लावकं वार्त्तिकं चैव प्रशस्तं च कपिञ्जलम् ॥ 118.16 ॥  
वेणुकः कश्चिकश्चैव समातश्चैव वीर्यवान् ।  
तत्तस्य कुकुरं चैव वरिक्षाणां वरप्रियः ।  
पञ्चकोटकमित्येव खारिका चैव पक्षिणाम् ॥ 118.17 ॥  
न ते दद्यात् तु पक्षीणां नीलपत्रं तथैव च ।  
गिरिवर्तिकमप्येव मेध्यं पदविलासकम् ।  
चित्रमङ्गकपोतं च चतुरः पक्षिणः स्थिताः ॥ 118.18 ॥  
एते चान्ये च बहवः शतशोऽथ सहस्त्रशः ।  
मम ये कर्मयोग्यानि ये मया परिकीर्तिताः ॥ 118.19 ॥  
यस्त्वेतानि विजानीयात् कर्मकर्त्ता कदाचन ।  
ततश्च नापराधोक्तं ममैवोक्तं वचः प्रिये ॥ 118.20 ॥  
ते च भोज्याश्च मङ्गल्या मम भक्तसुखावहाः ।  
ततो यष्टव्यमेवं हि यदिच्छेत् सिद्धिमुत्तमाम् ॥ 118.21 ॥  
य एतेन विधानेन यजिष्यन्ति वसुंधरे ।  
प्राप्नोति परमां सिद्धिं ममैवं कृतकर्म्मणः ॥ 118.22 ॥  
॥ इति श्रीवराहपुराणे भगवच्छास्त्रे अष्टादशाधिकततमोऽध्यायः ॥ 118 ॥


श्रीवराह उवाच ।  
श्रृणुष्व परमं गुह्यं यत् त्वया पूर्वपृच्छितम् ।  
देवि सर्वं प्रवक्ष्यामि संसारतरणं महत् ॥ 119.1 ॥  
स्नानं कृत्वा यथान्यायं मम कर्मपरायणाः ।  
उपसर्पन्ति मे भक्त्या कदन्नाशा जितेन्द्रियाः ॥ 119.2 ॥  
यच्चैवमुच्यते भद्रे मम रूपं सनातनम् ।  
अहमेव वरारोहे सर्वभूतं सनातनम् ॥ 119.3 ॥  
अधश्चोर्ध्वं च यश्चैव अहमेव व्यवस्थितः ।  
दिशां च विदिशां चैव अधश्चोर्ध्वं च भाविनि ॥ 119.4 ॥  
सर्वथा वन्दनीयास्ते मम भक्तेन नित्यशः ।  
क्रियायुक्तसमूहेन यदीच्छेत् परमां गतिम् ॥ 119.5 ॥  
अन्यच्च ते प्रवक्ष्यामि गुह्यं लोके महद्यशः ।  
यथा वै वन्दनीयास्ते मम मार्गानुसारिणः ॥ 119.6 ॥  
कृत्वाऽपि परमं कर्म बुद्धिमादाय तद्विधाम् ।  
ततः पूर्वमुखो भूत्वा शुचिर्गृह्य जलाञ्जलिम् ।  
मूलयोगं समादाय इमं मन्त्रमुदीरयेत् ॥ 119.7 ॥  
यजामहे धर्मपरायणोद्भवं नारायणं प्रसीदेशान ।  
सर्वलोकप्रधानं पुराणं कृपासंसारमोक्षणम् ॥ 119.8 ॥  
ततः पश्चान्मुखो भूत्वा पुनर्गृह्य जलाञ्जलिम् ।  
ॐ नमो नारायणेत्युक्त्वा इमं मन्त्रमुदाहरेत् ॥ 119.9 ॥  
ॐ मन्त्रा ऊचुः ।  
यथा नु देवः प्रथमादिकर्ता  
पुराणकल्पं च यथा विभूतिः ।  
दिवि स्थिता चादिमनन्तरूप -  
ममोघमोघं संसारमोक्षणम् ॥ 119.10 ॥  
अथ तस्मिंस्तु कालेऽस्मिन् पुनर्गृह्य जलाञ्जलिम् ।  
तेन चैवास्य योगेन भूत्वा चैवोत्तरामुखः ।  
नमो नारायणेत्युक्त्वा इमं मन्त्रमुदाहरेत् ॥ 119.11 ॥  
मन्त्रोच्यते ।  
यजामहे दिव्यपरं पुराणमनादिमध्यान्तमनन्तरूपम् भवोद्भवं संसारमोक्षणम् ॥ 119.12 ॥  
ततस्तेनैव कालेन भूत्वा वै दक्षिणामुखः ।  
नमः पुरुषोत्तमायेत्युक्त्वा इमं मन्त्रमुदाहरेत् ॥ 119.13 ॥  
मन्त्रा ऊचुः ।  
यजामहे यज्ञमहो रूपज्ञं कालं च कालादिकमप्रमेयम् ।  
अनन्यरूपं संसारमोक्षणम् ॥ 119.14 ॥  
काष्ठकृत्यस्ततो भूत्वा कृत्वा चेन्द्रियनिग्रहम् ।  
अच्युते तु मनः कृत्वा इमं मन्त्रमुदाहरेत् ॥ 119.15 ॥  
मन्त्रा ऊचुः ।  
यजामहे सोमपथेन भावे त्रिसप्तलोकनाथम् ।  
जगत्प्रधानं मृत्युरूपं संसारमोक्षणम् ॥ 119.16 ॥  
एतेषां त्रिषु संध्यासु कर्म चैवं समाचरेत् ।  
बुद्धिमान् मतिमान् भूत्वा यदोच्छेत् परमां गतिम् ॥ 119.17 ॥  
योगानां परमो योगो गुह्यानां गुह्यमुत्तमम् ।  
सांख्यानां परमं सांख्यं कर्मणां कर्म चोत्तमम् ॥ 119.18 ॥  
एतन्न दद्यान्मूर्खाय पिशुनाय शठाय च ।  
दीक्षितायैव दातव्यं सुशिष्याय दृढाय च ॥ 119.19 ॥  
एतन्मरणकालेऽपि गुह्यं विष्णुप्रभाषितम् ।  
बुद्धिमान् मतिमान् भूत्वा विस्मरेन्न कदाचन ॥ 119.20 ॥  
य एतत् पठते नित्यं कल्योत्थाय दृढव्रतः ।  
ममापि हृदये नित्यं स्थितः सत्त्वगुणान्वितः ॥ 119.21 ॥  
य एतेन विधानेन त्रिसंध्यं कर्म कारयेत् ।  
तिर्यग्योन्यापि संप्राप्य मम लोकाय गच्छति ॥ 119.22 ॥  
॥ इति श्रीवराहपुराणे भगवच्छास्त्रे एकोनविंशत्यधिकशततमोऽध्यायः ॥ 119 ॥


श्रीवराह उवाच ।  
येन गर्भं न गच्छेत तन्मे श्रृणु हि माधवि ।  
कथयिष्यामि ते ह्येवं सर्वधर्मविनिश्चयम् ॥ 120.1 ॥  
कृत्वाऽपि विपुलं कर्म आत्मानं न प्रशंसति ।  
कुर्वते च बहु कर्म शुद्धेनैवान्तरात्मना ॥ 120.2 ॥  
कृत्वापि मम कार्याणि मत्प्रियाणि वसुंधरे ।  
नैव कुर्वत्यहंकारं क्रोधं चैव न गृह्णति ॥ 120.3 ॥  
समं पश्यति चित्तेन लाभालाभविवर्जितः ।  
पञ्चानामिन्द्रियाणां च समर्थो निग्रहे रतः ॥ 120.4 ॥  
कार्याकार्ये विजानाति सर्वधर्मेषु निष्ठितः ।  
शीतोष्णवातवर्षाश्च क्षुत्पिपासासहाश्च ये ॥ 120.5 ॥  
यो दरिद्रो निरालस्यः सत्यवागनसूयकः ।  
स्वदारनिरतो नित्यं परदारविवर्जकः ॥ 120.6 ॥  
सत्यवादी विशुद्धात्मा नित्यं भागवतप्रियः ।  
संविभागी विशेषज्ञो नित्यं ब्राह्मणवत्सलः ॥ 120.7 ॥  
प्रियवादी द्विजानां च मम कर्मपरायणः ।  
कुयोनिं तु न गच्छेत मम लोकाय गच्छति ॥ 120.8 ॥  
अन्यच्च ते प्रवक्ष्यामि तच्छृणुष्व वसुंधरे ।  
यो वियोनिं न गच्छेत मम कर्मपरायणः ॥ 120.9 ॥  
जीवानि ये न हिंसन्ति सर्वभूतहितः शुचिः ।  
सर्वे समानि पश्यन्ति काञ्चनं लोष्ठवद्यथा ॥ 120.10 ॥  
बाले वयसि वर्तन्तः क्षान्ता दान्ताः शुभे रताः ।  
कृत्यान्येव विजानन्ति परेणापि कृतं क्वचित् ॥ 120.11 ॥  
कृत्यं न विस्मरेद् येन असत्यं च न जल्पति ।  
व्यलीकेषु निवर्तन्ते पर्येति कृतनिश्चयः ॥ 120.12 ॥  
नित्यं च धृतिमान् यश्च परोक्षे न च निक्षिपेत् ।  
ऋतुकालेऽभिगच्छेत अपत्यार्थं स्वकां स्त्रियम् ॥ 120.13 ॥  
ईदृशास्तु नरा भद्रे मम कर्मपरायणाः ।  
वियोनिं न ते गच्छन्ति मम गच्छन्ति सुन्दरि ॥ 120.14 ॥  
पुनरन्यत् प्रवक्ष्यामि तच्छृणोहि वसुंधरे ।  
पुरुषाणां प्रपन्नानां यश्च धर्मः सनातनः ॥ 120.15 ॥  
मनुनाऽप्यन्यथा दृष्टो ह्यन्यथाङ्गिरसेन च ।  
शुक्रेण चान्यथा दृष्टो गौतमेनापि चान्यथा ॥ 120.16 ॥  
सोमेन चान्यथा दृष्टो रुद्रेणैवान्यथा पुनः ।  
शङ्खेन चान्यथा दृष्टो लिखितेनैव चान्यथा ॥ 120.17 ॥  
कश्यपेनान्यथा दृष्टो धर्मेणैवान्यथा धरे ।  
अग्निना वायुना चैव दृष्टो धर्मोऽन्यथा धरे ॥ 120.18 ॥  
यमेन चान्यथा दृष्ट इन्द्रेण वरुणेन च ।  
कुबेरेणान्यथा दृष्टः शाण्डिल्येनापि चान्यथा ॥ 120.19 ॥  
पुलस्त्येनान्यथा दृष्ट आदित्येनैव चान्यथा ।  
पितृभिश्चान्यथा दृष्टमन्यथा च स्वयंभुवा ॥ 120.20 ॥  
आत्मन्यात्मनि धर्मेण ये नरा निश्चितव्रताः ।  
स्वकं पालयते धर्मं स्वमतेनैव भाषितम् ॥ 120.21 ॥  
परवादं न कुर्वीत सर्वधर्मेषु निश्चितः ।  
न निन्देद् धर्मकर्याणि आत्मधर्मपथे स्थितः ॥ 120.22 ॥  
एभिर्गुणैः समायुक्तो मम कर्माणि कुर्वति ।  
वियोनिं ते न गच्छन्ति मम लोकाय गच्छति ॥ 120.23 ॥  
पुनरन्यत् प्रवक्ष्यामि तच्छृणुष्वेह माधवि ।  
तरन्ति पुरुषा येन गर्भसंसारसागरम् ॥ 120.24 ॥  
जितेन्द्रिया जितक्रोधा लोभमोहविवर्जिताः ।  
आत्मपाकरता नित्यं देवातिथिपितृप्रियाः ॥ 120.25 ॥  
हिंसादीनि न कुर्वन्ति मधुमांसविवर्जिताः ।  
गावश्च नित्यं वन्दन्ति सुरापानविवर्जिताः ॥ 120.26 ॥  
मनसा ब्राह्मणीं चैव यो न गच्छेत् कदाचन ।  
कपिलां ददते विप्रे वृद्धं सान्त्वेन पालयेत् ॥ 120.27 ॥  
सर्वेषां चैव पुत्राणां विशेषं यो न कुर्वति ।  
संक्रुद्धं ब्राह्मणं दृष्ट्वा यस्तु तत्र प्रसादयेत् ॥ 120.28 ॥  
यः स्पृशेत् कपिलां भक्त्या कुमारीं च न दूषयेत् ।  
अग्निं न चाक्रमेत् पद्भ्यां न च पुत्रेण भाषयेत् ।  
जले न मेहनं चैव गुरुवाक्यं न जल्पकः ॥ 120.29 ॥  
एवं धर्मेण संयुक्तो यो नु मां प्रतिपद्यते ।  
स च गर्भं न गच्छेत मम लोकाय गच्छति ॥ 120.30 ॥  
॥ इति श्रीवराहपुराणे भगवच्छास्त्रे विंशत्यधिकशततमोऽध्यायः ॥ 120 ॥


श्रीवराह उवाच ।  
गुह्यानां परमं गुह्यं तच्छृणुष्व वसुंधरे ।  
तिर्यग्योनिगताश्चापि येन मुच्यन्ति किल्बिल्षात् ॥ 121.1 ॥  
अष्टम्यां च चतुर्द्दश्यां द्वादश्यां च विधुक्षये ।  
संक्रान्तौ ग्रहकाले च मैथुनं यो न गच्छति ॥ 121.2 ॥  
भुक्त्वा परस्य चान्नानि यश्चैव न विकुत्सति ।  
बाले वयसि वर्तेत मम नित्यमनुव्रतः ॥ 121.3 ॥  
येन केनापि संतुष्टः पिता माता च पूजयेत् ।  
प्राप्तं भुञ्जीत नित्यं च स्वयं न परिवेषकः ॥ 121.4 ॥  
अलुब्धः सर्वकार्येषु स्वतन्त्रो नित्यसंयतः ।  
विकर्म नाभिकुर्वीत कौमारव्रतसंस्थितः ॥ 121.5 ॥  
सर्वभूतदयानित्यं संविभागी गुणान्वितः ।  
दाता भोक्ता च स च वै सत्त्वेन च समन्वितः ।  
मतिमान् नैव तप्येत परार्थेषु कदाचन ॥ 121.6 ॥  
ईदृशीं बुद्धिमादाय मम कर्माणि कुर्वति ।  
तिर्यग्योनिं न गच्छेत मम लोकाय गच्छति ॥ 121.7 ॥  
इमं गुह्यं वरारोहे देवैरपि दुरासदम् ।  
तच्छृणोह्यनवद्याङ्गि कथ्यमानं मयाऽनघे ॥ 121.8 ॥  
ये न हिंसन्ति भूतानि स्वेदजोद्भिज्जमण्डजान् ।  
जरायुजानां शुद्धात्मा सर्वभूतदयापरः ।  
यस्तु कोकामुखे देवि ध्रुवं प्राणान् परित्यजेत् ॥ 121.9 ॥  
मनसापि न शक्नोति मम सल्लयतां व्रजेत् ।  
ततो विष्णुवचः श्रुत्वा सा मही संशितव्रता ।  
वराहरूपिणं देवं प्रत्युवाच वसुंधरा ॥ 121.10 ॥  
धरण्युवाच ।  
अहं शिष्या च दासी च भक्ता च त्वयि माधव ।  
एवं मे परमं गुह्यं मद्भक्त्या वक्तुमर्हसि ॥ 121.11 ॥  
चक्रं वाराणसी चैव अट्टहासं च नैमिषम् ।  
भद्रकर्णह्रदं चैव कोकां वै किं प्रशंससि ॥ 121.12 ॥  
सुगन्धं च द्विरण्डं वै मुकुटं मण्डलेश्वरम् ।  
केदारं च ततो मुक्त्वा कौकां वै किं प्रशंससि ॥ 121.13 ॥  
देवदारुवनं मुक्त्वा तथा जागेश्वरं विभुम् ।  
दुर्गं महालयं मुक्त्वा कोकां वै किं प्रशंससि ॥ 121.14 ॥  
गोकर्णं च ततो गुह्यं शुद्धं जालेश्वरं तथा ।  
एकलिङ्गं ततो मुक्त्वा कोकां वै किं प्रशंससि ॥ 121.15 ॥  
एवं पृष्टस्तया भक्त्या माधवश्चाथ माधवीम् ।  
वराहरूपी भगवान् प्रत्युवाच वसुंधराम् ॥ 121.16 ॥  
श्रीवराह उवाच ।  
एवमेतन् महाभागे यन्मां त्वं चारु भाषसे ।  
कथयिष्यामि ते गुह्यं कोका येन विशिष्यते ॥ 121.17 ॥  
एते रुद्राश्रिताः क्षेत्रा ये त्वया परिकीर्तिताः ।  
एते पाशुपताः श्रेष्ठा कोका भागवतस्य च ॥ 121.18 ॥  
अन्यच्च ते प्रवक्ष्यामि महाख्यानं वरानने ।  
वृत्तं कोकामुखे चैव मम क्षेत्रेषु सुन्दरि ॥ 121.19 ॥  
लुब्धो ह्यामिषमाहारं चरन्तं कोकमण्डले ।  
अल्पोदकेषु तिष्ठन्तं ततो मध्येन मत्स्यकम् ।  
स तेनापि प्रबुद्धेन विद्धो मत्स्यो कदाचन ॥ 121.20 ॥  
मत्स्योऽथ बलवांस्तत्र लुब्धकस्य तु पाणितः ।  
दूरे चैवोद्धृतस्तेन स तु मत्स्यो दिगम्बरे ॥ 121.21 ॥  
श्येनो मन्त्रयते हन्तुं निःश्वसन् खचरंस्तथा ।  
सोऽपतत् मम क्षेत्रेषु कोकायां तु वसुंधरे ।  
शकस्य पुत्रो जायेत रूपवान् बलवान् शुचिः ॥ 121.22 ॥  
अथ तस्य तु कालेन कोके कश्चित् प्रवर्तते ।  
गृह्य तन्मांसभागानि मृगव्याधः समागतः ॥ 121.23 ॥  
अथ चामिषलुब्धा वै चिह्ली व्यचरदम्बरे ।  
तस्मिन् देशे समागम्य मांसं हरितुमिच्छति ॥ 121.24 ॥  
मृगव्याधेन सा चिह्ली मांसगृद्धाऽति लालसा ।  
एकेनैव तु बाणेन सा वै निपतिता सह ॥ 121.25 ॥  
आकाशात् पतिता भद्रे कोकायां मम मण्डले ।  
जाता चन्द्रपुरे श्रेष्ठे राजपुत्री यशस्विनी ॥ 121.26 ॥  
सा तु विवर्द्धते कन्या चतुःषष्टिकलान्विता ।  
रूपयौवनसंपन्ना पुरुषं सा जुगुप्सति ॥ 121.27 ॥  
रूपवान् गुणवान् शूरो युद्धकार्यार्थनिष्ठितः ।  
सौम्यश्च पुरुषश्चैव स च नेति जुगुप्सति ॥ 121.28 ॥  
अथ केनचित् कालेन शकयानन्दपूरके ।  
संबन्धं जायते तेषां ममेच्छायै वरानने ॥ 121.29 ॥  
प्राप्ते तु ताविहान्योन्यमुभयोश्चैव सुन्दरि ।  
यथान्यायं स विप्रोक्तं विधिदृष्टेन कर्मणा ॥ 121.30 ॥  
स च तया समं नित्यं सा च तेन समं शुभम् ।  
अन्योन्याभिरमंश्चैव मुहूर्त्तेऽपि न मुच्यते ॥ 121.31 ॥  
एवं सुबहुधा काले गच्छते च अनिन्दिते ।  
सा सत्प्रेम्णा च संयुक्ता सौहृदेन च नायिका ॥ 121.32 ॥  
एवं चैव सतौ तौ तु विशेषेण सुसौहृदम् ।  
बहु चैव गतः कालः समभोगेषु सक्तवान् ॥ 121.33 ॥  
राजपुत्रस्ततोऽप्यत्र शकानां नन्दिवर्द्धनः ।  
तस्य जायेत मध्याह्ने शिरोरुगतिभीषणा ॥ 121.34 ॥  
ये केचिद् भिषजस्तत्र गदेषु कुशलाः शुभे ।  
ते तस्य सर्वमाचष्टे न च तिष्ठति वेदना ॥ 121.35 ॥  
एवं वै बहवः कालाः संजातस्य तु गच्छति ।  
न संबुध्यति चात्मानं विष्णुमायाप्रमोहितः ॥ 121.36 ॥  
पूर्णे हि समये तत्तु उभयोश्च तदन्तरम् ।  
तस्य कालः संवृतस्य योऽसौ पूर्वप्रतिस्तवः ॥ 121.37 ॥  
अथ कालान्तरे तेषां वृत्तं कौतूहलं विभो ।  
अन्योन्यप्रीतियुक्तौ तु न विमुच्येत वै तथा ॥ 121.38 ॥  
तं सर्वमनवद्याङ्गी भर्त्तुरेव प्रभाषति ।  
किमिदं तव भद्रं ते वेदना जायते शिरे ।  
एतदाचक्ष्व तत्त्वेन यद्यहं च तव प्रिया ॥ 121.39 ॥  
बहवो भिषजश्चैव नानाशास्त्रविशारदाः ।  
कुर्वन्ति तव कर्माणि शिरे तिष्ठति वेदना ॥ 121.40 ॥  
एवं स प्रियया प्रोक्तस्तां प्रियां पुनरब्रवीत् ।  
इतः किं विस्मृतं भद्रे सर्वव्याधिसमन्वितम् ।  
लभते जातमात्रेण दुःखेन च सुखेन च ॥ 121.41 ॥  
एवं जातं वरारोहे मानुषत्वं च संहृतम् ।  
संसारसागरारूढं नातिपृच्छितुमर्हसि ॥ 121.42 ॥  
एवं सा तेन प्रोक्ता तु श्रोतुकामा वरानना ।  
पक्षमासगते काले ह्येतौ तौ शयने गतौ ॥ 121.43 ॥  
जातकौतूहला क्षेत्रे पुनरेवान्वपृच्छत ।  
कथयस्व तमेवार्थं यन्मया पूर्वपृच्छितम् ।  
न हि त्वं भाषसे मां च प्रियं जनमृताकुलम् ॥ 121.44 ॥  
गोप्यं वा किञ्चिदस्तीह किं गोपयसि मे पुरः ।  
अवश्यं चैव वक्तव्यं यद्यहं तव वल्लभा ॥ 121.45 ॥  
इति निर्बन्धतः पृष्टः स शकाधिपतिर्नृपः ।  
तां प्रियां प्रणयात् प्राह बहुमानपुरःसरम् ।  
मुच्यतां मानुषो भावस्तां जातिं स्मर जन्मनि ॥ 121.46 ॥  
अथ कौतूहलं भद्रे मातरं पितरं मम ।  
मम माता वरारोहे येनाहं धारिता वयम् ॥ 121.47 ॥  
गत्वा कोकामुखं ह्येवं देवानामपि दुर्लभम् ।  
तं तु ते कथयिष्यामि सर्ववृत्तमनिन्दिते ।  
ततश्च मेऽनवद्याङ्गि भर्त्तारमभिभाषत ॥ 121.48 ॥  
उभौ तौ चरणौ गृह्य श्वश्रूं श्वशुरमब्रवीत् ।  
गन्तुमिच्छामहे तत्र पुण्यं कोकामुखं महत् ॥ 121.49 ॥  
कार्यगौरवभावेन न निषेध्यौ कथञ्चन ।  
अद्य यावत् किमपि वां याचितं न मया क्वचित् ॥ 121.50 ॥  
पुरस्ताद् युवयोस्तन्मे याचितं दातुमर्हतः ।  
शिरोवेदनया युक्तः सदा तव सुतो ह्ययम् ॥ 121.51 ॥  
मध्याह्ने मृतकल्पो वै जायते ह्यचिकित्सकम् ।  
सुखानि सर्वविषयान् विसृज्य परिपीडितः ॥ 121.52 ॥  
कोकामुखं विना कष्टं न निवृत्तं भविष्यति ।  
कदाचिन्नोक्तपूर्वं ते रहस्यं परमं शुभम् ॥ 121.53 ॥  
त्वरितं गन्तुमिच्छामि विष्णोस्तु परमं पदम् ।  
दम्पती त्विह गच्छामि स्थानं परममुत्तमम् ॥ 121.54 ॥  
ततो वधूवचः श्रुत्वा शकादिपृथिवीपतिः ।  
करेण स्वयमादाय वधूं पुत्रमुवाच ह ॥ 121.55 ॥  
किमिदं चिन्तितं वत्स कोकामुख्याश्रमं प्रति ।  
हस्त्यश्वरथयानानि स्त्रियश्चाप्सरसोपमाः ॥ 121.56 ॥  
सर्वमेतत् तु सप्ताङ्गं कोशकोष्ठादिसंयुतम् ।  
सरत्ननिचयं राज्यं सर्वं त्वयि निवर्त्तितम् ॥ 121.57 ॥  
मित्रा वरासनं चैव गृह्ण पुत्र ममोत्तरम् ।  
त्वयि प्रतिष्ठिताः प्राणाः सन्तानं च तदुत्तमम् ॥ 121.58 ॥  
ततः पितुर्वचः श्रुत्वा पुत्रो राज्ञो यशस्विनि ।  
पितरं चरणौ गृह्य प्रत्युवाच पुनस्ततः ॥ 121.59 ॥  
अलं राज्येन कोशेन वाहनेन बलेन च ।  
गन्तुमिच्छामि तत्राहं शीघ्रं कोकामुखं महत् ॥ 121.60 ॥  
शिरोवेदनया युक्तो यदि जीवाम्यहं पितः ।  
तदा राज्यं बलं कोशो ममैवैतन्न संशयः ।  
तत्रैव गमनान्मह्यं वेदनानाशमेष्यति ॥ 121.61 ॥  
तथा वै धार्यमाणोऽसौ तिष्ठते सर्वकर्मवित् ।  
पित्रा ततोऽनुज्ञातो वै गच्छ पुत्र नमोऽस्तु ते ॥ 121.62 ॥  
वणिजः पौरवाश्चैव वैश्याश्चैव वराङ्गनाः ।  
अगमद् राजपुत्रं यः कोकामुखपथं स्थितः ॥ 121.63 ॥  
अथ दीर्घेण कालेन प्राप्ता कोकामुखान्तिकम् ।  
यत्त्वया पृच्छितं पूर्वं रहस्यं कथयेन्मम ॥ 121.64 ॥  
एवमेव प्रियाप्रोक्तो राजपुत्रो यशस्विनि ।  
प्रहस्य प्रियामालिङ्ग्य प्रत्युवाच प्रियां तथा ॥ 121.65 ॥  
सुखं स्वप वरारोहे इहैकां रजनीं प्रिये ।  
कालं ते कथयिष्यामि यच्च स्यात् ते मनीषितम् ॥ 121.66 ॥  
ततः प्रभाते शर्वर्यां स्नातौ क्षौमविभूषितौ ।  
प्रणम्य शिरसा विष्णुं हस्ते गृह्य ततः प्रियाम् ॥ 121.67 ॥  
ततः पूर्वोत्तरे पार्श्वे नित्यं या हृदि तिष्ठति ।  
पश्चात् पूर्वेण पार्श्वेण भूमिं तत्र निखानयेत् ॥ 121.68 ॥  
अस्थीनि तत्र दृश्यन्ते अवशेषानि ये क्वचित् ।  
एतानि मम चास्थीनि पूर्वकानि वरानने ॥ 121.69 ॥  
अहं मत्स्यो हि कोके तु विचरामि जलेषु वै ।  
व्याधेन निगृहीतोऽस्मि बडिशेन जलेचरः ।  
तद्धस्तान्निर्गतस्तत्र बलेन पतितो भुवि ॥ 121.70 ॥  
श्येनेनामिषलुब्धेन नखैर्विद्धोऽस्मि सुन्दरि ।  
स निरस्थितमं कर्त्तुं श्येनेनामिषलोलुपि ।  
आकाशात् पतितोस्माहमिदं वा पश्य सुन्दरि ॥ 121.71 ॥  
तेन तस्य प्रहारेण जाता शिरसि वेदना ।  
अहमेव विजानामि न कश्चान्यो विजानति ॥ 121.72 ॥  
एतत् ते कथितं भद्रे यत्त्वया पूर्वपृच्छितम् ।  
गच्छ सुन्दरि भद्रं ते यत्र ते वर्त्तते मनः ॥ 121.73 ॥  
ततस्तस्यानवद्याङ्गी रक्तपद्मशुभानना ।  
करुणं स्वरमादाय भर्त्तारं पुनरब्रवीत् ॥ 121.74 ॥  
इत्यर्थं च मया भद्र परं गुह्यं महोत्तमम् ।  
न त्वया कथितं हीदं कर्ममोहात्मकारणम् ॥ 121.75 ॥  
अहं च यादृशी भद्र पुरा आसीद् व्यवस्थिता ।  
क्षुत्पिपासापरिश्रान्ता नैनं प्राप्ताऽस्मि माधवम् ।  
वृक्षोपरि समासीना भक्ष्यं चैव विचिन्वती ॥ 121.76 ॥  
अथ कश्चिन् मृगव्याधो हत्वा वनचरान् बहून् ।  
संगृह्य मांसभाराणि इदं पार्श्वं प्रचक्रमे ॥ 121.77 ॥  
स्थापयित्वा मांसभारान् क्वचित् काष्ठ समाहरेत् ।  
अहं चरामि चाकाशे मार्गमादाय चामिषम् ।  
क्षुत्पिपासापरिश्रान्ता किंचिन् मांसानि छिन्दति ॥ 121.78 ॥  
तत आधार्य काष्ठानि प्रज्वाल्य च हुताशनम् ।  
पचतस्तत्र मांसानि क्षुत्पिपासापरिष्कृतम् ॥ 121.79 ॥  
ततो वृक्षं समासाद्य पश्यती मांसगृद्धिता ।  
पतिताऽस्मि ततस्तत्र यत्राऽसौ पच्यतेमिषम् ॥ 121.80 ॥  
अप्रमाणं मया मांसो विद्धो वज्रमयैर्नखैः ।  
न च शक्ताऽस्मि संहर्त्तुं मांसभारप्रपीडिता ॥ 121.81 ॥  
न दूरं गमिता तत्र चाल्पस्थाने व्यवस्थिता ।  
भक्षयित्वा ततो मांसं प्रहृष्टेनान्तरात्मना ॥ 121.82 ॥  
एवं तु भक्षयन्तीं मां मांसभक्षपराजिताम् ।  
लक्षिताऽस्मि च व्याधेन क्रुद्धेनामिषकाङ्क्षिणा ॥ 121.83 ॥  
ततः स धनुरुद्यम्य बाणं गृह्य ममान्तिकम् ।  
पातिताऽस्मि ततस्तेन खादन्ती मांसपिण्डकम् ॥ 121.84 ॥  
ततोऽहं भ्रममाणा वै निश्चेष्टा गतमानसा ।  
पतिताऽस्मि अहं भद्रकालतन्त्रे दुरासदे ॥ 121.85 ॥  
अस्य क्षेत्रप्रभावेन अकामान्ता यशस्विनी ॥ 121.86 ॥  
अस्थीनि पश्य मे तानि ततः शेषाणि ये च मे ।  
जीर्णानि दीर्घकालेन ये केचित् परिनिष्ठिता ॥ 121.87 ॥  
एवं तु दर्शयित्वा वै भर्त्तारं पुनरब्रवीत् ।  
आनीतोऽसि मया भद्र स्थानं कोकामुखं प्रति ॥ 121.88 ॥  
यस्य क्षेत्रप्रभावेन तिर्यग्योनिगता वयम् ।  
जाता वै मानुषीं संज्ञामुत्तमेषु कुलेषु च ॥ 121.89 ॥  
यं यं वक्ष्यसि कल्याणं विष्णुप्रोक्तं यशोधन ।  
तानहं कारयिष्यामि विष्णुलोके सुखावहे ॥ 121.90 ॥  
ततस्तस्या वचः श्रुत्वा आगतोऽयं पुरागतिम् ।  
विस्मयं परमं गत्वा साधु साध्विति सोऽब्रवीत् ॥ 121.91 ॥  
श्रुत्वा वै क्षेत्रकर्माणि स तस्या वचनं महत् ।  
तेऽपि कुर्वन्ति कर्माणि यस्य यस्यावरोचते ॥ 121.92 ॥  
केचिच्चान्द्रायणं कुर्युः केचिच्च जलजासनम् ।  
ये च विष्णुमयाः कर्मास्तान् सदैव समाचरेत् ॥ 121.93 ॥  
बहुधान्यवरं रत्नं दम्पत्योऽथ यशस्विनि ।  
तेऽपि कुर्वन्ति कर्माणि समं भक्त्या व्यवस्थिताः ॥ 121.94 ॥  
तेऽपि दीर्घेण कालेन अटमानात्मनिःकृतम् ।  
कुर्वन्तो धर्मकर्माणि भाव्यं पञ्चत्दमागताः ॥ 121.95 ॥  
ततः क्षेत्रप्रभावेण मम कर्मप्रभावतः ।  
मम चैव प्रसादेन श्वेतद्वीपमुपागताः ॥ 121.96 ॥  
एवं स राजपुत्रो वै सर्वभूतगुणान्वितः ।  
मुक्त्वा तु मानुषं भावमूर्ध्वशाखोपतिष्ठति ॥ 121.97 ॥  
योऽसौ परिजनस्तस्य मम कर्मव्यवस्थितः ।  
मानुषं भावमुत्सृज्य मम लोकमुपागतः ।  
सर्वशो द्युतिमांस्तत्र आत्मना आत्मदर्शनात् ॥ 121.98 ॥  
याश्च तत्र स्त्रियः काश्चित् सर्वाश्चोत्पलगन्धिनीः ।  
मायया मतिमान् मुक्तः सर्वे चैव श्रियावृताः ॥ 121.99 ॥  
एवं मत्स्यश्च चिल्ली च सकामा ये समागताः ।  
प्रसादान्मम सश्रोणि श्वेतद्वीपमुपागताः ॥ 121.100 ॥  
एष धर्मश्च कीर्तिश्च शकानां च महद्यशः ।  
कर्मणां कर्म च श्रेष्ठं तपसां च महत्तपः ॥ 121.101 ॥  
आख्यानां परमाख्यानं द्युतीनां च महाद्युतिः ।  
धर्माणां च परो धर्मस्तवार्थं कीर्त्तितो मया ॥ 121.102 ॥  
क्रोधनाय न तं दद्यान् मुर्खाय पिशुनाय च ।  
अभक्ताय न तं दद्यादश्रद्धाय शठाय च ॥ 121.103 ॥  
दीक्षिताय च दातव्यमुपपन्नाय नित्यशः ।  
पण्डिताय च दातव्यं यश्च शास्त्रविशारदः ॥ 121.104 ॥  
एतन्मरणकालेऽपि धारयेद् यः समाहितः ।  
सोऽपि मुच्येत पूतात्मा गर्भयोनिभवाद्भयात् ।  
एतत् ते कथितं भद्रे महाख्यानं महौजसम् ॥ 121.105 ॥  
य एतेन विधानेन गत्वा कोकामुखं महत् ।  
तेऽपि यान्ति परां सिद्धिं चिल्लीमत्स्यौ यथा पुरा ॥ 121.106 ॥  
॥ इति श्रीवराहपुराणे भगवच्छास्त्रे एकविंशत्यधिकशततमोऽध्यायः ॥ 121 ॥


श्रुत्वा तु कोकामाहात्म्यं पृथिवी धर्मसंहिता ।  
विस्मयं परमं गत्वा श्रुत्वा धर्मं महौजसम् ॥ 122.1 ॥  
धरण्युवाच ।  
अहो प्रभावं कोकाया माहात्म्यं क्रोडरूपिणः ।  
तिर्यग्योनिगतौ चापि प्राप्तौ यत् परमां गतिम् ॥ 122.2 ॥  
तव देव प्रसादेन किञ्चिदिच्छामि वेदितुम् ।  
यन्मया पूर्वपृष्ठोऽसि केन धर्मेण मानवाः ॥ 122.3 ॥  
तपसा कर्मणा वाऽपि पश्यन्ति त्वां हि माधव ।  
प्रसादसुमुखो भूत्वा निखिलं वक्तुमर्हसि ॥ 122.4 ॥  
एवं पृष्टस्तदा देव्या माधव्या स तु माधवः ।  
प्रहस्य पुनरेवेदं वक्तुं समुपचक्रमे ॥ 122.5 ॥  
एवमेतन्महाभागे यथा त्वं भीरु भाषसे ।  
कथयिष्यामि ते सर्वं धर्मं संसारमोक्षणम् ॥ 122.6 ॥  
गते मेघागमे देवि प्रसन्नशरदागमे ।  
अम्बरे विमले जाते विमले शशिमण्डले ॥ 122.7 ॥  
नातिशीते न चात्युष्णे काले हंसविराविणि ।  
कुमुदोत्पलकह्लारपद्मसौरभनिर्भरे ॥ 122.8 ॥  
कुमुदस्य तु मासस्य भवेद् या द्वादशी शुभा ।  
तस्यां मामर्चयेद् यस्तु प्रभावं तं श्रृणु प्रिये ॥ 122.9 ॥  
यावल्लोकाश्च धार्यन्ते तावत्कालं वसुंधरे ।  
मद्भक्तो जायते धन्यो नान्यभक्तः कदाचन ॥ 122.10 ॥  
कृत्वा ममैव कर्माणि द्वादश्यां तत्र माधवि ।  
ममैवाराधनार्थाय इमं मन्त्रमुदीरयेत् ॥ 122.11 ॥  
मन्त्रः --- ब्रह्मणा रुद्रेण च यः स्तूयमानो ।  
भगवानृषिः वन्दितो वन्दनीयः प्राप्ता द्वादशीयं ते ॥ 122.12 ॥  
प्रबुध्यस्व जाग्रतो लोकनाथ मेघा गताः ।  
निर्मलः पूर्णश्चन्द्रः शारदानि पुष्पाणि लोकनाथ ।  
तुभ्यमहं ददामीति धर्महेतोस्तव प्रीतये ॥ 122.13 ॥  
प्रबुद्धं जाग्रतं लोकनाथ त्वां भ्राजमानं यज्ञेन यजन्ते ।  
सत्रेण सत्रिणो वेदैः पठन्ति भागवताः ।  
शुद्धाः प्रबुद्धाः जाग्रन्तो लोकनाथ ॥ 122.14 ॥  
एवं कर्माणि कुर्वीत द्वादश्यां वै यशस्विनि ।  
मम भक्ता व्रतश्रेष्ठं ते यान्ति परमां गतिम् ॥ 122.15 ॥  
एवं वै शारदं कर्म निखिलं कथितं मया ।  
देवि संसारमोक्षार्थं मम भक्तसुखावहम् ॥ 122.16 ॥  
अन्यच्च ते प्रवक्ष्यामि शैशिरं कर्म शोभनम् ।  
यानि कर्माणि कुर्वन्तः पुंसो यान्ति परां गतिम् ॥ 122.17 ॥  
शीतवाताभिसंतप्ता मम भक्ता व्यवस्थिताः ।  
अनन्यमनसो भूत्वा योगाय कृतनिश्चयाः ॥ 122.18 ॥  
शिशिरे यानि कर्माणि पुष्पिताश्च वनष्पतीः ।  
तैरेव चार्च्चनं कृत्वा जानुभ्यां पतितः क्षितौ ।  
कराभ्यामञ्जलिं कृत्वा इमं मन्त्रमुदीरयेत् ॥ 122.19 ॥  
शिशिरो भवान् धर्त्त इमं लोकनाथ हिमं दुस्तरं दुष्प्रवेशं कालं संसारान्मां तारयेमं धर्त्त त्रिलोकनाथ ॥ 122.20 ॥  
यस्त्वथैतेन मन्त्रेण शिशिरे कर्म कारयेत् ।  
स गच्छेत् परमां सिद्धिं मम भक्तिव्यवस्थितः ॥ 122.21 ॥  
अन्यच्च ते प्रवक्ष्यामि तच्छृणुष्व वसुंधरे ।  
मासं मार्गशिरं चैव वैशाखं च मम प्रियम् ॥ 122.22 ॥  
अहं च ते प्रवक्ष्यामि गन्धपत्रस्य यत्फलम् ।  
नववर्षसहस्त्राणि नववर्षशतानि च ॥ 122.23 ॥  
तिष्ठते विष्णुलोकेऽस्मिन् यो ददाति सुनिश्चलम् ।  
एकैकं गन्धपत्रं च दानमेतन्महत्फलम् ।  
मतिमान् धृतिमान् भूत्वा गन्धपत्रं हि दापयेत् ॥ 122.24 ॥  
पुनरन्यत्प्रवक्ष्यामि गन्धपत्रस्य यत्फलम् ।  
द्वादश्यां चैव यो दद्यात् त्रीन् मासांश्च समाहितः ॥ 122.25 ॥  
कौमुदस्य तु मासस्य मार्गशीर्षस्य वै तथा ।  
वैशाखस्य तु मासस्य वनमालां सुपुष्पिताम् ॥ 122.26 ॥  
एकचित्तं समाधाय गन्धपत्राणि यो न्यसेत् ।  
वर्षाणि द्वादशैवेह कृता गन्धेन पूजिता ॥ 122.27 ॥  
शालपुष्पेण मिश्रेण कौमुद्यां गन्धकेन च ।  
मासि मार्गशिरे भद्रे दद्यादुत्पलमिश्रितम् ।  
एवं महत्फलं भद्रे गन्धपत्रस्य कारयेत् ॥ 122.28 ॥  
श्रुत्वेति वचनं तस्य प्रश्रयेण तु माधवी ।  
प्रहस्य प्रणयाद् वाक्यमुवाच मधुसूदनम् ॥ 122.29 ॥  
एते द्वादशमासाश्च षष्ट्युत्तरशतत्रयम् ।  
संपूर्णवत्सरे देव द्वौ मासौ किं प्रशंससि ।  
द्वादशीं चापि देवेश प्रशंससि सदा मम ॥ 122.30 ॥  
इति पृष्टस्तदा देव्या धरण्या स तु माधवः ।  
प्रहस्य तामुवाचेदं वचनं धर्मसंश्रितम् ॥ 122.31 ॥  
श्रृणु तत्त्वेन मे देवि येनेमौ मम च प्रियौ ।  
तिथीनां द्वादशी चापि सर्वयज्ञफलाधिका ॥ 122.32 ॥  
दत्त्वा द्विजसहस्त्रेभ्यो यत्फलं प्राप्नुयान्नरः ।  
तदेकं संप्रदायैव द्वादश्यामभिविन्दति ॥ 122.33 ॥  
कौमुद्यां च प्रबुद्धोऽस्मि वैशाख्यां त्वं समुद्धृता ।  
महादानाधिको योगस्तेनैतत् प्रभवो धरे ॥ 122.34 ॥  
अतः कौमुदिकायां तु वैशाख्यां यतमानसः ।  
गन्धपत्रं करे गृह्य इमं मन्त्रमुदीरयेत् ॥ 122.35 ॥  
भगवान्नाज्ञापय  
इमं बहुतरं नित्यं वैशाखं चैव कार्त्तिकम् ।  
गृहाणि गन्धपत्राणि धर्ममेवं प्रवर्धय ।  
नमो नारायणेत्युक्त्वा गन्धपत्रं प्रदापयेत् ॥ 122.36 ॥  
पुष्पाणां च प्रवक्ष्यामि यो गुणो यच्च वै फलम् ।  
दत्त्वा वै गन्धपत्राणि मम भक्तेषु सुन्दरि ।  
क्रमिकं सुमनो गृह्य इमं मन्त्रमुदीरयेत् ॥ 122.37 ॥  
मन्त्रः - भगवान्नाज्ञापयति  
सुमनो भगवन् सर्वान् विशुद्धात्मा सुनिश्चिताः ।  
गृह्णीष्व सुमनस्केन देवदेव सुगन्धकाः ॥ 122.38 ॥  
प्राप्नोति ददमानस्तु मम कर्मपरायणः ।  
न जन्म मरणं चैव न ग्लानिं न च वै क्षुधाम् ।  
दिव्यं वर्षसहस्त्रं वै मम लोकेषु तिष्ठति ॥ 122.39 ॥  
एकैकस्य तु पुष्पस्य पुण्यमेतन्महत्फलम् ।  
सुमनो गन्धसंभूतं यत्त्वया परिपृच्छितम् ॥ 122.40 ॥  
॥ इति श्रीवराहपुराणे भगवच्छास्त्रे

द्वाविंशत्यधिकशतमोऽध्यायः ॥ 122 ॥


श्रीवराह उवाच ।  
फाल्गुनस्य तु मासस्य शुक्लपक्षस्य द्वादशीम् ।  
गृह्य वासन्तिकान् पुष्पान् सुगन्धान् ये क्रमागताः ॥ 123.1 ॥  
श्ववेतपाण्डुरकं चैव सुगन्धं शोभनं बहु ।  
विधिना मन्त्रयुक्तेन सुप्रीतेनान्तरात्मना ॥ 123.2 ॥  
तत एवं विधिं कृत्वा सर्वं भागवतः शुचिः ।  
यस्तु जानाति कर्माणि सर्वमन्त्रविनिश्चतः ॥ 123.3 ॥  
तदाहरेत कर्माणि विधिदृष्टेन कर्मणा ।  
विधिना मन्त्रपूतेन कुर्याच्छान्तमनोऽमलः ।  
नमो नारायणेत्युक्त्वा इमं मन्त्रमुदीरयेत् ॥ 123.4 ॥  
ॐ नमो वासुदेवेश शङ्खचक्रधराच्युत ।  
नमोऽस्तु ते लोकनाथ प्रवीराय नमोऽस्तु ते ॥ 123.5 ॥  
संपुष्पितस्येह वसन्तकाले  
वनस्पतेर्गन्धरसप्रयुक्ताः ।  
पश्येदिमान् पुष्पितपादपेन्द्रान्   
वसन्तकाले समुपागते च ॥ 123.6 ॥  
यश्चैतेन विधानेन कुर्यान्मासे तु फाल्गुने ।  
न स गच्छति संसारं मम लोकाय गच्छति ॥ 123.7 ॥  
यच्च पृच्सि सुश्रोणि मासे वैशाख उत्तमे ।  
शुक्लपक्षे तु द्वादश्यां यत्फलं तच्छृणुष्व मे ॥ 123.8 ॥  
पुष्पितेषु च शालेषु तथान्येषु द्रुमेषु च ।  
गृहीत्वा शालपुष्पाणि मम कर्मणि संस्थिताः ॥ 123.9 ॥  
कृत्वा तु मम कर्मणि शुभानि तरुणानि च ।  
पूज्य भागवतान् सर्वान् स्थापयित्वा ततोऽग्रतः ॥ 123.10 ॥  
ऋषि स्तुवन्ति मन्त्रेण वेदोक्तेन च माधवि ।  
गन्धर्वाप्सरसश्चैव गीतनृत्यैः सवादितैः ॥ 123.11 ॥  
स्तुवन्ति देवलोकाश्च पुराणं पुरुषोत्तमम् ।  
सिद्धविद्याधरा यक्षाः पिशाचोरगराक्षसाः ।  
स्तुवन्ति देवभूतानां सर्वलोकस्य चेश्वरम् ॥ 123.12 ॥  
आदित्या वसवो रुद्रा अश्विनौ समरुद्गणाः ।  
स्तुवन्ति देवदेवेशं युगानां संक्षयेऽक्षयम् ॥ 123.13 ॥  
ततो वायुश्च विश्वे च अश्विनौ च समन्विताः ।  
स्तुवन्ति केशवं देवमादिकालमयं प्रभुम् ॥ 123.14 ॥  
ततो ब्रह्मा च सोमश्च शक्रश्चाग्निसमन्वितः ।  
स्तुवन्ति नाथं भूतानां सर्वलोकमहेश्वरम् ॥ 123.15 ॥  
नारदः पर्वतश्चैव असितो देवलस्तथा ।  
पुलहश्च पुलस्त्यश्च भृगुश्चाङ्गिर एव च ॥ 123.16 ॥  
एते चान्ये च बहवो मित्रावसुपरावसू ।  
स्तुवन्ति नाथं भूतानां योगिनां योगमुत्तमम् ॥ 123.17 ॥  
श्रुत्वा तु प्रतिनिर्घोषं देवानां तु महौजसम् ।  
ततो नारायणो देवः प्रत्युवाच वसुंधराम् ॥ 123.18 ॥  
किमयं श्रूयते शब्दो ब्रह्मघोषेण चोदितः ।  
देवानां च महाभागे महाशब्दोऽत्र श्रूयते ॥ 123.19 ॥  
ततः कमलपत्राक्षी सर्वरूपगुणान्विता ।  
वाराहरूपिणं देवं प्रत्युवाच वसुंधरा ॥ 123.20 ॥  
देवाः काङ्क्षन्ति ते देव वाराहीरूपसंस्थितम् ।  
त्वन्नियोगनियुक्तस्य तदर्थं लोकभावना ॥ 123.21 ॥  
ततो नारायणो देवः पृथिवीं प्रत्युवाच ह ।  
अहं जानामि तान् देवि मार्गमाणान् पथे स्थितान् ॥ 123.22 ॥  
दिव्यं वर्षसहस्त्रं वै धारिताऽसि वसुंधरे ।  
मया लीलायमानेन एकदंष्ट्राक्रमेण वै ॥ 123.23 ॥  
इहागच्छामि भद्रं ते द्रष्टुकामा दिवौकसः ।  
आदित्या वसवो रुद्राः स्कन्देन्द्रसपितामहाः ॥ 123.24 ॥  
एवं तस्य वचः श्रुत्वा माधवस्य वसुंधरा ।  
शिरसा चाञ्जलिं कृत्वा ततस्तच्चरणौ पतत् ॥ 123.25 ॥  
वाराहं पुरुषं देवं विज्ञाप्यति वसुंधरा ।  
उद्धृताऽस्मि त्वया देव रसातलगता ह्यहम् ।  
शरणं त्वामनाथा वै त्वद्भक्तस्य गतिः प्रभुः ॥ 123.26 ॥  
किं कर्म कर्मणा केन किं वा जन्मपरायणम् ।  
कथं वा तुष्यसे देव पूज्यः केनासि कर्मणा ।  
तदहं कारयिष्यामि कर्म स्वर्गसुखावहम् ॥ 123.27 ॥  
न च मेऽस्ति व्यथा काचित् तव कर्मविधानतः ।  
न ग्लानिर्न जरा काचिन्न जन्ममरणे तथा ॥ 123.28 ॥  
सर्वे सुरासुरा लोका रुद्रेन्द्रसपितामहाः ।  
कोष्ठे निवासं कुर्वन्ति तवैकस्य यशोधराः ॥ 123.29 ॥  
कानि कर्माणि कुर्वन्ति यैस्त्वां पश्यन्ति माधव ।  
किमाहाराः किमाचारास्त्वां पश्यन्तीह माधव ॥ 123.30 ॥  
ब्राह्मणस्य च किं कर्म क्षत्रियस्य च किं भवेत् ।  
वैश्यः किं कुरुते कर्म शूद्रः किं कर्म कारयेत् ॥ 123.31 ॥  
योगो वै प्राप्यते केन तपो वा केन निश्चितम् ।  
किं चात्र फलमाम्नोति तव कर्मपरायणः ॥ 123.32 ॥  
किं च दुःखनिवासं वा भोजनं पानकं तथा ।  
किं च कर्म प्रयोक्तव्यं तव भक्तेषु माधव ॥ 123.33 ॥  
प्रापणं कीदृशं चापि दिशासु विदिशासु च ।  
कथं योनिं न गच्छेत वियोनिं न च गच्छति ॥ 123.34 ॥  
तिर्यग्योनिं न गच्छेत कर्मणा केन केशव ।  
तन्ममाचक्ष्व सकलं येन मे सुसुखं भवेत् ॥ 123.35 ॥  
जरा वा केन गच्छेत जन्म केन च गच्छति ।  
गर्भवासं न गच्छेत कर्मणा केन वाऽच्युत ॥ 123.36 ॥  
संसारं च न गच्छेत कस्य चैव प्रभावतः ।  
इत्युक्तो भगवांस्तत्र प्रत्युवाच वसुंधराम् ॥ 123.37 ॥  
श्रृण्वन्तु मे भागवता ये च मोक्षे व्यवस्थिताः ।  
तान्मन्त्रान् कीर्त्तयिष्यामि यैस्तोषं यामि नित्यशः ॥ 123.38 ॥  
मन्त्रः ---- मासेषु सर्वेषु च मुख्यभूत-  
स्त्वं माधवो माधवमास एव ।  
पश्येद् देवं तं तु वसन्तकाले  
उपागतं गन्धरसप्रयुक्त्या ।  
नित्यं च यज्ञेषु तथेज्यते यो  
नारायणः सप्तलोकेषु वीरः ॥ 123.39 ॥  
एवं ग्रीष्मे विधिं चैव कुर्यात् सर्वं विधानतः ।  
इममुच्चारयेन्मन्त्रं सर्वभागवतप्रियम् ॥ 123.40 ॥  
मन्त्रः ---- मासेषु सर्वेष्वपि मुख्यभूतो  
मासो भवान् ग्रीष्म एकः प्रपन्नः ।  
पश्येद्भवान् वर्त्तति ग्रीष्मकाले  
उपागतं गन्धरसप्रयुक्त्या ।  
नित्यं च यज्ञेषु तथेज्यमानो  
नारायणः सर्वलोकेषु वीरः ॥ 123.41 ॥  
एतेनैव विधानेन ग्रीष्मे चैवार्चनं कुरु ।  
न जन्ममरणं तस्य मम लोके गतिर्भवेत् ॥ 123.42 ॥  
यावन्तः पुष्पिताः शालाः पृथ्व्यां यावत्सुगन्धकाः ।  
अर्चितः सः भवेत् सर्वैः कृतो येन ह्ययं विधिः ॥ 123.43 ॥  
एवं माधवमासे तु मम कर्म च कारयेत् ।  
निष्कला भवते बुद्धिः संसारे च न जायते ॥ 123.44 ॥  
अन्यच्च ते प्रवक्ष्यामि कर्म संसारमोक्षणम् ।  
कदम्बकुटजाश्चैव शल्लकार्जुनकास्तथा ।  
एभिरेवार्चनं कुर्याद् विधिदृष्टेन कर्मणा ॥ 123.45 ॥  
ततः संस्थापनं कुर्यान्मम मन्त्रपरायणः ।  
नमो नारायणायेति इमं मन्त्रमुदाहरेत् ॥ 123.46 ॥  
मन्त्रः --- पश्यन्ति मेध्या अपि मेघवर्णं  
त्वामागताः पूज्यमानं महिम्ना ।  
निद्रां भवान् गृह्णतु लोकनाथ  
वर्षास्विमं पश्यतु मेघवृन्दम् ॥ 123.47 ॥  
आषाढमासे द्वादश्यां सर्वशान्तिकरं शुभम् ।  
य एतेन विधानेन मम कर्म तु कारयेत् ।  
स मर्त्यो न प्रणश्येत संसारेऽस्मिन् युगे युगे ॥ 123.48 ॥  
एतत् ते कथितं देवि ऋतूनां कर्म चोत्तमम् ।  
तरन्ति येन संसारं नराः कर्मपरायणाः ॥ 123.49 ॥  
एतद् गुह्यं महाभागे देवाः केचिन्न जानते ।  
मुक्त्वा नारायणं देवं वाराहं रूपमास्थितम् ॥ 123.50 ॥  
नादीक्षिताय दातव्यं मुर्खाय पिशुनाय च ।  
कुशिष्याय न दातव्यं ये च शास्त्रार्थदूषकाः ॥ 123.51 ॥  
न पठेद् गोघ्नमध्ये वै न पठेच्छठमध्यगः ।  
धनधर्मक्षयस्तेषां पठनादाशु जायते ।  
पठेद् भागवतां मध्ये ये च धर्मेण दीक्षिताः ॥ 123.52 ॥  
एतेन कर्मणा भद्रे यत्त्वया परिपृच्छितम् ।  
कार्त्स्न्येन कथितं ह्येतत् किमन्यत् परिपृच्छसि ॥ 123.53 ॥  
॥ इति श्रीवराहपुराणे भगवच्छास्त्रे त्रयोविंशत्यधिकशततमोऽध्यायः ॥ 123 ॥


सूत उवाच ।  
श्रुत्वा षड्ऋतुकर्माणि पृथिवी शंसितव्रता ।  
ततो नारायणं भूयः प्रत्युवाच वसुंधरा ॥ 124.1 ॥  
मङ्गल्याश्च पवित्राश्च ये त्वया समुदाहृताः ।  
मम लोकेषु विख्याता मनः प्रह्लादयन्ति मे ॥ 124.2 ॥  
श्रुत्वा त्वेतानि कर्माणि त्वन्मुखोक्तानि माधव ।  
जाताऽस्मि निर्मला देव शशाङ्क इव शारदः ॥ 124.3 ॥  
एतन्मे परमं गुह्यं परं कौतूहलं तथा ।  
ममैव च हितार्थं त्वं विष्णो वक्तुमिहार्हसि ॥ 124.4 ॥  
यामेनां भाषसे देव मम मायेति नित्यशः ।  
का माया कीदृशी विष्णो किं वा मायेति चोच्यते ।  
ज्ञातुमिच्छामि मायार्थं रहस्यं परमुत्तमम् ॥ 124.5 ॥  
ततस्तस्या वचः श्रुत्वा विष्णुर्मायाकरण्डकः ।  
प्रहस्य मधुरं वाक्यं प्रत्युवाच वसुंधराम् ॥ 124.6 ॥  
इयं मा भूमि ते माया यां मां त्वं परिपृच्छसि ।  
किं च मा क्लिश्यते भूमि न मायां ज्ञातुमिच्छसि ॥ 124.7 ॥  
अद्यापि मां न जानन्ति रुद्रेन्द्राः सपितामहाः ।  
मम मायां विशालाक्षि किं पुनस्त्वं वसुंधरे ॥ 124.8 ॥  
पर्जन्यो वर्षते यत्र तज्जलेन प्रपूरयेत् ।  
देशो निर्जलतां याति एषा माया मम प्रिये ॥ 124.9 ॥  
सोमोऽपि क्षीयते पक्षे पक्षे चापि विवर्धते ।  
अमायां न स दृश्येत मायेयं मम सुन्दरि ॥ 124.10 ॥  
हेमन्ते सलिलं कूपे उष्णं भवति तत्त्वतः ।  
भवेच्च शीतलं ग्रीष्मे मायेयं मम तत्त्वतः ॥ 124.11 ॥  
पश्चिमां दिशमास्थाय यदस्तं याति भास्करः ।  
उदेति पूर्वतः प्रातर्मायेयं मम सुन्दरि ॥ 124.12 ॥  
शोणितं चैव शुक्लं च उभे प्राणिषु संस्थिते ।  
गर्भे च जायते जन्तुर्मम मायेयमुत्तमा ॥ 124.13 ॥  
जीव प्रविश्य गर्भे तु सुखं दुःखानि विन्दति ।  
जातश्च विस्मरेत् सर्वमेषा माया ममोत्तमा ॥ 124.14 ॥  
आत्मकर्माश्रितो जीवो नष्टसंज्ञो गतस्पृहः ।  
कर्मणा नीयतेऽन्यत्र मायैषा मम चोत्तमा ॥ 124.15 ॥  
शुक्रशोणितसंयोगाज्जायन्ते यदि जन्तवः ।  
अङ्गुल्यश्चरणौ चैव भुजौ शीर्षं कटिस्तथा ॥ 124.16 ॥  
पृष्ठं तथोदरं चैव दन्तोष्ठपुटनासिका ।  
कर्णनेत्रकपोलौ च ललाटं जिह्वया सह ।  
एतया मायया युक्ता जायन्ते यदि जन्तवः ॥ 124.17 ॥  
तस्यैव जीर्यते भुक्तमग्निना पीतमेव च ।  
अधश्च स्त्रवते जन्तुरेषा माया ममोत्तमा ॥ 124.18 ॥  
शब्दः स्पर्शश्च रूपं च रसो गन्धश्च पञ्चमः ।  
अतः प्रवर्त्तते जन्तुरेषा माया मम प्रिये ॥ 124.19 ॥  
सर्वर्तुषु निजाकारः स्थावरे जङ्गमे तथा ।  
तत्त्वं न ज्ञायते तस्य मायैषा मम सुन्दरि ॥ 124.20 ॥  
आपो दिव्यास्तथा भौमा आपो येषु प्रतिष्ठिताः ।  
न च वृद्धिं प्रयान्त्यत्र मायैषा परमा मम ॥ 124.21 ॥  
वृष्टौ बहूदकाः सर्वे पल्वलानि सरांसि च ।  
ग्रीष्मे सर्वाणि शुष्यन्ति एतन्मायाबलं मम ॥ 124.22 ॥  
हिमवच्छिखरान्मुक्ता नाम्ना मन्दाकिनी नदी ।  
गां गता सा भवेद् गङ्गा मायैषा मम कीर्त्तिता ॥ 124.23 ॥  
मेघा वहन्ति सलिलं लवणं सलिलार्णवे ।  
वर्षन्ति मधुरं लोके सर्वं मायाबलं मम ॥ 124.24 ॥  
रोगार्त्ता जन्तवः केचिद् भक्षयन्ति महौषधम् ।  
तस्य वीर्यं समाश्रित्य मायां तु विसृजाम्यहम् ॥ 124.25 ॥  
औषधे दीयमानेऽपि जन्तुः पञ्चत्वमेति यत् ।  
निर्वीर्यमौषधं कृत्वा कालो भूत्वा हराम्यहम् ॥ 124.26 ॥  
प्रथमं जायते गर्भः पश्चाज्जायेत वै पुमान् ।  
जायते मध्यमस्तत्र ततोऽपि जरसा पुनः ।  
तत इन्द्रियनाशश्च एतन्मायाबलं मम ॥ 124.27 ॥  
यद्भूमौ निहितं बीजं तस्मात् तज्जायतेऽङ्कुरम् ।  
एकबीजात् प्रकीर्णाद् वै जायन्ते तानि भूरिशः ।  
तत्रामृतं विसृजामि मायायोगेन माधवि ॥ 124.28 ॥  
लोक एवं विजानाति गरुडो वहतेऽच्युतम् ।  
भूत्वा वेगेन गरुडो वहाम्यात्मानमात्मना ॥ 124.29 ॥  
या एता देवताः सर्वा यज्ञभागेन तोषिताः ।  
मायामेतामहं कृत्वा तोषयामि दिवौकसः ॥ 124.30 ॥  
लोकाः सर्वे विजानन्ति देवा नित्यं मखाशिनः ।  
मायामेतामहं कृत्वा रक्षामि त्रिदशान् सदा ॥ 124.31 ॥  
सर्वोऽपि भजते लोको यष्टारं च बृहस्पतिम् ।  
मायामाङ्गिरसीं कृत्वा याजयामि दिवौकसः ॥ 124.32 ॥  
सर्वे लोका विजानन्ति वरुणः पाति सागरम् ।  
मायां तु वारुणीं कृत्वाऽहं पामि महोदधिम् ॥ 124.33 ॥  
सर्वे लोका विजानन्ति कुबेरोऽयं धनेश्वरः ।  
कुबेरमायामादाय अहं रक्षामि तद् धनम् ॥ 124.34 ॥  
एवं लोका विजानन्ति वृत्रः शक्रेण सूदितः ।  
शाक्रीं मायां समास्थाय मया वृत्रो निषूदितः ॥ 124.35 ॥  
एवं लोका विजानन्ति आदित्यश्च ध्रुवो महान् ।  
देहं मायामयं कृत्वा वहाम्यादित्यमेव च ॥ 124.36 ॥  
एवमाभाषते लोको जलं किं नश्यतेऽखिलम् ।  
बडवामुखमायेन पिबामि तदहं जलम् ।  
वायुमायामहं कृत्वा मेघेषु विसृजाम्यहम् ॥ 124.37 ॥  
यदिदं भाषते लोकः कृत्वैतत् तिष्ठते जलम् ।  
देवा अपि न जानन्ति अमृतं कुत्र तिष्ठति ।  
मम मायानियोगेन तिष्ठते ह्यौषधीषु तत् ॥ 124.38 ॥  
लोको ह्येवं विजानाति राजा पालयते प्रजाः ।  
राजमायामहं कृत्वा पालयामि वसुंधराम् ॥ 124.39 ॥  
ये तु वै द्वादशादित्या उदेष्यन्ति युगक्षये ।  
प्रविश्य तानहं भूमि मायां लोके सृजाम्यहम् ॥ 124.40 ॥  
वर्षश्च पांशुना भूमि लोकेषु पतते सदा ।  
मायां पांशुमयीं कृत्वा पूरयाम्यखिलं जगत् ॥ 124.41 ॥  
वर्षते यत्र संवर्त्तो धारैर्मुसलसन्निभैः ।  
मायां सांवर्त्तकीं गृह्य पूरयाम्यखिलं जगत् ॥ 124.42 ॥  
यत् स्वपामि वरारोहे शेषस्योपरि धारिणि ।  
अनन्तमायया चाहं धारयामि स्वपामि च ॥ 124.43 ॥  
वराहमायामादाय भूमे जानासि किं न वै ।  
देवा यत्र निलीयन्ते सा माया मम कीर्त्तिता ॥ 124.44 ॥  
तदाऽपि वैष्णवीं मायां कस्माज्जानासि नैव च ।  
धारिताऽसि च सुश्रोणि वारान् सप्तदशैव तु ॥ 124.45 ॥  
माया तु मम देवीयं कृत्वा ह्येकार्णवां महीम् ।  
मम मायाबलं ह्येतद् येन तिष्ठाम्यहं जले ॥ 124.46 ॥  
प्रजापतिं च रुद्रं च सृजामि च हरामि च ।  
तेऽपि मायां न जानन्ति मम मायाविमोहिताः ॥ 124.47 ॥  
अथो पितृगणाश्चैव य एते सूर्यतेजसः ।  
मायां पितृमयीं ह्येतां गृह्णामीह च तत्त्वतः ॥ 124.48 ॥  
किं तु मायैव सुश्रोणि अन्यच्च श्रृणु सुन्दरि ।  
ऋषिर्मानुषसारेण स्त्रियो योनिं प्रवेशितः ॥ 124.49 ॥  
ततो विष्णोर्वचः श्रुत्वा श्रोतुकामा वसुंधरा ।  
कराभ्यामञ्जलिं कृत्वा वाक्यमेतत् तदाऽब्रवीत् ॥ 124.50 ॥  
किं तेन ऋषिमुख्येन कृतं कर्म सुदुष्करम् ।  
स्त्रीत्वं चैव पुनः प्राप्तं स्त्रीयोनिं च प्रजापतिः ॥ 124.51 ॥  
एतन्मे सर्वमाख्याहि परं कौतूहलं मम ।  
तस्य ब्राह्मणमुख्यस्य स्त्रीत्वे यत्कर्म पापकम् ॥ 124.52 ॥  
ततो मह्या वचः श्रुत्वा हृष्टतुष्टमना हरिः ।  
मधुरं वाक्यमादाय प्रत्युवाच वसुंधराम् ॥ 124.53 ॥  
श्रृणु तत्त्वेन मे देवि धर्माख्यानं महामते ।  
माया मम विशालाक्षि रोहिणी लोमहर्षिंणी ॥ 124.54 ॥  
मायया मम योगेन सोमशर्मा च क्लेशितः ।  
गतो गतीरनेकाश्च उत्तमाधममध्यमाः ।  
ब्राह्मणत्वं पुनः प्राप्तो मम मायाप्रणोदितः ॥ 124.55 ॥  
यथा ब्राह्मणमुख्येन स्त्रियो योनिश्च प्रापिता ।  
न तस्य विकृतं कर्म अपराधो न विद्यते ॥ 124.56 ॥  
ममैवाराधनपरो मम कर्मपरायणः ।  
नित्यं चिन्तयते भूमि मम चिन्तां मनोरमाम् ॥ 124.57 ॥  
अथ दीर्घेण कालेन तस्य तुष्टोऽस्मि सुन्दरि ।  
तपसा कर्मणा भक्त्या अनन्यमनसा स्तुतः ॥ 124.58 ॥  
ततस्तस्य मया देवि दत्त्वा दर्शनमुत्तमम् ।  
वरेण छन्दितो विप्रः साधु तुष्टोऽस्मि ते प्रभो ॥ 124.59 ॥  
वरं वरय भद्रं ते तव यद् हृदि वर्त्तते ।  
तत् तत् सर्वं प्रदास्यामि सर्वकामसमाश्रितम् ॥ 124.60 ॥  
किं नु वै काञ्चनं गावः किं च राज्यमकण्टकम् ।  
अथ चेच्छसि स्वर्गं च यत्र ते चाप्सरोगणाः ॥ 124.61 ॥  
अथ चेच्छसि विप्रेन्द्र ऋषीणां वा तपो महत् ।  
भविता वा ततश्चैव मम कर्मपरायणः ॥ 124.62 ॥  
अथ चेच्छसि कन्यानां सहस्त्रं दिव्यमुत्तमम् ।  
धनरत्नसमृद्धानां हेमभाण्डविभूषितम् ॥ 124.63 ॥  
सर्वासां दिव्यरूपाणां भवन्त्यप्सरसोपमाः ।  
ददामि ते वरं चैव विप्र यत्ते विचिन्तितम् ॥ 124.64 ॥  
ततो मम वचः श्रुत्वा स च ब्राह्मणपुंगवः ।  
शिरसा पतितो भूम्यामुवाच मधुरां गिरम् ॥ 124.65 ॥  
अथ नो कुप्यसे देव वरं समनुयाचते ।  
यत्त्वया भाषितं देव मम देयं यदृच्छया ॥ 124.66 ॥  
न चाहं काञ्चनं गावो न च स्त्री राज्यमेव च ।  
नाप्सरो नैव च स्वर्गमैश्वर्यं न मनोहरम् ॥ 124.67 ॥  
तथा स्वर्गसहस्त्राणि एकस्तत्र न रोचते ।  
ज्ञातुमिच्छामि ते मायां यया क्रीडसि माधव ॥ 124.68 ॥  
ततस्तस्य वचः श्रुत्वा स मया तत्र भाषितः ।  
किं मायया ते विप्रेन्द्र अकार्यं पृच्छसे द्विज ।  
देवा अपि न जानन्ति विष्णुमायाविमोहिताः ॥ 124.69 ॥  
ततो मम वचः श्रुत्वा स च ब्राह्मणपुंगवः ।  
उवाच मधुरं वाक्यं मायाकर्मप्रणोदितः ॥ 124.70 ॥  
यदि तुष्टोऽसि मे देव कर्मणा तपसा तथा ।  
तव देव प्रसादेन ममैवं दीयतां वरः ॥ 124.71 ॥  
ततस्तु स मया प्रोक्तस्तपस्वी ब्राह्मणस्तथा ।  
गच्छ कुब्जाम्रके गङ्गां स्नातो मायां तु द्रक्ष्यसि ॥ 124.72 ॥  
ममैवं वचनं श्रुत्वा कृत्वा चैव प्रदक्षिणाम् ।  
कुब्जाम्रके देवि विप्रो मम मायाभिकाङ्क्षिणः ॥ 124.73 ॥  
ततः कुण्डी त्रिदण्डी च मात्राभाण्डं च यत्नतः ।  
स्थापयित्वा यथान्यायं तीर्थमाराधयद् यथा ॥ 124.74 ॥  
ततो ह्यवतरन् गङ्गां विधिदृष्टेन कर्मणा ।  
अवगाह्य ततो गङ्गां सर्वगात्राणि क्लेदिताः ॥ 124.75 ॥  
निषादान्तर्गतो गर्भे तिष्ठते स च ब्राह्मणः ।  
हृदयेऽचिन्तयत् तत्र गर्भक्लेशेन पोडितः ॥ 124.76 ॥  
अहो कष्टं मया किंचित्कर्म वा दुष्कृतं कृतम् ।  
योऽहं निषादगर्भेऽस्मिन् वसामि नरकेषु च ॥ 124.77 ॥  
धिक् तपो धिक् च मे कर्म धिक् फलं धिक् च जीवितम् ।  
योऽहं निषादगर्भेषु पीड्यतेऽधनसंकुले ॥ 124.78 ॥  
त्रीणि चास्थिशते पूर्णे नवद्वाराभिदर्शने ।  
मूत्रपुरीषसाकीर्णे मांसशोणितकर्दमे ॥ 124.79 ॥  
दुर्गन्धिदुःसहे चैव वातिके श्लेष्मपैत्तिके ।  
बहुरोगसमाकीर्णे बहुदुःखसमाकुले ।  
अलं किं तेन चोक्तेन दुःखाद्यनुभवामि च ॥ 124.80 ॥  
कुतो विष्णुः कुतो वाऽहं कुतो गङ्गाजलानि च ।  
गर्भसंसारनिष्क्रान्तः पश्चाद् यास्यामि यां क्रियाम् ॥ 124.81 ॥  
एवं चिन्तयमानस्तु शीघ्रं गर्भाद् निनिःसृतः ।  
भूम्यां तु पततस्तस्य नष्टं तद्धि विचिन्तितम् ॥ 124.82 ॥  
प्रजाता स ततः कन्या निषादस्य गृहे तदा ।  
योऽसौ कुण्डी त्रिदण्डी च नदीतीरेषु तिष्ठति ।  
न च तं विन्दते कश्चिन्मम मायाप्रमोहितः ॥ 124.83 ॥  
अथ दीर्घेण कालेन निषादस्य गृहे तदा ।  
धनधान्यसमृद्धस्य वर्तते स च ब्राह्मणः ।  
न च संज्ञायते कस्चिद् विष्णुमायाप्रमोहितः ॥ 124.84 ॥  
अथ दीर्घस्य कालस्य कृतोद्वाहा यशस्विनी ।  
पुत्रं दुहितरं चैव जनयन्मम मायया ॥ 124.85 ॥  
भक्षाभक्षं च खादेत पेयापेयं च तत्पिबेत् ।  
जीवानि चैव विक्रीय घातितांश्च ततस्ततः ॥ 124.86 ॥  
कार्याकार्यं न जानीते वाच्यावाच्यं न जानति ।  
गम्यागम्यं न जानाति मायाजालेन मोहितः ॥ 124.87 ॥  
पञ्चाशतेषु वर्षेषु मया ध्यातः स ब्राह्मणः ।  
तपसश्च प्रभावेण घटं स्पर्शति सुन्दरि ॥ 124.88 ॥  
मनसा कुरुते स्नानं वस्त्रं च परिनिक्षिपेत् ।  
भूम्यां वस्त्रं समास्थाप्य विगाहयति जाह्नवीम् ॥ 124.89 ॥  
प्रस्वेदघर्मसंतप्ता सशिरस्चापमाहते ।  
जातस्तपोधनस्तत्र दण्डकुण्डिधरस्तथा ॥ 124.90 ॥  
ततः पश्यति विप्रोऽसौ मात्रां कुण्डिस्त्रिकुण्डिकाम् ।  
वस्त्राणि दर्शिताश्चैव यत्र संस्थापिताः पुरा ।  
विप्रेण जातज्ञानेन विष्णुमायाभिकाङ्क्षिणा ॥ 124.91 ॥  
तत उत्तरतस्तत्र गङ्गायां तु तपोधनः ।  
सव्रीडो गृह्णते वासो योगं च परिचिन्तयन् ।  
उपविश्यात्र गङ्गायां पुलिनेन समन्तिके ॥ 124.92 ।  
ततो विन्दति चात्मानं तत्र तत्र विगर्हितम् ।  
मया किं पापकर्मेण कृतं कर्म सुदुष्करम् ।  
अगाधं वा परिभ्रष्टं येनाहं प्रापितस्त्वियम् ॥ 124.93 ॥  
निषादस्य कुले जातो भक्षाभक्षाश्च भक्षिताः ।  
जीवाश्च घातिताः सर्वे स्थलजा जलजानि च ॥ 124.94 ॥  
पेयापेयं च मे पीतं विक्रीताश्चाप्यविक्रयाः ।  
अगम्यागमनं चैव वाच्यावाच्यं न रक्षितम् ॥ 124.95 ॥  
वेश्मतोऽभोज्यभोज्यानि भुक्तं चैव न संशयः ।  
पुत्रा दुहितरश्चैव निषादाज्जनिता मया ॥ 124.96 ॥  
ततः किं चापराधं वा केन मामनुचिन्तये ।  
येनाहं प्रापितो ह्येनां नैषादीमीदृशीं दशाम् ॥ 124.97 ॥  
एतस्मिन्नन्तरे भूमि निषादः क्रोधमूर्च्छितः ।  
पुत्रैः परिवृतस्तत्र मायातीर्थमुपागतः ॥ 124.98 ॥  
ततो मृगयते भार्यां भक्तिमान् शुभलक्षणाम् ।  
परिपृच्छति चैकैकं तपमानं तपोधनम् ॥ 124.99 ॥  
किं नु पश्यथ भार्या मे गङ्गातीरमुपागता ।  
घटमादाय हस्तेन आगता जलकारणात् ॥ 124.100 ॥  
तत्रैव च नराः केचिन्मायातीर्थमुपागताः ।  
पश्यन्ते तत्र परिव्राजं कुम्भं चैव यथा स्थितम् ॥ 124.101 ॥  
ततो दुःखेन संतप्तः अपश्यंश्च स्वकां प्रियाम् ।  
दृष्ट्वा पटं च कुम्भं च करुणं परिदेवयत् ॥ 124.102 ॥  
इदं वासश्च कुम्भं च नदीकूलेषु तिष्ठति ।  
न चापि दृश्यते भार्या मम गङ्गामुपागता ॥ 124.103 ॥  
अथ केनापि ग्राहेण स्नायमाना तपस्विनी ।  
गृहीता तोयसंस्थेन जिह्वालोभेन च स्त्रियम् ॥ 124.104 ॥  
न वाप्रियं मयेत्युक्त्वा कदाचिदपि वाचकम् ।  
स्वप्नेऽपि नोक्तपूर्वोऽस्मि कदाचिदपि चाप्रियम् ॥ 124.105 ॥  
अथवाऽपि पिशाचेन भक्षिता भूतराक्षसैः ।  
आकृष्टा किं नु रोगेण गङ्गातीरसमाश्रिता ॥ 124.106 ॥  
किं कृतं दुष्कृतं पूर्वं मम कर्मसुसङ्कटम् ।  
येन मत्पुरतो भार्या त्वद्‌दृष्टा विंगतिं गता ॥ 124.107 ॥  
एहि मे सुभगे कान्ते मम छन्दानुवर्त्तिनि ।  
पश्यैतान्वा सगम्भीरान् क्लिश्यमानानितस्ततः ॥ 124.108 ॥  
किं मां पश्य वरारोहे त्रीन् पुत्रान् सुसुबालकान् ।  
दुहितॄः पश्य चत्वारि सर्वं तु मम मानदे ॥ 124.109 ॥  
मम पुत्रा रुदन्त्येते बालकास्तव लालसाः ।  
नित्यं च दारिका रक्ष मम दुष्कृतकारिणः ॥ 124.110 ॥  
कामं मां क्षुधितं चैव यास्यसि त्वं पुपासितम् ।  
त्वमेव मुच्य कल्याणि मम भक्त्या व्यवस्थिता ॥ 124.111 ॥  
एवं विलपमानस्य निषादस्य यतस्ततः ।  
सव्रीडो भाषते विप्रो निषादं गच्छ नास्ति सा ।  
सुखं योगं समाख्यातं पुत्र भार्या गतो हि यः ॥ 124.112 ॥  
तं तथा रुदितं दृष्ट्वा कारुण्येन परिप्लुतः ।  
निषादं भाषते तत्र गच्छ किं परिक्लिश्यसे ॥ 124.113 ॥  
तानि बालानि रक्षस्व आहारैर्विविधैरपि ।  
एते वै त्रायणीयास्ते सदा कालं हि पुत्रकाः ॥ 124.114 ॥  
परिव्राजवचः श्रुत्वा निषादस्तस्य सन्निधौ ।  
उवाच मधुरं वाक्यं दुःखशोकपरिप्लुतः ॥ 124.115 ॥  
अहो मुनिवरश्रेष्ठ अहो धर्मविदांवर ।  
सान्त्वितोऽस्मि त्वया विप्र वचनैर्मधुराक्षरैः ॥ 124.116 ॥  
निषादस्य वचः श्रुत्वा स मुनिः संशितव्रतः ।  
उवाच मधुरं वाक्यं दुःखशोकपरिप्लुतः ॥ 124.117 ॥  
मा रोदीर्वच्मि भद्रं ते तवाहं प्रवरस्त्रियः ।  
गङ्गातीरं समासाद्य जाताऽस्मि च तव प्रिया ॥ 124.118 ॥  
परिव्राजवचः श्रुत्वा निषादो विगतज्वरः ।  
श्लक्ष्णं वचनमादाय प्रत्युवाच द्विजोत्तमम् ॥ 124.119 ॥  
किमिदं भाषसे विप्र अव्यक्तं यत्कदाचन ।  
अभाषैव च कर्माणि पुंसः स्त्रीत्वं न चार्हति ॥ 124.120 ॥  
निषादस्य वचः श्रुत्वा ब्राह्मणो दुःखमूर्च्छितः ।  
उवाच मधुरं वाक्यं गङ्गातीरेषु धीवरम् ॥ 124.121 ॥  
शीघ्रं गच्छ स्वकं देशमेतान् गृह्य स्वबालकान् ।  
सर्वेषां च यथासंख्यं स्नेहं कर्त्तव्यमेव च ॥ 124.122 ॥  
स तेन चोदितो ह्येवं निषादो नावगच्छति ।  
मधुरं स्वरमादाय प्रत्युवाच स ब्राह्मणम् ॥ 124.123 ॥  
किं त्वया दुष्कृतं कर्म कृतं पूर्वं पुरातनम् ।  
मम यद् भाषसे चैवमहं ते प्रवरस्त्रियः ॥ 124.124 ॥  
केन दोषेण प्राप्तस्त्वं स्त्रियत्वं ऋषिपुंगव ।  
मुनित्वं च कथं प्राप्तं एतदाचक्ष्व पृच्छतः ॥ 124.125 ॥  
एवं तस्य वचः श्रुत्वा स ऋषिः संशितव्रतः ।  
उवाच मधुरं वाक्यं मायातीर्थजलेचरम् ॥ 124.126 ॥  
निषाद श्रृणु तत्त्वेन यत्कथा मम तत्त्वतः ।  
न मया दुष्कृतं किंचित्कृतमेव हि केनचित् ॥ 124.127 ॥  
एवं भक्तिसमाचारमभक्ष्यं चैव वर्ज्जितम् ।  
स मयाराधितो देवो लोकनाथो जनार्दनः ।  
कर्मभिर्बहुभिश्चैव मया दर्शनकाङ्क्षिणा ॥ 124.128 ॥  
अथ दीर्घेण कालेन मया दृष्टो जनार्दनः ।  
वरेण छन्दयामास बहुना तदनन्तरम् ॥ 124.129 ॥  
न मया चेप्सितस्तत्र दीयमानो वरस्तदा ।  
ईप्सिता च मया तत्र विष्णुमाया महाभया ॥ 124.130 ॥  
ततो मां भाषते विष्णुः किं ते मायेन ब्राह्मण ।  
गच्छ कुब्जाम्रकं श्रेष्ठं स्नानं कुरु च जाह्नवीम् ॥ 124.131 ॥  
एवं तत्र वचश्चोक्त्वा विष्णुश्चान्तरधीयत ।  
अहं मायाप्रलोभेन गङ्गातीरमुपागतः ।  
स्थापितं दण्डकुण्डी च पात्रं वस्त्रं च निक्षिपेत् ॥ 124.132 ॥  
उचितेनोपचारेण निमज्य सलिलाम्भसि ।  
न तत्र किंचिज्जानामि किमिदं किं प्रवर्त्तते ॥ 124.133 ॥  
सर्वंमेव विजानामि यो निषादगृहेऽवसम् ।  
लोभमोहार्थकामार्थक्रोधेन च परिप्लुतः ॥ 124.134 ॥  
ततः केनापि कर्मेण जलकृत्यमिहागतः ।  
निमज्य सलिले चात्र जातोऽस्मि ब्राह्मणो ह्यहम् ॥ 124.135 ॥  
निषाद पश्य कुण्डं च मात्रावस्त्रं सचीवरम् ।  
पञ्चाशद्वर्षवासोऽपि ततस्तत्र न नश्यति ।  
न जीर्णाश्चीवराः सर्वे जाह्नव्या नैव ते हृताः ॥ 124.136 ॥  
एवं तेन ततश्चोक्तो निषादोऽदृश्यतां गतः ।  
ये च ते बालकास्तत्र तेषां कश्चिन्न दृश्यते ॥ 124.137 ॥  
स ततो ब्राह्मणो देवि तपस्तपति निश्चितः ।  
ऊर्ध्वश्वासोर्ध्वबाहुश्च वायुभक्षपरायणः ॥ 124.138 ॥  
तस्य वै तिष्ठमानस्य अपराह्णं तु जायते ।  
ततः प्रमुच्य तोयं तं देवि कृत्वा यथोचितम् ॥ 124.139 ॥  
कर्मण्येषु च पुष्पेषु ममार्चनरतस्ततः ।  
अर्चयित्वा यथान्यायं वीरासनमुपागतः ।  
वृतस्तु ब्राह्मणैर्मुख्यैर्गङ्गास्नानेषु वै द्विजः ॥ 124.140 ॥  
ऊचुस्ततो द्विजास्तत्र तपस्वी तपसि स्थितः ।  
पूवाह्णे स्थापिता मात्रा त्रिदण्डी दण्डकुण्डिका ॥ 124.141 ॥  
इतो गतोऽसि ब्रह्मेन्द्र स्थापयित्वा तु चीवरान् ।  
विस्मारितमिदं स्थानं शीघ्रं न त्वमुपागतः ॥ 124.142 ॥  
ततो विप्रवचः श्रुत्वा तूष्णीमासीन्मुनिस्तदा ।  
ब्राह्मणानुगतं स्थानमात्मनात्मानुसंस्थितः ॥ 124.143 ॥  
एतस्मिन्नन्तरे देवि स च ब्राह्मणपुंगवः ।  
चिन्तयन् मनसा देवि किमिदं चाद्भुतं महत् ।  
अद्य पञ्चाशद् वर्षाणि अमावस्या तु एष वै ॥ 124.144 ॥  
किमिदं वर्त्तते कालं किं मायामूचुर्ब्राह्मणाः ।  
पूर्वाह्णे स्थापिता मात्रा अपराह्णे कुतो गतः ॥ 124.145 ॥  
एतस्मिन्नन्तरे देवि ब्राह्मणं तस्य ब्राह्मणः ।  
दर्शितं तस्य चात्मानं दिव्यरूपेण वर्चसा ।  
दर्शयित्वा ततो रूपं भाषितं वचनं मया ॥ 124.146 ॥  
स्नातुकामो गतो विप्रः पूर्वाह्णे जपकारणात् ।  
इदं पश्यापराह्णे वै किं प्रभो विनिवर्त्तसे ॥ 124.147 ॥  
ममैव वचनं श्रुत्वा स च श्रोत्रियपुंगवः ।  
कृताञ्जलिपुटो भूत्वा मन्युना चाभिपीडितः ।  
भूमौ च स्वशिरः कृत्वा प्रत्युवाच ततो मम ॥ 124.148 ॥  
जाता मे सप्त जातानि अपत्यानि च पुष्कलान् ।  
विक्रीतं जातकं मद्यं कच्छपं च सितात्मकम् ॥ 124.149 ॥  
भक्षाभक्षं कृतं चान्यत् पेयापेयं च पीतवान् ।  
गम्यागम्यः कृतश्चापि वाच्यावाच्यं च भाषितम् ॥ 124.150 ॥  
किं मया विकृतं कर्म सेवमानेन माधव ।  
तपश्च तप्यमानेन किं मया विकृतं तपः ॥ 124.151 ॥  
भक्षितं किमकर्मण्यं सेवमानेन चाच्युत ।  
व्यभिचारं च मे तत्र कृतं चैव तवार्च्चने ।  
एतदाचक्ष्व तत्त्वेन येनाहं नरकं गतः ॥ 124.152 ॥  
एतत् तेनाहमुक्तस्तु वचनं दुःखसंयुतम् ।  
मायालुब्धेन विप्रेण गङ्गापुलिनसंसदि ॥ 124.153 ॥  
ततस्तस्य वचः श्रुत्वा करुणं परिदेवितम् ।  
उक्तवानस्मि तं विप्रं दुःखसंतप्तलोचनम् ॥ 124.154 ॥  
मा मत्यं कुरु वै विप्र आत्मदोषो हि ते भवत् ।  
येन दुःखमनुप्राप्तं तिर्यग्योनिं च वै गतः ॥ 124.155 ॥  
उक्तमेव मया पूर्वं विप्र किं तव मायया ।  
ददामि दिव्यलोकान् वै तांस्तु ब्राह्मण नेच्छसि ॥ 124.156 ॥  
दृष्ट्वा तु वैष्णवी माया या त्वया ब्राह्मणेप्सिता ।  
न गतं दिवसं चैव नापराह्णमशेषतः ।  
वर्षाणि नैव पञ्चाशन्निषादस्य गृहेऽभवन् ॥ 124.157 ॥  
अन्यच्च ते प्रवक्ष्यामि तच्छृणुष्व द्विजोत्तम ।  
या एषा वैष्णवी माया त्वया ब्राह्मण ईप्सिता ॥ 124.158 ॥  
त्वया न तत्कृतं किञ्चिच्छुभं वाऽशुभमेव वा ।  
सर्वं मायामयं तत्र विस्मयात् परितप्यसे ॥ 124.159 ॥  
यत्त्वया दुष्कृतं कर्म व्यभिचारं तथा कृतम् ।  
अर्चनं न च ते भ्रष्टं तपश्चैव न नाशितम् ॥ 124.160 ॥  
पुनरन्यत् प्रवक्ष्यामि तच्छृणोषि द्विजोत्तम ।  
यस्य चैवापराधेन स्वयं कृत्वा भवान्तरे ॥ 124.161 ॥  
शुद्धा भागवता विप्र मद्भक्ता नाभिवादिताः ।  
तस्य दोषापराधस्य फलं प्राप्तं ततो द्विज ।  
सर्वथा वन्दनीया वै भक्ता भागवताः शुचिः ॥ 124.162 ॥  
ये तु वन्दन्ति विप्रेन्द्र भक्तान् भागवतान् मम ।  
वन्दितोऽस्मीह विप्रेन्द्र सत्यमेतन्न संशयः ॥ 124.163 ॥  
यो मां पृच्छति वै गन्तुं यस्य वाच्यं न विद्यते ।  
अनन्यमनसो भूत्वा मद्भक्तेषु नियोजयेत् ॥ 124.164 ॥  
गच्छ ब्राह्मण सिद्धोऽसि प्राणांश्चात्रैव संन्यस ।  
गच्छ मे परमं स्थानं श्वेतद्वीपं मया सह ॥ 124.165 ॥  
एवमुक्तो मया भूमि स च ब्राह्मणपुंगवः ।  
दत्त्वा वरं महाभागे तत्रैवान्तरधीयत ॥ 124.166 ॥  
ब्राह्मणो देहं संन्यस्य मायातीर्थे यशस्विनि ।  
कृत्वा सुदुष्करं कर्म श्वेतद्वीपमुपागतः ॥ 124.167 ॥  
धन्वी तूणी शरी खङ्गी महाबलपराक्रमः ।  
मम पश्यति वै नित्यं मायाबलं सुसंस्थितम् ॥ 124.168 ॥  
तव मायेन किं भूमे न मायां ज्ञातुमर्हसि ।  
मम मायां न जानन्ति देवदानवराक्षसाः ॥ 124.169 ॥  
एतत् ते कथितं भूमे मायाख्यानं महौजसम् ।  
मायाचक्रमिति ख्यातं सर्वं दुःखसुखावहम् ॥ 124.170 ॥  
आख्यानानां महाख्यानं तपसां च परं तपः ।  
पुण्यानां परमं पुण्यं गतीनां परमा गतिः ॥ 124.171 ॥  
पठेच्च नित्यं भक्तेषु अभक्तेषु न कीर्त्तयेत् ।  
मा पठेन्नीचमध्ये वै न पठेच्छास्त्रदूषके ॥ 124.172 ॥  
अग्रतः पृष्ठतो मह्यं मद्भभक्तेषु यथाग्रतः ।  
पठतः शोभते विप्रो न तु ये शास्त्रदूषकाः ॥ 124.173 ॥  
कल्यमुत्थाय यो नित्यं पठते च दृढव्रतः ।  
तेन द्वादशवर्षाणि ममाग्रे पठितं भवेत् ॥ 124.174 ॥  
अथ पूर्णेन कालेन पुमान् पञ्चत्वमागतः ।  
मद्भक्तो जायते देवि वियोनिं च न गच्छति ॥ 124.175 ॥  
य एवं श्रृणुयान्नित्यं महाख्यानं वसुंधरे ।  
न स जायेत मन्दात्मा वियोनिं च न गच्छति ॥ 124.176 ॥  
एतत् ते कथितं भद्रे यत्त्वया पूर्वमीप्सितम् ।  
मुच्यमाना वरारोहे किमन्यत्परिपृच्छसि ॥ 124.177 ॥  
॥ इति श्रीवराहपुराणे भगवच्छास्त्रे चतुर्विंशत्यधिकशततमोऽध्यायः ॥ 124 ॥


सूत उवाच ।  
श्रुत्वा मायाबलं ह्येतद् धरणी संशितव्रता ।  
वराहरूपिणं देवं प्रत्युवाच वसुंधरा ॥ 125.1 ॥  
धरण्युवाच ।  
यत्तत् कुब्जाम्रकं देव भाषसे तदनन्तकम् ।  
नाहमत्र विजानामि यन्मया पूर्वपृच्छितम् ॥ 125.2 ॥  
यत्तत्कुब्जाम्रके पुण्यं व्युष्टिस्तस्य सनातनी ।  
एतन्मे परमं गुह्यं भगवन् वक्तुमर्हसि ॥ 125.3 ॥  
श्रीवराह उवाच ।  
सर्वं तत्कथयिष्यामि सर्वलोकसुखावहम् ।  
यत्तत्कुब्जाम्रके व्युष्टिर्यच्च तीर्थमनिन्दितम् ।  
तानि कार्त्स्न्येन मे देवि श्रृणु तत्त्वेन सुन्दरि ॥ 125.4 ॥  
यथा कुब्जाम्रको जातस्ततस्तीर्थं यथाक्रमम् ।  
यच्च कर्म ततो भूमि स्नातो याति मृतेष्वपि ॥ 125.5 ॥  
युगे सप्तदशे भूमि कृत्वा चैकां वसुंधराम् ।  
मधुकैटभौ तथा हत्वा ब्रह्मावचननोदितः ।  
संहारं तु ततः कृत्वा गङ्गाद्वारमुपागतः ॥ 125.6 ॥  
पश्यामि तं नतं भूमि रैभ्यं नाम महायशम् ।  
मम चाराधने युक्तं धर्मकर्मसुनिष्ठितम् ॥ 125.7 ॥  
युक्तिमन्तो गुणज्ञश्च शुचिर्दक्षो जितेन्द्रियः ।  
दशवर्षसहस्त्राणि ऊर्ध्वबाहुः स तिष्ठति ॥ 125.8 ॥  
सहस्त्रं चाम्बुभक्षेण तथा शैवालभक्षणम् ।  
वर्षाणां च शतं पञ्च तिष्ठते स महामुनिः ॥ 125.9 ॥  
ततः प्रीतोऽस्म्यहं देवि रैभ्यस्य च महात्मनः ।  
भक्त्या च परया चैव तेन चाराधितो ह्यहम् ॥ 125.10 ॥  
ततो वै तप्यमानं तं गङ्गाद्वारमुपागतम् ।  
आम्रवृक्षं समासाद्य दृष्टः स मुनिपुंगवः ॥ 125.11 ॥  
दर्शितोऽयं मया चात्मा हेतुमात्रेण केनचित् ।  
मया यदाश्रितश्चाम्रस्तेन कुब्जत्वमागतः ॥ 125.12 ॥  
एवं कुब्जाम्रकं ख्यातं स्थानमेकं यशस्विनि ।  
मृतापि तत्र गच्छन्ति मम लोकाय केवलम् ॥ 125.13 ॥  
अन्यच्च ते प्रवक्ष्यामि तच्छृणुष्व वसुंधरे ।  
दृष्ट्वा मम ऋषिश्चैव यानि वाक्यान्यभाषत ॥ 125.14 ॥  
एवं तत्र मया दृष्ट्वा कुब्जरूपं समास्थितः ।  
जानुभ्यामवनिं गत्वा किञ्चिदेव प्रभाषते ॥ 125.15 ॥  
जानुभ्यां पतितं दृष्ट्वा स मुनिः संशितव्रतः ।  
वरेण छन्दितस्तत्र न तस्यैव च रोचते ॥ 125.16 ॥  
ममैवं वचनं श्रुत्वा स ऋषिस्तपसान्वितः ।  
उवाच मधुरं वाक्यं प्रसादार्थी महायशाः ॥ 125.17 ॥  
यदि प्रसन्नो भगवान् लोकनाथो जनार्दनः ।  
तव चात्र निवासं वै देव इच्छामि नित्यशः ॥ 125.18 ॥  
यावल्लोका धरिष्यन्ति तावद्वर महाप्रभो ।  
स्थानं तव प्रसादाच्चैवैच्छेयं तव संस्थितिम् ॥ 125.19 ॥  
मा मे भक्तिर्भवेदन्ये तव वर्ज्या जनार्दन ।  
अन्ये भक्तिर्भवेद् विष्णो रोचते न कदाचन ॥ 125.20 ॥  
एतेन परमं चित्तं यन्मया हृदि वर्तते ।  
उपेन्द्र यदि तुष्टोऽसि एतन्मे दीयतां वरम् ॥ 125.21 ॥  
ततस्तस्य वचः श्रुत्वा रैभ्यस्य मुनिपुंगव ।  
वाढमित्येव ब्रह्मेन्द्र एवमेतद् भविष्यति ॥ 125.22 ॥  
ममैव वचनं श्रुत्वा ब्राह्मणः स वसुंधरे ।  
मुहूर्तं ध्यानमास्थाय प्रत्युवाच द्विजोत्तमम् ॥ 125.23 ॥  
श्रृणु तत्त्वेन मे देवि यन्मां त्वं परिपृच्छसि ।  
तीर्थे कुब्जाम्रके पुण्ये मम लोकसुखावहे ॥ 125.24 ॥  
तीर्थं तु कुमुदाकारं तस्मिन् कुब्जाम्रके स्थितम् ।  
स्नानमात्रेण सुश्रोणि स्वर्गं प्राप्नोति मानवः ॥ 125.25 ॥  
कौमुदस्य तु मासस्य तथा मार्गशिरस्य च ।  
वैशाखस्यैव मासस्य कृत्वा वै कर्म दुष्करम् ॥ 125.26 ॥  
यो वै परित्यजेत् प्राणान् स्त्रियः पुंसनपुंसकौ ।  
निष्कलां लभते सिद्धिं मम लोकं स गच्छति ॥ 125.27 ॥  
अन्यच्च ते प्रवक्ष्यामि तच्छृणुष्व वसुंधरे ।  
तीर्थं मानसमित्येव यस्तु तत्र विधीयते ॥ 125.28 ॥  
यस्मिन् स्नात्वा विशालाक्षि गच्छते नन्दनं वनम् ।  
दिव्यं वर्षसहस्त्रं वै मोदते चाप्सरैः सह ॥ 125.29 ॥  
पूर्णे वर्षसहस्त्रे तु जायते विपुले कुले ।  
द्रव्यवान् गुणवांश्चैव जायते तत्र मानवः ॥ 125.30 ॥  
तत्राथ मुञ्चते प्राणान् कौमुदस्य तु द्वादशीम् ।  
पुष्कलां लभते सिद्धिं मम लोकं च गच्छति ॥ 125.31 ॥  
अन्यच्च ते प्रवक्ष्यामि तच्छृणुष्व वसुंधरे ।  
मायातीर्थमिदं ख्यातं येन माया विजानते ॥ 125.32 ॥  
तस्मिन् कृतोदको ब्रह्मन् मायातीर्थे महायशाः ।  
दशवर्षसहस्त्राणि मद्‌भक्तो जायते नरः ॥ 125.33 ॥  
लभते परमां व्युष्टिं कुबेरभवनं यथा ।  
सहस्त्रमेकं वर्षाणां स्वच्छन्दगमनालयम् ॥ 125.34 ॥  
अथवा म्रियते तत्र मायातीर्थे यशस्विनि ।  
मायायोगी ततो भूत्वा मम लोकाय गच्छति ॥ 125.35 ॥  
अन्यच्च ते प्रवक्ष्यामि तच्छृणुष्व वसुंधरे ।  
तीर्थं सर्वात्मकं नाम सर्वधर्मगुणान्वितम् ॥ 125.36 ॥  
यस्तत्र स्नायते कश्चिद् वैशाखस्य तु द्वादशीम् ।  
निष्कलं लभते स्वर्गं सहस्त्रं दश पञ्च च ॥ 125.37 ॥  
अथात्र मुञ्चते प्राणान् तीर्थे शीर्षकपे तथा ।  
सर्वसङ्गं परित्यज्य मम लोकाय गच्छति ॥ 125.38 ॥  
पुनरन्यत् प्रवक्ष्यामि श्रृणु मे शुभलोचने ।  
तीर्थं पूर्णमुखं नाम तं तु कश्चिन्न जानते ॥ 125.39 ॥  
तत्र सर्वा भवेद् गङ्गा शीतलं जायते जलम् ।  
तत्र चोष्णं भवत्यम्बु ज्ञेयं पूर्णमुखं तथा ॥ 125.40 ॥  
स्नात्वा गच्छति सुश्रोणि सोमलोके महीयते ।  
पश्यते तु सदा सोमं सहस्त्रदशपञ्च च ॥ 125.41 ॥  
ततः स्वर्गात् परिभ्रष्टो ब्राह्मणश्चैव जायते ।  
मद्भक्तः शुचिमान् दक्षः सर्वकर्मगुणान्वितः ॥ 125.42 ॥  
अथवा म्रियते तत्र मासि मार्गशिरे तथा ।  
शुक्लपक्षे च द्वादश्यां मम लोकं च गच्छति ॥ 125.43 ॥  
तत्र मां पश्यते नित्यं दीप्तिमन्तं चतुभुर्जम् ।  
न जन्म विद्यते तस्य मरणं च कदाचन ॥ 125.44 ॥  
पुनरन्यत् प्रवक्ष्यामि तछृणुष्व वसुंधरे ।  
अशोकं नाम तीर्थं तु अशोकं तत्र तिष्ठति ।  
तस्य व्याप्तिं प्रवक्ष्यामि तच्छृणुष्व वसुंधरे ॥ 125.45 ॥  
अनन्यमानसो भूत्वा भक्तो भागवतो मम ।  
यस्तु स्नाति तत्र तीर्थे कदाचिदपि मानवः ।  
दशवर्षसहस्त्राणि मोदते ह्यमरालये ॥ 125.46 ॥  
ततः स्वर्गात् परिभ्रष्टस्तस्य तीर्थस्य यत्फलम् ।  
द्रव्यवान् गुणवांश्चैव मद्भक्तश्चैव जायते ॥ 125.47 ॥  
वैशाखस्य तु मासस्य शुक्लपक्षस्य द्वादशीम् ।  
यदि मुञ्चेत् स्वकं देहं कृत्वा कर्म सुदुष्करम् ॥ 125.48 ॥  
न जन्ममरणं तस्य न ग्लानिर्न च वै भयम् ।  
सर्वसङ्गविनिर्मुक्तो मम लोकाय गच्छति ॥ 125.49 ॥  
अन्यच्च ते प्रवक्ष्यामि तच्छृणुष्व वसुंधरे ।  
तीर्थं करवीरकं नाम लोके मम सुखावहम् ॥ 125.50 ॥  
तस्य चिह्नं प्रवक्ष्यामि येन ज्ञापयते शुभे ।  
पुरुषो ज्ञानवांश्चैव मम भक्तिसमन्वितः ॥ 125.51 ॥  
माघमासे तु सुश्रोणि शुक्लपक्षे तु द्वादशीम् ।  
पुष्पितः करवीरो वै मध्याह्ने तु न संशयः ॥ 125.52 ॥  
तस्मिन् कृतोदकस्तीर्थे स्वच्छन्दगमनालयः ।  
भ्रमेद् विमानमारूढो सहस्त्रं नरिनर्त्ति च ॥ 125.53 ॥  
तत्राथ म्रियते भूमि माघमासे तु द्वादशीम् ।  
ब्रह्माणं मां च पश्येत पश्यते च वृषध्वजम् ॥ 125.54 ॥  
पुनरन्यत् प्रवक्ष्यामि तच्छृणुष्व वसुंधरे ।  
तस्य ब्राह्मणमुख्यस्य पूर्वं यत् कथितं मया ॥ 125.55 ॥  
तस्मिन् कुब्जाम्रके भद्रे स्थानं तु मम रोचते ।  
पुण्डरीक इति ख्यातं तीर्थमेव महद्यशः ॥ 125.56 ॥  
तस्य चिह्नं प्रवक्ष्यामि तच्छृणुष्व वसुंधरे ।  
तस्य तीर्थस्य सुश्रोणि फलं तत्र महागुणम् ॥ 125.57 ॥  
पुण्डरीकस्य यज्ञस्य यजमानस्य यत् फलम् ।  
प्राप्नोति वसुधे तत्र स्वयमेव न संशयः ॥ 125.58 ॥  
अथवा म्रियते तत्र लब्धसंज्ञो महातपाः ।  
दशानां पुण्डरीकानां फलं प्राप्नोति मानवः ॥ 125.59 ॥  
भुक्त्वा यज्ञफलं तत्र जातिशुद्धो माहतपाः ।  
सिद्धिं च लभते नित्यं मम लोकाय गच्छति ॥ 125.60 ॥  
अन्यच्च ते प्रवक्ष्यामि प्रिये तद् वै श्रृणोहि मे ।  
अग्नितीर्थमिति ख्यातं गुह्यं कुब्जाम्रके स्थितम् ॥ 125.61 ॥  
पुनः प्रजायते चैव द्वादश्यां पञ्चवर्जितः ।  
कौमुदस्य तु मासस्य मासि मार्गशिरस्य च ॥ 125.62 ॥  
आषाढस्य च मासस्य शुक्लपक्षे तु द्वादशीम् ।  
यश्चैव माधवे मासि समये हृदि वर्त्तते ।  
तेषां शुक्ले तु द्वादश्यां तीर्थं तिष्ठति तत्त्वतः ॥ 125.63 ॥  
तस्य चिह्नं प्रवक्ष्यामि देवि तत्त्वं विजानतः ।  
येन चिह्नेन विज्ञेयं स तीर्थवरमामकम् ।  
एकचित्तं समाधाय तच्छृणोहि वसुंधरे ॥ 125.64 ॥  
मुच्य भागवतान् शुद्धान् मम संहितपाठकान् ।  
न कश्चित् तद् विजानाति यस्तु शास्त्रं न जानति ॥ 125.65 ॥  
फलं तस्य प्रवक्ष्यामि मृतोऽपि स्नातकोऽपि वा ।  
एकचित्तं समाधाय तच्छृणोहि वसुंधरे ॥ 125.66 ॥  
अग्नितीर्थेषु स्नातो वै तस्मिन् कुब्जाम्रके तु वा ।  
अग्नितीर्थे महाभागे श्रृणु स्नानेन यत्फलम् ॥ 125.67 ॥  
सप्त कृत्वाऽग्निमेधानां यत्फलं भवति प्रिये ।  
प्राप्नोति स महाभागे स्नानमात्रे न संशयः ॥ 125.68 ॥  
अथवा म्रियते तत्र तत्त्वेनैकैकद्वादशीम् ।  
विंशद्रात्रोषितस्तत्र मम लोकाय गच्छति ॥ 125.69 ॥  
तीर्थानि तस्य वक्ष्यामि चिह्नानि श्रृणु सुन्दरि ।  
येन विज्ञायते विद्वान् मम भक्त्या सुखावहम् ॥ 125.70 ॥  
उष्णं भवति हेमन्ते वसुधा तत्र निष्कलम् ।  
गङ्गा तद् भवते चोष्णा ग्रीष्मे वै शीतला भवेत् ॥ 125.71 ॥  
एतच्चिह्नं महाभागे तीर्थमाग्नेयमुत्तरे ।  
तरन्ति मानवा येन घोरं संसारसागरम् ॥ 125.72 ॥  
अन्यच्च ते प्रवक्ष्यामि देवि कुब्जाम्रके महत् ।  
वायव्यमिति विख्यातं तीर्थं धर्माद् विनिःसृतम् ॥ 125.73 ॥  
तस्मिंस्तीर्थे तु यः स्नातः कृतोदककृताग्निकः ।  
वाजपेयस्य यज्ञस्य फलं प्राप्नोति निष्कलम् ॥ 125.74 ॥  
अथवा म्रियते तत्र वायुतीर्थे महाह्रदे ।  
दिनानि दशपञ्चैव कृतमेव हि मामकम् ॥ 125.75 ॥  
न तस्य म्रियते भूमि जन्म तस्य न विद्यते ।  
जायते च चतुर्बाहुर्मम लोके प्रतिष्ठितः ॥ 125.76 ॥  
तस्य चिह्नं प्रवक्ष्यामि वायुतीर्थस्य सुन्दरि ।  
येन चिह्नेन विज्ञेयः शुभैःर्भागवतैस्तथा ॥ 125.77 ॥  
अश्वत्थवृक्षपत्राणि चलन्ति नित्यशोऽवने ।  
चतुर्विंशतिद्वादश्यां येन प्रज्ञायते विभो ॥ 125.78 ॥  
पुनरन्यत् प्रवक्ष्यामि तीर्थे कुब्जाम्रके भुवि ।  
शक्रतीर्थमिति ख्यातं सर्वसंसारमोक्षणम् ॥ 125.79 ॥  
तस्मिन् स्नातो वरारोहे शक्रतीर्थे महायशाः ।  
शक्रस्य वसते लोके वज्रहस्तो न संशयः ॥ 125.80 ॥  
अथवा म्रियते देवि शक्रतीर्थे महातपे ।  
उपोष्य दशरात्राणि मम लोकाय गच्छति ॥ 125.81 ॥  
तस्य चिह्नं प्रवक्ष्यामि येन विज्ञायते ततः ।  
एकचित्तं समाधाय श्रृणु सुन्दरि तत्त्वतः ॥ 125.82 ॥  
पञ्चवृक्षं ततस्तत्र तस्य तीर्थस्य दक्षिणे ।  
भूमि येन स विज्ञेयः शक्रतीर्थमिति स्मृतम् ॥ 125.83 ॥  
पुनरन्यत् प्रवक्ष्यामि तीर्थमेव वसुंधरे ।  
वरुणेन तपस्तप्तं सहस्त्राः पञ्च सप्त च ।  
तस्य स्नातस्य वक्ष्यामि पृच्छितं चैव यत्फलम् ॥ 125.84 ॥  
मृतो वा येन प्राप्नोति पुरुषः संशितव्रतः ।  
अष्टवर्षसहस्त्राणि गत्वा वै वरुणालयम् ।  
स्वच्छन्दमनसो भूत्वा एवमेव न संशयः ॥ 125.85 ॥  
अथवा म्रियते तत्र विंशरात्रोषितो नरः ।  
सर्वसङ्गान् परित्यज्य मम लोकाय गच्छति ॥ 125.86 ॥  
तस्य चिह्नं प्रवक्ष्यामि तच्छृणुष्व वसुंधरे ।  
तत्र धारा पतत्येका एकरूपा सदा भवेत् ।  
न वर्धते च वर्षासु घर्मे न ह्रसते पुनः ॥ 125.87 ॥  
सप्तसामुद्रकं नाम तस्मिन् कुब्जाम्रके स्थितम् ।  
तस्मिन् कृतोदको भूमि नरो धर्मपरायणः ।  
त्रयाणामश्वमेधानां फलं प्राप्नोति मानवः ॥ 125.88 ॥  
शीघ्रं गच्छति वै स्वर्गं सहस्त्रं त्रीणि पञ्च च ।  
ततः स्वर्गात् परिभ्रष्टः कुलवाञ्जायते द्विजः ।  
वेदवेदाङ्गकुशलः सोमपश्चैव जायते ॥ 125.89 ॥  
अथात्र मुञ्चते प्राणान् मुक्तः सङ्गविवर्जितः ।  
उषित्वा सप्तरात्रं वै मम लोकाय गच्छति ॥ 125.90 ॥  
तस्य चिह्नं प्रवक्ष्यामि तीर्थभूमिं महोधरे ।  
वैशाखस्य तु द्वादश्यां विभूतिस्तत्र जायते ।  
वहेच्च विमला गङ्गा स्वर्गतोयविभूषिता ॥ 125.91 ॥  
तस्मिंस्तीर्थे महातेजः क्षीरवर्णं पुनर्भवेत् ।  
पुनश्च पीतवर्णाभा पुनः रक्तोदका भवेत् ॥ 125.92 ॥  
वर्णं मरकताभाति पुनर्मुक्तासमप्रभम् ।  
एतैश्चिह्नैस्तु विज्ञेयं तत् तीर्थं परमात्मभिः ॥ 125.93 ॥  
अन्यच्च ते प्रवक्ष्यामि तीर्थं कुब्जाम्रके भुवि ।  
तीर्थं मानसरं नाम सर्ववैष्णवकं शुभम् ॥ 125.94 ॥  
तस्मिन् स्नातो वरारोहे गच्छते मानसं सरः ।  
देवान् पश्यति वै सर्वान् रुद्रेन्द्रसमरुद्गणान् ॥ 125.95 ॥  
अथ तत्र मृतो भूमि त्रिंशद्रात्रोषितो नरः ।  
सर्वसङ्गविनिर्मुक्तो मम लोकाय गच्छति ॥ 125.96 ॥  
तस्य चिह्नं प्रवक्ष्यामि येन प्रज्ञायते नरैः ।  
परागर्वाच्च विततं मानुषाणां दुरासदम् ॥ 125.97 ॥  
एतत् ते भूमि विज्ञेयो यथैषो मानसं सरः ।  
शुभैर्भागवतैर्ज्ञेयो मम कर्मसुनिष्ठितैः ॥ 125.98 ॥  
एतत् तीर्थं महाभागे तस्मिन् कुब्जाम्रके स्मृतम् ।  
सिद्धिकामस्य विप्रस्य रैभ्यस्य परिकीर्त्तितम् ॥ 125.99 ॥  
अन्यच्च ते प्रवक्ष्यामि तच्छृणुष्व वसुंधरे ।  
तत्र कुब्जाम्रके वृत्तं पुराश्चर्यं महौजसम् ॥ 125.100 ॥  
मम निर्माल्यपार्श्वे वै व्याली वसति निर्भया ।  
गन्धमाल्योपहाराणि भक्षयन्ती यदृच्छया ॥ 125.101 ॥  
कस्यचित् त्वथ कालस्य नकुलस्तत्र चागतः ।  
पश्यते च ततस्तां वै रममाणां च निर्भयाम् ।  
नकुलेन सह व्याली तयोर्युद्धं प्रवर्त्तत ॥ 125.102 ॥  
संपूर्णे ते तु मध्याह्ने माघमासे तु द्वादशीम् ।  
तया स दष्टो नकुलो नाशाय मम मन्दिरे ॥ 125.103 ॥  
तेनापि विषदिग्धेन व्याली शीघ्रं निपातिता ।  
उभौ चान्योन्ययुद्धेतामुभौ पञ्चत्वमागतौ ॥ 125.104 ॥  
व्याली प्राग्ज्योतिषे जाता राजपुत्री यशस्विनि ।  
नकुलो जायते देवि कोशलेषु जनाधिपः ।  
रूपवान् गुणवान् देवि सर्वशास्त्रकलान्वितः ॥ 125.105 ॥  
तौ तु दीर्घेण कालेन सौख्येन परिरञ्जितौ ।  
तौ च वर्धतमन्योन्यं शुक्लपक्षे यथा शशी ॥ 125.106 ॥  
दृष्ट्वा नकुलं सा कन्या शीघ्रं वै हन्तुमिच्छति ।  
व्यालीं दृष्ट्वा राजपुत्रः सहसा हन्तुमिच्छति ॥ 125.107 ॥  
अथ तस्यां तु कालेन कोशलः कामरूपकः ।  
मत्प्रसादेन वै देवि सम्बन्धश्चैव जायते ।  
उभयोश्च कृतोद्वाहः प्राग्ज्योतिषसकोशलौ ॥ 125.108 ॥  
दृष्टप्रीतिस्तु तौ जातौ यथा तु जतुकाष्ठवत् ।  
रमतोः भ्रमतोस्तत्र यत्र तत्रापि रोचते ।  
यथा शची च शक्रश्च विचरन् नन्दने वने ॥ 125.109 ॥  
एवं दीर्घेण कालेन तयोः प्रीतिर्न हीयते ।  
वर्धते च यथान्यायं वेलामिव महोदधिः ॥ 125.110 ॥  
ते रमन्ति विहारेषु देवतायतनेषु च ।  
एवं तयोर्गतः कालो वर्षाणां सप्तसप्ततिः ।  
ते न बुद्ध्यन्ति चात्मानं मम मायाप्रमोहितौ ॥ 125.111 ॥  
एवं तौ विहरन्तौ तु तस्मिन्नुपवने ततः ।  
दृष्ट्वा व्यालीं राजपुत्रस्ततो हन्तुं व्यवस्थितः ॥ 125.112 ॥  
स तया धार्यमाणो वै व्यालीं हन्तुं ततोद्यतः ।  
यथा गरुडो नागानां हतवान् विनतात्मजः ॥ 125.113 ॥  
स तथा वार्यमाणश्च शीघ्रमेव निपातिता ।  
रुषिता राजपुत्री सा न किञ्चिदपि भाषितः ॥ 125.114 ॥  
ततस्तस्यां तु वेलायां राजपुत्र्याः समग्रतः ।  
विलान्निष्क्रम्य नकुलमाहारपरिकाङ्क्षिणम् ।  
दृष्ट्वा च राजपुत्री सा नकुलं सर्पकाङ्क्षिणम् ॥ 125.115 ॥  
दृष्ट्वा च रममाणं सा नकुलं शुभदर्शनम् ।  
क्रोधो वै जायते तस्या नकुलं हन्तुमुद्यता ।  
वारिता राजपुत्रेण सुता प्राग्ज्योतिषस्य वै ॥ 125.116 ॥  
नकुलं घातितं दृष्ट्वा शुभगं सर्वदर्शिनम् ।  
कुपितो राजपुत्रो वै राजपुत्र्यां प्रभाषत ॥ 125.117 ॥  
स्त्रीणां तु भर्त्ता वै मान्यः सदैव तु विधीयते ।  
मया वै धार्यमाणेन नकुलं यत्त्वया हतम् ॥ 125.118 ॥  
ततस्तस्य वचः श्रुत्वा राजपुत्री यशस्विनी ।  
क्रोधमूर्च्छितसर्वाङ्गी राजपुत्रमथाब्रवीत् ॥ 125.119 ॥  
अनपराधाचरिता त्वया सर्पी निपातिता ।  
किं तत्र नापराधं ते निहिता क्षितिचारिणी ।  
यत्त्वया धार्यमाणेन शीघ्रमेव निपातिता ॥ 125.120 ॥  
राजपुत्र्या वचः श्रुत्वा राजपुत्रो यथाब्रवीत् ।  
वाग्भिः सकटुकं प्रोक्तं मम पूर्वं कदाचन ॥ 125.121 ॥  
सर्पमाशीविषं भद्रे तीक्ष्णदंष्ट्रो महाभयः ।  
दशते मानुषं शीघ्रं तेन सर्पो मया हतः ॥ 125.122 ॥  
प्रजा पाल्या मया भद्रे ये केचिदपथे स्थिताः ।  
सर्वे ते नाशितव्या वै राज्ञा शास्त्रे यथा श्रुतिः ॥ 125.123 ॥  
श्वापदं ये तु हिंसन्ति मानुषं तेऽपि कामतः ।  
सस्यं च येऽपि हिंसन्ति तेऽपि वध्या न संशयः ॥ 125.124 ॥  
ममैव राजधर्मो वै कर्त्तव्यो राजकर्मणि ।  
नकुलेनापराधं ते आख्याहि यदि किं कृतम् ॥ 125.125 ॥  
दर्शनीयः सुरूपश्च राजयोग्यो गृहेषु च ।  
मङ्गल्यश्च पवित्रश्च नकुलश्च निपातितः ॥ 125.126 ॥  
स च मे धार्यमाणेन राजपुत्रीं न तां सतीम् ।  
न तां भद्रे प्रशंसामि नकुलं गृह्यमेव च ॥ 125.127 ॥  
यन्मया धार्यमाणोऽपि त्वया च नकुलो हतः ।  
मम चापि न भार्याऽसि अहं चापि पतिर्न च ॥ 125.128 ॥  
किं च ते न हतो वाऽद्य अवध्याः सर्वतः स्त्रियः ।  
एतद् वाक्यमथोक्त्वा च निवर्त्य नगरं प्रति ॥ 125.129 ॥  
एवं क्रोधं समादाय नष्टप्रीतिरुभौ तथा ।  
एवं स च गतः कालो दम्पत्योस्तदनन्तरम् ।  
न रञ्जयति चान्योन्यं यथान्यायेन दूषणम् ॥ 125.130 ॥  
राजपुत्रस्तु सुश्रोणि शरीरं नाभिरञ्जति ।  
यथान्यायं विधानेन नकुलाद् वधकोपितः ॥ 125.131 ॥  
अथ दीर्घेण कालेन कोशलाया जनाधिपः ।  
श्रृणोति तां कथां सर्वां वधं नकुलसर्पयोः ॥ 125.132 ॥  
एवं श्रुत्वा यथान्यायं सक्रोधमुभयोरपि ।  
समानीय ततः सर्वान् अमात्यान् कञ्चुकीस्तथा ।  
वधूपुत्रं समानीय राजा वचनमब्रवीत् ॥ 125.133 ॥  
कुतः पुत्र गतः प्रेम वध्वर्थे क्व गतस्तव ।  
प्रीतिर्जतुकाष्ठवद् या पुत्र नष्टा कुतस्तु सा ॥ 125.134 ॥  
दर्पणेष्विव पश्यामि प्रतिबिम्बं यथात्मनि ।  
तथास्ते नापसव्येन कदाचिदपि पुत्रक ॥ 125.135 ॥  
दक्षा सुशीला धर्मिष्ठा न च वै त्यक्तुमर्हसि ।  
अप्रियं नोक्तपूर्वं तु परे परिजने जने ।  
मिष्ठान्नसाधने ह्येषा वधूस्त्यक्तुं न युज्यते ॥ 125.136 ॥  
धनं सर्वं तु ते धर्मो धर्मा योषिन्न संशयः ।  
अहो सत्यजनादेव स्त्रीणां वै कुलसन्ततिः ॥ 125.137 ॥  
ततः पितुर्वचः श्रुत्वा राजपुत्रो यशस्विनि ।  
उभौ च चरणौ गृह्य पितरं प्रत्यभाषत ॥ 125.138 ॥  
दोषो न विद्यते तात स्नुषायां तव निष्कला ।  
वार्यमाणा मया राजन् नकुलश्चाग्रतो हतः ॥ 125.139 ॥  
ततो मे जायते मन्युर्दृष्ट्वा नकुलं पातितम् ।  
क्रोधासक्ते सतप्तेन येन वै परिभाषिता ॥ 125.140 ॥  
ततः पतिवचः श्रुत्वा प्राग्ज्योतिषकुलोद्भवा ।  
शिरसा प्रणतिं कृत्वा वाक्यं चेदमुवाच ह ॥ 125.141 ॥  
नापराधोऽतिभीतश्चावनतो भुजगस्तथा ।  
शतशो वार्यमाणेन शीघ्रमेव निपातितः ॥ 125.142 ॥  
ततः सर्पवधं दृष्ट्वा क्रोधसंतप्तदर्शना ।  
अनेन सह संवादं किञ्चिदेव प्रभाषिणी ॥ 125.143 ॥  
वधूपुत्रवचः श्रुत्वा कोसलानां जनेश्वरः ।  
उवाच मधुरं वाक्यमुभयोर्यद्धितं शुभम् ॥ 125.144 ॥  
नकुलो हतमित्याह यदि सर्पो निपातितः ।  
किमिदं क्रियते क्रोधमेतन्मे वक्तुमर्हसि ॥ 125.145 ॥  
हते तु नकुले पुत्र कस्ते मन्युर्भवेत् तदा ।  
राजपुत्रि हते सर्पे कस्ते मन्युर्भवेदिह ॥ 125.146 ॥  
ततः पितुर्वचः श्रुत्वा कोशलेश्वरनन्दनः ।  
उवाच मधुरं वाक्यं राजपुत्रो महायशाः ॥ 125.147 ॥  
ततः किं तेन पृष्टेन त्वया पृच्छितुमर्हसि ।  
एतां पृच्छ महाभाग यं ज्ञास्यन्ति शरीरिणः ॥ 125.148 ॥  
पुत्रस्य वचनं श्रुत्वा कोशलानां जनेश्वरः ।  
उवाच मधुरं वाक्यं धर्मसंयोगसाधनम् ॥ 125.149 ॥  
ब्रूहि पुत्र यथान्यायं यत्ते मनसि वर्त्तते ।  
प्रीतिविच्छेदकरणमुभयोर्दम्पतीमिह ॥ 125.150 ॥  
जातः संवर्धितः पुत्र सर्वकर्मेषु निष्ठितः ।  
पित्रा वै पृष्टगुह्यानि गोपयन्ति नराधमाः ॥ 125.151 ॥  
सत्यं च यदसत्यं वा न ब्रुवन्ति कदाचन ।  
पतन्ति नरके घोरे रौरवे तप्तबालुके ॥ 125.152 ॥  
पित्रा पृष्टं तु ये सत्यं ब्रुवते च शुभाशुभम् ।  
दिव्यां च ते गतिं यान्ति या गतिः सत्यवादिनाम् ॥ 125.153 ॥  
अवश्यमेव तद् वाक्यं वक्तव्यं मम सन्निधौ ।  
यस्य दोषेण वै पुत्र नष्टा प्रीतिर्गुणाकरे ॥ 125.154 ॥  
ततः पितुर्वचः श्रुत्वा कोशलानन्दिवर्धनः ।  
उवाच श्लक्ष्णया वाचा तत्रैव जनसंसदि ॥ 125.155 ॥  
गच्छत्वेष जनः सर्वो यथान्यायं गृहाणि वै ।  
कल्यं ते कथयिष्यामि एष यत् तव रोचते ॥ 125.156 ॥  
प्रभातायां तु शर्वर्यां शङ्खदुन्दुभिनादितः ।  
विबुद्धः कोशलश्रेष्ठः सूतमागधवन्दिभिः ॥ 125.157 ॥  
तदा कमलपत्राक्षो राजपुत्रो महायशाः ।  
स्नातो मङ्गलकं कृत्वा राजधानीमुपागतः ॥ 125.158 ॥  
ततः कञ्चुकी शीघ्रं वै राजधानीं निवेदितः ।  
द्वारि तिष्ठति पुत्रस्ते तव दर्शनलालसः ॥ 125.159 ॥  
कञ्चुकेस्तु वचः श्रुत्वा कोशलानां जनेश्वरः ।  
शीघ्रमेव प्रविश्याथ मत्पुत्रश्च कुलोद्भवः ॥ 125.160 ॥  
राजपुत्रे प्रविष्टे तु तत्र चोत्सवते जनः ।  
चातुर्वर्ण्यप्रवृत्तिं तां परीतौ पितृपुत्रकौ ॥ 125.161 ॥  
यद् गुह्यं पृच्छसे तात मम चात्र जनाकुले ।  
न शक्नोमि च तं वक्तुं ततो गुह्यं जनाकुले ॥ 125.162 ॥  
अवश्यमेव वक्तव्यं त्वया पृष्टेन निष्कलम् ।  
एतद् गुह्यं महाराज प्रीतिविच्छेदकारकम् ॥ 125.163 ॥  
यदिच्छसि महाराज श्रोतुं गुह्यमिदं महत् ।  
गच्छ कुब्जाम्रकं शीघ्रं तात एवं मया सह ॥ 125.164 ॥  
तत्र ते कथयिष्यामि कोसलाधिपते नृप ।  
यत्त्वया पृच्छितं ह्येतद् गुह्यं पूर्वमनिन्दितम् ॥ 125.165 ॥  
ततस्तस्य वचः श्रुत्वा राजपुत्रस्य वै नृपः ।  
वाढमित्येव तत्राह चातुर्वर्ण्यं यशस्विनि ॥ 125.166 ॥  
राजपुत्रे गते तत्र अमात्यस्य च सन्निधौ ।  
उवाच मधुरं वाक्यं ये वै तत्र जनाः स्थिताः ॥ 125.167 ॥  
तत्र गच्छामहे गन्तुं स्थानं कुब्जाम्रकं प्रति ।  
न केनचिद् वारणीयो गमने कृतनिश्चयः ॥ 125.168 ॥  
अथ ते सप्तरात्रेण राजानं तमुवाच ह ।  
सज्जन्ति सर्वद्रव्याणि किमाज्ञापयते भवान् ॥ 125.169 ॥  
अमात्यानां वचः श्रुत्वा कोशलानां जनाधिपः ।  
साधु साध्विति चोक्त्वा वै अमात्यजनसंसदि ॥ 125.170 ॥  
हस्त्यश्वरथयानानि भाण्डागारं सुसंयुतम् ।  
कारुजापण्यवेश्याश्च गन्तुकामाः प्रचक्रिरे ॥ 125.171 ॥  
ततः स राजशार्दूलो ज्येष्ठं पुत्रं प्रभाषत ।  
पुत्र किं चैव कर्त्तव्यं शून्यं राज्यमिदं मया ॥ 125.172 ॥  
ततः पितुर्वचः श्रुत्वा राजपुत्रो महायशाः ।  
उवाच मधुरं वाक्यं निपत्य चरणौ पितुः ॥ 125.173 ॥  
एष कनीयसो भ्राता एकोदरविनिःसृतः ।  
एतस्य दीयतां राज्यं यथान्यायमुपागतम् ॥ 125.174 ॥  
पुत्रस्य वचनं श्रुत्वा स राजा धर्मनिष्ठितः ।  
त्वयि जीवति वै ज्येष्ठे कनीयान् कथमर्हति ॥ 125.175 ॥  
ततः पितुर्वचः श्रुत्वा कोशलानां कुलोद्वहः ।  
उवाच मधुरं वाक्यं पितरं धर्मकारणात् ॥ 125.176 ॥  
अनुजानामि ते तात दीयमानां वसुंधराम् ।  
तस्य धर्मोचितो यस्तु भुञ्जमानस्य मेदिनीम् ॥ 125.177 ॥  
नाहं कुब्जाम्रकं गत्वा निवर्त्तिष्ये कदाचन ।  
एतत् सत्यं च धर्मं च ततस्ते कथितं मया ॥ 125.178 ॥  
राजपुत्राभ्यनुज्ञातो ह्यभिषिक्तो जनाधिपः ।  
संमुखेन महाराज्ये भूमि भूमिपसत्तमः ॥ 125.179 ॥  
ततो दीर्घेण कालेन स्थानं कुब्जाम्रकं गतः ।  
अन्तःपुरसमायुक्तः सर्वद्रव्यसमन्वितः ॥ 125.180 ॥  
एवं चैवोषितास्तस्थुः स्थाने कुब्जाम्रके गताः ।  
ददुस्ते धनरत्नानि दीर्घकालं च गच्छति ॥ 125.181 ॥  
एवं च वसतां तेषां बुद्धी राज्ञो व्यजायत ।  
गुह्यं वै प्रष्टुकामस्य प्रीतिविच्छेदकारणम् ॥ 125.182 ॥  
ततश्चास्तं गते सूर्ये ततो रात्रिरुपागता ।  
कोशलाधिपतिः श्रेष्ठः पुत्रमेवमुवाच तम् ॥ 125.183 ॥  
प्राप्ताः कुब्जाम्रकं वत्स विष्णोः पादसमाश्रयम् ।  
दत्तानि धनरत्नानि न चैवं चिन्तयन्ति ताम् ॥ 125.184 ॥  
ब्रूहि सत्यं ततस्तत्र यस्य त्वं सुन्दरी स्नुषा ।  
अदुष्टकारिणी युक्ता कुलशीलगुणान्विता ॥ 125.185 ॥  
उवाच मधुरं वाक्यं पितरं तदनन्तरम् ।  
स्वप तात इमां रात्रिमेक एव जनाधिप ।  
प्रभाते कथयिष्यामि यद् वृत्तं तं दुरासदम् ॥ 125.186 ॥  
ततो रजन्यां व्युष्टायामुदिते च दिवाकरे ।  
कृतोदकं तु गङ्गायां क्षौमवस्त्रविभूषितः ॥ 125.187 ॥  
अर्चयित्वा यथान्यायं भूमि युक्तेन कर्मणा ।  
पितुः प्रदक्षिणं कृत्वा वाक्यमेतदुवाच ह ॥ 125.188 ॥  
एह्येहि तात गच्छाम यस्त्वं गुह्यानि पृच्छसि ।  
श्रृणु तत्त्वेन मे राजन् यत्त्वया पूर्वपृच्छितम् ॥ 125.189 ॥  
राजपुत्रश्च ते राजा सा च पङ्कजलोचना ।  
गता निर्मांल्यकूटं ते यत्तद् वृत्तं पुरातनम् ॥ 125.190 ॥  
निर्माल्यं तु समासाद्य राजपुत्रो महातपाः ।  
उभौ तौ चरणौ गृह्य पितरं प्रत्यभाषत ॥ 125.191 ॥  
नकुलोऽहं महाराज वसामि कदलीतले ।  
ततोऽहं कालसंयुक्तः प्राप्तो निर्माल्यकूटकम् ॥ 125.192 ॥  
ततश्चाशीविषा सर्पी प्राप्ता चैव धनाधिप ।  
भक्षयन्ती सुगन्धीनि दिव्यानि कुसुमानि च ॥ 125.193 ॥  
दृष्ट्वा तु तां महाव्यालीं क्रोधसंरक्तलोचनः ।  
अचिरेण मुहूर्त्तेन अस्याङ्कं संहितो गतः ॥ 125.194 ॥  
तस्याश्च मम राजेन्द्र घोरं युद्धं प्रवर्त्तत ।  
माघमासस्य द्वादश्यां ततः कश्चिन्न पश्यति ॥ 125.195 ॥  
युध्यमानस्य मे तत्र गात्रं चैव निगूहतः ।  
नासावंशे तया दष्टो भुजङ्ग्या च तदन्तरे ॥ 125.196 ॥  
मयाऽपि विषदिग्धेन निहता सा भुजंगमा ।  
उभौ प्राणान् परित्यज्य उभौ पञ्चत्वमागतौ ॥ 125.197 ॥  
मृतौ स्म काले राजेन्द्र क्रोधदोषपरिप्लुतौ ।  
जातोऽहं तव पुत्रो वै कोसलाधिपतेः सुतः ॥ 125.198 ॥  
एवं मे घातिता सर्पी तत् क्रोधवशनिश्चयात् ।  
एतद् गुह्यं महाराज यत्त्वया पूर्वपृच्छितम् ॥ 125.199 ॥  
राजपुत्रवचः श्रुत्वा वधूर्वचनमब्रवीत् ।  
उवाच श्वशुरं वाक्यं गत्वा निर्माल्यकूटकम् ॥ 125.200 ॥  
अहं सर्पी महाराज नकुलेन निपातिता ।  
प्राग्ज्योतिषकुले जाता वधूस्तव उपागता ॥ 125.201 ॥  
तेन क्रोधेन नृपते मूर्च्छिता मरणं प्रति ।  
घातितो नकुलश्चैव गुह्यमेतद् ब्रवीमि ते ॥ 125.202 ॥  
वधूपुत्रवचः श्रुत्वा स राजा संशितव्रतः ।  
मायातीर्थं समासाद्य ततः पञ्चत्वमागतः ॥ 125.203 ॥  
राजपुत्रो विशालाक्षि राजपुत्री यशस्विनी ।  
पौण्डरीके ततस्तीर्थे तेऽपि पञ्चत्वमागताः ॥ 125.204 ॥  
गतास्ते परमं स्थानं यत्र देवो जनार्दनः ।  
राजा वा राजपुत्रश्च राजपुत्री यशस्विनी ॥ 125.205 ॥  
मम चैव प्रसादेन तपसश्च बलेन च ।  
कृत्वा सुदुष्करं कर्म श्वेतद्वीपमुपागताः ॥ 125.206 ॥  
योऽसौ परिजनो देवि कृत्वा तु सुकृतं तपः ।  
तेऽपि सिद्धिं परां प्राप्ताः श्वेतद्वीपमुपागताः ॥ 125.207 ॥  
एवं ते कथितं देवि व्युष्टि कुब्जाम्रकस्य च ।  
तस्य ब्राह्मणमुख्यस्य रैभ्यस्य कथितं मया ॥ 125.208 ॥  
एष जप्यश्च पुण्यश्च चातुर्वर्ण्यव्यवस्थितः ।  
कार्याणां च महत् कार्यं क्रियाणां च महाक्रिया ।  
तेजसां च महत्तेजस्तपसां च महत्तपः ॥ 125.209 ॥  
एतन्न मूर्खमध्ये तु पठेदपि कदाचन ।  
न पठेद् गोघ्नमध्ये तु वेदवेदाङ्गनिन्दके ॥ 125.210 ॥  
न पठेद् गुरुनिन्दके मा पठेच्छास्त्रदूषके ।  
पठेद् भागवतां मध्ये ये च दीक्षासु निष्ठिताः ॥ 125.211 ॥  
य एनं पठते भूमि कल्यमुत्थाय मानवः ।  
पठस्तारयते देवि दश पूर्वान् दशापरान् ॥ 125.212 ॥  
एतत्तु पठमानो वै यस्तु प्राणान् विमुञ्चति ।  
चतुर्भुजश्च जायेत मल्लोकेषु प्रतिष्ठितः ॥ 125.213 ॥  
एतत् ते कथितं भूमि स्थानं कुब्जाम्रकं मया ।  
मम भक्तसुखार्थाय किमन्यत् परिपृच्छसि ॥ 125.214 ॥  
॥ इति श्रीवराहपुराणे भगवच्छास्त्रे पञ्चविंशत्यधिकशततमोऽध्यायः ॥ 125 ॥


सूत उवाच ।  
एवं धर्मांस्ततः श्रुत्वा बहुमोक्षार्थकारणान् ।  
प्रत्युवाच ततो भूमिर्लोकनाथं जनार्दनम् ॥ 126.1 ॥  
अहो प्रभावो धर्मस्य कथ्यमानोऽतिपुष्कलम् ।  
अहं भारभराक्रान्ता लघुर्जाताऽस्मि माधव ॥ 126.2 ॥  
विमोहा च विशुद्धा च श्रृण्वमाना त्विमान् प्रभो ।  
धर्मा लोकेषु विख्याता मुखात् तव विनिःसृताः ॥ 126.3 ॥  
पुनः पृच्छामि ते देव संशयं तु विदांवर ।  
एवं धर्मविधानेन दीक्षा लभ्यन्ति पुष्कलाः ॥ 126.4 ॥  
एवमेव परं गुह्यं परं कौतूहलं च मे ।  
धर्मसंरक्षणार्थाय तद्भवान् वक्तुमर्हसि ॥ 126.5 ॥  
ततो महीवचः श्रुत्वा मेघदुन्दुभिनिःस्वनम् ।  
वाराहरूपी भगवान् प्रत्युवाच वसुंधराम् ॥ 126.6 ॥  
श्रीवराह उवाच ।  
श्रृणु तत्त्वेन मे देवि मम धर्मं सनातनम् ।  
मम देवा न जानन्ति ये च योगव्रते स्थिताः ॥ 126.7 ॥  
मम धर्मं वरारोहे ममाङ्गविधिनिःसृतम् ।  
अहमेको विजानामि मद्भक्ताश्चैव ये जनाः ॥ 126.8 ॥  
यच्च पृच्छसि मे भद्रे दीक्षी भगवते कथाम् ।  
तच्छृणुष्व वरारोहे कर्म संसारमोक्षणम् ॥ 126.9 ॥  
दीक्षां न लभते कश्चित् पुनः संसारमोक्षणम् ।  
मयोक्तां लभते कश्चिद् दीक्षां चैव सुखावहाम् ॥ 126.10 ॥  
चातुर्वर्णस्य वक्ष्यामि दीक्षामेव यशस्विनि ।  
तरन्ति मनुजा येन गर्भसंसारसागरात् ॥ 126.11 ॥  
महासान्तपनं कृत्वा तप्तकृच्छ्रं च सुन्दरि ।  
अभिगच्छेद् गुरुं देवि शाधि शिष्योऽस्म्यहं तव ।  
तदा वृतोर्घभुञ्जानः पश्चाद् द्रव्याणि चाहरेत् ॥ 126.12 ॥  
लाजान् मधुकुशांश्चैव घृतं चामृतसम्मितम् ।  
धूपगन्धांश्च माल्यांश्च पालाशं दण्डयष्टिकम् ॥ 126.13 ॥  
चर्म कृष्णाजिनं चैव घटं चैव कमण्डलुम् ।  
वासांसि पादुकांश्चैव शुक्लयज्ञोपवीतकम् ॥ 126.14 ॥  
यन्त्रिकामर्घपात्रं च चरुस्थालीं च दर्विकाम् ।  
तिलान् ब्रीहियवांश्चैव विविधांश्च फलोदकान् ॥ 126.15 ॥  
भक्ष्यभोज्यान्नपानं च कर्मण्येव च संचयान् ।  
दीक्षिता यद् विभुञ्जन्ति मम कर्मपरायणाः ॥ 126.16 ॥  
यानि कानि च बीजानि रत्नानि विविधानि च ।  
कनकादीनि सुश्रोणि तानि शीघ्रमुपाहरेत् ॥ 126.17 ॥  
पायसं च गुडं चैव सुकर्मपरिनिष्ठितः ।  
कर्मण्यामृतकल्पानि तत एवमुपाहरन् ॥ 126.18 ॥  
एतान्येवोपहाराणि कर्मण्या च यशस्विनि ।  
पूर्णनेत्रान् विशालाक्षि ततश्चितानि कारयेत् ॥ 126.19 ॥  
सौवर्णं रजतं चैव ताम्रमृण्मयकानि च ।  
तानि संहरयेत् तत्र गुरुमूले न संशयः ॥ 126.20 ॥  
स्नात्वा मङ्गलसंयुक्तो दीक्षाकामश्च ब्राह्मणः ।  
गुरोश्चरणौ संगृह्य ब्रूहि किं करवाणि ते ॥ 126.21 ॥  
ततो गुरुणाऽनुज्ञातो वेदिं कुर्याच्चतुष्कलाम् ।  
ब्राह्मणो दीक्षमाणस्तु चतुरस्त्रां तु षोडश ॥ 126.22 ॥  
मम संस्थापयेत् तत्र यच्चतुर्थो न विद्यते ।  
कर्मणा विधिदृष्टेन मम तत्रैव चार्चयेत् ॥ 126.23 ॥  
तत्रार्चनविधिं कृत्वा गुरुधर्मविनिश्चयात् ।  
यानि कानि च द्रव्याणि वेदिमध्यमुपाहरेत् ॥ 126.24 ॥  
चतुरः कलशान् दद्याच्चतुःपार्श्वेषु सुन्दरि ।  
वारिपूर्णान् द्विजाञ्छुद्धान् सहकारविभूषितान् ॥ 126.25 ॥  
सर्वतः शुक्लसूत्रेण वेष्टयेत तथानघे ।  
पूर्णपात्राणि चत्वारि चतुःपार्श्वे तु स्थापयेत् ॥ 126.26 ॥  
एवं मन्त्रं ततः कृत्वा दद्याद् दीक्षाप्रयोजकः ।  
सा च मात्रा यथान्यायं येन वा तुष्यते गुरुः ॥ 126.27 ॥  
यथान्यायेन संगृह्य गुरुकर्मविनिश्चितः ।  
प्रपद्य शपथं विष्णोर्दीक्षाणां परिकाङ्क्षिणः ॥ 126.28 ॥  
उपस्पृश्य यथान्यायं भूत्वा पूर्वामुखं ततः ।  
सर्वेषां श्रावयेत् शिष्यान् दीक्षणार्थं न संशयः ॥ 126.29 ॥  
यैस्तु भागवतं दृष्ट्वा भूत्वा भागवतः शुचिः ।  
अभ्युत्थानं न कुर्वीत अहो तेनापि हिंसितः ॥ 126.30 ॥  
यश्च कन्यां पिता दत्त्वा न प्रयच्छति तां पुनः ।  
अष्टौ पितृगणास्तेन हिंसिता नात्र संशयः ॥ 126.31 ॥  
भार्यां प्रियसखीं यस्तु साध्वीं हिंसति निर्घृणः ।  
न तेषां पुनरावृत्तिर्हिंसिता च वसुंधरा ॥ 126.32 ॥  
ब्रह्माघ्नश्च कृतघ्नश्च गोघ्नश्च पापदुष्कृतम् ।  
एतान् शिष्यान् विवर्जेत उक्ता ये चान्यपातकाः ॥ 126.33 ॥  
शालपत्रे न भोक्तव्यं न छेत्तव्यं कदाचन ।  
अश्वत्थो वटवृक्षश्च न छेत्तव्यो कदाचन ॥ 126.34 ॥  
न छेत्तव्यो विल्ववृक्षोदुम्बरश्च कदाचन ।  
कर्मण्याश्चैव ये वृक्षा न छेत्तव्या मनीषिभिः ॥ 126.35 ॥  
यदिच्छेत् परमां सिद्धिं मोक्षधर्मं सनातनम् ।  
भक्ष्याभक्ष्यं च ते शिष्य वेदितव्यं तदन्तरे ॥ 126.36 ॥  
करीरस्य वधं शस्तं फलान्यौदुम्बरस्य च ।  
सद्यो भक्षा भवेत् तेन अभक्षाः पूतिवासकाः ॥ 126.37 ॥  
भुक्त्वा मांसं वराहस्य मत्स्यस्य सकलेरितः ।  
अभक्ष्या ब्राह्मणैर्ह्येते दीक्षितैर्हि न संशयः ॥ 126.38 ॥  
परिवादं न कुर्वीत न हिंसां वा कदाचन ।  
पैशुन्यं च न कर्त्तव्यं व्यसनस्थेन वा क्वचित् ॥ 126.39 ॥  
अतिथिं चागतं दृष्ट्वा दूराध्वानगतं तथा ।  
संविभागस्तु कर्त्तव्यो येन केन च पुत्रक ॥ 126.40 ॥  
गुरुपत्नी राजपत्नी ब्राह्मणी वा कदाचन ।  
मनसाऽपि न गन्तव्या एवं विष्णुः प्रभाषते ॥ 126.41 ॥  
कनकादीनि रत्नानि यौवनस्थां च योषिताम् ।  
तत्र चित्तं न कर्त्तव्यमेवं विष्णुः प्रभाषते ॥ 126.42 ॥  
दृष्ट्वा परस्य भाग्यानि आत्मानं व्यसनं तथा ।  
तत्र मन्युर्न कर्त्तव्य एष धर्मः सनातनः ॥ 126.43 ॥  
एवं ततः श्रावयित्वा दीक्षाकामान् वसुंधरे ।  
छत्रं चोपानहं चैव मनसा चोपकल्पयेत् ।  
द्वौ द्वौदुम्बरपत्राणि वेदीमध्येषु स्थापयेत् ।  
क्षुरं चैव वरारोहे जलपूर्णं च भाजनम् ।  
मम चाह्वानयेद् भूमि मन्त्रेण विधिनाऽर्चयेत् ॥ 126.45 ॥  
ॐ मन्त्रः ।  
सप्तद्वीपं च सप्तपर्वताश्च सप्तसागरा दश स्वर्गसहस्त्राश्च समस्ताश्च नमोऽस्तु ते सर्वस्ते हृदये वसति यश्चैतद् वर्षति यश्च पुनरुत्तमति । ॐ भगवन् वासुदेव मयैतत् स्मर यदुक्तं वराहरूपसृष्टेन पृथिव्या यां तु मन्त्रानुस्मरणं च यदाज्ञापयामास भगवानस्माकमज्ञातमनुचिन्तयित्वा भगवन्नागच्छ दीक्षाकामविप्रस्त्वत्प्रसादमुदीक्षति । एतन्मन्त्रमुदाहरित्वा शिरोभिर्जानुभिर्भूमिं गत्वा भवितव्यम् । ॐ स्वागतं स्वागतवानिति । तत एतेन मन्त्रेण आनयित्वा वसुंधरे । अर्घ्यं पाद्यं च दातव्यं मन्त्रेण विधिनिश्चयात् ॥ 126.46 ॥  
अकृतघ्ने देवानसुरा कृतघ्न रुद्रेण ब्राह्मणाय लब्धमर्थमिमं भगवतेऽस्तु । दत्तं प्रतिगृह्णीष्व च लोकनाथ । एवं भूमि ततो दत्त्वा अर्घ्यं पाद्यं च कर्मणः । क्षुरं गृह्य यथान्यायमिदं मन्त्रमुदीरयेत् ॥ 126.47 ॥  
ॐ मन्त्रः ।  
एवं ते वरुणः पातु शिष्य क्लेदयतः शिरः ।  
जलेन विष्णुयुक्तेन दीक्षां संसारमोक्षणम् ।  
एतस्य कलशं दद्यात् कर्मकारस्य सुन्दरि ॥ 126.48 ॥  
निष्कलं तु शिरः कृत्वा शोणितेन विवर्जितम् ।  
पुनः स्नानं ततः कृत्वा शीघ्रमेव न संशयः ॥ 126.49 ॥  
एतस्य विविधं कृत्वा दीक्षाकामस्य सुन्दरि ।  
दत्त्वा संसारमोक्षाय सर्वकामविनिश्चितः ।  
जानुभ्यामवनिं गत्वा इमं मन्त्रमुदाहरेत् ॥ 126.50 ॥  
ॐ मन्त्रः ।  
वन्दामि भो भागवतांश्च सर्वान्  
सुदीक्षिता ये गुरवश्च पूर्वे ।  
विष्णुप्रसादेन च लब्धदीक्षा  
मम प्रसीदन्तु नमामि सर्वान् ॥ 126.51 ॥  
नमित्वा भगवान् भक्त्या प्रज्वाल्य च हुताशनम् ।  
घृतेन मधुमिश्रेण लाजाकृष्णतिलेन च ॥ 126.52 ॥  
सप्तवारांस्ततो दत्त्वा विंशत्यैव प्रमोदनम् ।  
जानुभ्यामवनिं गत्त्वा एवं मन्त्रमुदाहरेत् ॥ 126.53 ॥  
ॐ मन्त्रः ।  
अश्विनौ दिशः सोमसूर्यौ साक्षिपात्रं वयम् ।  
प्रसन्नाः श्रृण्वन्तु मे सत्यवाक्यं वदामि ॥ 126.54 ॥  
सत्येन धार्यते भूमिः सत्येन तिष्ठते भूमिः ।  
सत्येन गच्छते सूर्यो भूमिः सत्येन वर्धते ॥ 126.55 ॥  
एवं सत्यं तपः कृत्वा ब्राह्मणो वीक्षणं पुनः ।  
गुरुं प्रसादयेत् तत्र मन्त्रेण विधिना च यत् ॥ 126.56 ॥  
त्रयः प्रदक्षिणं कृत्वा देवं भागवतं गुरुम् ।  
गुरवे चरणौ गृह्य इमं मन्त्रमुदाहरेत् ॥ 126.57 ॥  
ॐ मन्त्रः ।  
गुरुदेवप्रसादेन लब्धा दीक्षा यदृच्छया ।  
यत्ते वापकृतं किंचिद् गुरुर्मर्षयतां मम ॥ 126.58 ॥  
एवं प्रसादयित्वा तु शिष्यो मन्त्रेण सुन्दरि ।  
वेदिमध्ये स्थापयित्वा भूत्वा पूर्वामुखं ततः ॥ 126.59 ॥  
शिष्यमेव ततो दृष्ट्वा गृह्य चैव कमण्डलुम् ।  
शुक्लयज्ञोपवीतं च इमं मन्त्रमुदाहरेत् ॥ 126.60 ॥  
ॐ मन्त्रः ।  
ॐ विष्णुप्रसादेन गतोऽसि सिद्धिं  
प्राप्ता च दीक्षा च कमण्डलुं च ।  
गृहीत्वा तु कराभ्यां युक्तोऽसि  
कर्मणः क्रियायां चैव ॥ 126.61 ॥  
मुखपट्टं ततः कृत्वा दीक्षितो गुरुणा तथा ।  
सर्वप्रदक्षिणां कृत्वा इमं मन्त्रमुदाहरेत् ॥ 126.62 ॥  
अन्धो भूत्वा यद्यहं भ्रम्यतेऽत्र  
लब्धो गुरुर्विष्णुदीक्षा च लब्धा ।  
तव प्रसादाच्च गुरो यथावत् ।  
एतेन मन्त्रेण मुखपट्टं कारयेत् ।  
शौचमेकेन वै कुर्याद् देवान् देयं तु वाससम् ।  
एवं वै विष्णुमादत्ते गृह्ण वत्स कमण्डलुम् ॥ 126.63 ॥  
इमं लोकेषु विख्यातं शोधनं सर्वकर्मसु ।  
गृह्णस्व गन्धपत्राणि सर्वगन्धं सुखोचितम् ।  
सर्वं वैष्णवकं शुद्धं सर्वसंसारमोक्षणम् ॥ 126.64 ॥  
गृह्ण वै मधुपर्कं च प्राप्य कायविशोधनम् ।  
उभौ तु चरणौ गृह्य उपाध्यायोपकल्पयेत् ॥ 126.65 ॥  
शिरसा चाञ्जलिं कृत्वा मनश्चैव सुसंयतम् ।  
अर्घं गृह्य यथान्यायमिमं मन्त्रमुदीरयेत् ॥ 126.66 ॥  
श्रृण्वन्तु मे भागवताः सर्वा गुरुश्च मे कर्मदीक्षां चकार ।  
अहं शिष्यो दासभूतस्तवैव देवसमो गुरुश्च मेतथोपपन्नम् ॥ 126.67 ॥  
एषागमे सर्ववर्णेषु दीक्षा भूमि जानतः ।  
त्रयाणां मन्त्रवर्णानां दीक्षा त्वन्या विधीयते ॥ 126.68 ॥  
य एतेन विधानेन दीक्षयेत वसुंधरे ।  
उभयोः प्राप्नुयात् सिद्धिमाचार्यः शिष्य एव च ॥ 126.69 ॥  
॥ इति श्रीवराहपुराणे भगवच्छास्त्रे षड्विंशत्यधिकशततमोऽध्यायः ॥ 126 ॥



श्रीवराह उवाच ।  
क्षत्रियस्य प्रवक्ष्यामि तच्छृणोहि वसुंधरे ।  
त्यक्त्वा प्रहरणान् सर्वान् यः कश्चित्पूर्वशिक्षितम् ।  
पूर्वमन्त्रेण मे भूमि तस्य दीक्षां च कारयेत् ॥ 127.1 ॥  
मया च पूर्वमुक्तानि यानि संभारकाणि च ।  
तानि सर्वान् समानीय एवं वर्ज्यं यशस्विनि ॥ 127.2 ॥  
न दद्यात् कृष्णसारस्य चर्म तत्र कदाचन ।  
पालाशं दण्डकाष्ठं च दीक्षायां न तु कारयेत् ॥ 127.3 ॥  
छागस्य कृष्णसारस्य तस्य चर्म च कारयेत् ।  
आश्वत्थदण्डकाष्ठं च दीक्षायै तदनन्तरम् ॥ 127.4 ॥  
कृत्वा द्वादशहस्तानि स्थण्डिलं चोपलेपयेत् ।  
सर्वाण्येतानि वै कृत्वा यन्मया भाषितानि वै ॥ 127.5 ॥  
एवं कृत्वा ततः सर्वं क्षत्रिये दीक्षकारिणे ।  
ममैव शरणं गत्वा इमं मन्त्रमुदाहरेत् ॥ 127.6 ॥  
मन्त्रः - त्यक्तानि विष्णो शस्त्राणि त्यक्तं कर्म च क्षत्रियम् ।  
सर्वं त्यक्त्वा देवं विष्णुं प्रपन्नोऽस्मि ।  
नाथ संसारार्थैव जातिं मां जनयस्व ॥ 127.7 ॥  
एवं ततो वचश्चोक्त्वा क्षत्रियो मम पार्श्वतः ।  
उभाभ्यां चरणौ गृह्य इमं मन्त्रमुदीरयेत् ॥ 127.8 ॥  
मन्त्रः --- नाहं शस्त्रं देवदेव स्पृशामि  
परापवादं न च वै ब्रवीमि ।  
कर्म करोमि संसारमोक्षणम्  
त्वया चोक्तमेव वराहसंस्थितम् ॥ 127.9 ॥  
तत्र एवं वचो ब्रूते सर्वं चैवात्र योजयेत् ।  
विविधैर्गन्धपत्रैश्च धूपैश्चैव यथोदितम् ॥ 127.10 ॥  
यथा तेनैव तान् भूमे भोजयेत् तदनन्तरम् ।  
शुभान् भागवतांश्चैव एवमेतन्न संशयः ॥ 127.11 ॥  
एषा वै क्षत्रिये दीक्षा देवि संसारमोक्षणम् ।  
मत्प्रसादेन कर्त्तव्यं यदीच्छेत् सिद्धिमुत्तमाम् ॥ 127.12 ॥  
वैश्यस्यैव प्रवक्ष्यामि श्रृणु तत्त्वेन सुन्दरि ।  
दीक्षा च यादृशी तत्र यथा भवति सुन्दरि ॥ 127.13 ॥  
त्यक्त्वा तु वैश्यकर्माणि मम कर्मपरायणः ।  
यथा च लभते सिद्धिं तृतीयो वर्णसंस्थितः ॥ 127.14 ॥  
सर्वांस्तत्र समानीय ये मया पूर्वभाषिताः ।  
विंशद्धस्तं समालिप्य पूर्वन्यायेन कारयेत् ।  
चर्मणा पीतछागस्य स्वगात्रं परिवेष्टयेत् ॥ 127.15 ॥  
उदुम्बरं दण्डकाष्ठं च गृह्य हस्ते तु दक्षिणे ।  
कुर्याद् भागवतान् शुद्धान् त्रीणि वारान् प्रदक्षिणम् ।  
जानुभ्यामवनिं गत्वा इमं मन्त्रमुदाहरेत् ॥ 127.16 ॥  
मन्त्रः -- अहं हि वैश्यो भवन्तमुपागतः  
प्रमुच्य कर्माणि च वैश्ययोगम् ।  
दीक्षा च लब्धा भगवत्प्रसादात्  
प्रसीद संसारकरोहि मोक्षणम् ॥ 127.17 ॥  
मम त्वेवनं ततश्चोक्त्वा मम कर्मप्रसादनात् ।  
गुरवे चरणौ गृह्य इमं मन्त्रमुदाहरेत् ॥ 127.18 ॥  
त्यक्त्वा वै कृषिगोरक्षावाणिज्यक्रयविक्रयम् ।  
लब्धा च त्वत्प्रसादेन विष्णुदीक्षाथ कामयेत् ॥ 127.19 ॥  
देवाभिवादनं कृत्वा पुरो भागवतेषु च ।  
पश्चात्तु भोजनं दद्यादपराधबहिष्कृतम् ॥ 127.20 ॥  
एवं दीक्षा तु वैश्यानां मम मार्गानुसारिणाम् ।  
येन मुच्यति सुश्रोणि घोरसंसारसागरात् ॥ 127.21 ॥  
शूद्रस्यापि प्रवक्ष्यामि मद्भक्तस्य वसुंधरे ।  
यस्तु दीक्षां समासाद्य मुच्यते सर्वकिल्बिषैः ॥ 127.22 ॥  
सर्वद्रव्याणि संस्कारान् ये मया पूर्वभाषिताः ।  
दीक्षाकामस्य शूद्रस्य एतान् शीघ्रं प्रकल्पयेत् ॥ 127.23 ॥  
उपलिप्य सप्तहस्तं स्थण्डिलं तदनन्तरम् ।  
चर्मणा कृष्णछागस्य तस्य गात्राणि वेष्टयेत् ।  
खादिरं दण्डकाष्ठं च गुरुणा तत्प्रकल्पयेत् ॥ 127.24 ॥  
एवं गृह्य यथान्यायं शूद्रो दीक्षादिकारणम् ।  
ममैव शरणं गत्वा इमं मन्त्रमुदाहरेत् ॥ 127.25 ॥  
मन्त्रः - शूद्रोऽहं शूद्रकर्माणि मुक्त्वा भक्षं च सर्वशः ।  
भक्षयामो ह्यभक्ष्यं वै शूद्रकर्म च कुर्वतः ॥ 127.26 ॥  
त्यक्तुमिच्छामि तत्सर्वं विष्णोः कर्म करोमि वै ।  
पश्य वै देव शूद्रोऽहं तव प्रपन्नोऽस्मि गुरुप्रसादात् ॥ 127.27 ॥  
एवं वदेत् ततो देवं शूद्रो दीक्षाभिकाङ्क्षिणः ।  
विमुक्तः सर्वपापेभ्यो लब्धसंज्ञो गतस्पृहः ॥ 127.28 ॥  
उभौ चरणौ संगृह्य गुरवे तदनन्तरम् ।  
गुरोः प्रसादनार्थाय इमं मन्त्रमुदाहरेत् ॥ 127.29 ॥  
मन्त्रः --- विष्णुप्रसादेन गुह्यं प्रसन्नपूर्वं  
लब्ध्वार्थमेवं संसारमोक्षणाय करोमि कर्म प्रसीद ।  
एवं मन्त्रमुदीर्याथ कुर्यात् तत्र प्रदक्षिणम् ।  
चतुरश्च यथान्यायं पुनश्चैवाभिवादयेत् ॥ 127.30 ॥  
अनन्तरं ततः कुर्याद् गन्धमाल्येन चार्च्चनम् ।  
भोजयेच्च यथान्यायमपराधविवर्जितः ॥ 127.31 ॥  
दीक्षा एषा च शुद्राणामुपचारश्च ईदृशः ।  
चतुर्णामपि वर्णानां दुःखसंसारमोक्षणम् ॥ 127.32 ॥  
अन्यच्च ते प्रवक्ष्यामि तच्छृणुष्व वसुंधरे ।  
चतुर्णामपि वर्णानां यथा छत्रं प्रदीयते ॥ 127.33 ॥  
ब्राह्मणे पाण्डुरं दद्याद् रक्तं दातव्यं क्षत्रिये ।  
वैश्याय पीतकं दद्यान् नीलं शूद्राय दापयेत् ॥ 127.34 ॥  
सूत उवाच ।  
चातुर्वर्ण्यस्य श्रुत्वा वै सा मही संशितव्रता ।  
वराहरूपिणं देवं प्रत्युवाच वसुंधरा ॥ 127.35 ॥  
धरण्युवाच ।  
श्रुत्वा दीक्षां यथान्यायं चातुर्वर्ण्यस्य केशव ।  
दीक्षितैः किं नु कर्त्तव्यं तव कर्मपरायणैः ॥ 127.36 ॥  
ततो महीवचः श्रुत्वा मेघदुन्दुभिनिःस्वनः ।  
वराहरूपी भगवानुवाच स महीं स्थितः ॥ 127.37 ॥  
श्रीवराह उवाच ।  
श्रृणु तत्त्वेन कल्याणि यन्मां त्वं परिपृच्छसि ।  
सर्वत्र चिन्तनीयोऽहं गुह्यमेव गणान्तिकम् ॥ 127.38 ॥  
नारायणवचः श्रुत्वा धरणी संशितव्रता ।  
हृष्टतुष्टमनास्तत्र श्रुत्वा धर्मं महौजसम् ।  
शुचिर्भागवतां श्रेष्ठा तव कर्मणि नित्यशः ॥ 127.39 ॥  
ततः कमलपत्राक्षी भक्ताभक्तेषु वत्सला ।  
कराभ्यामञ्जलिं कृत्वा नारायणमथाब्रवीत् ॥ 127.40 ॥  
धरण्युवाच ।  
त्वद्भक्तेन महाभाग विधिना दीक्षितेन च ।  
तव चिन्तापरेणात्र किं कर्त्तव्यं च माधव ॥ 127.41 ॥  
केन चिन्तयसे देव अचिन्त्यो मानुषैः परः ।  
किं च भागवतैः कार्यं यथाचिन्त्यं न शक्यते ॥ 127.42 ॥  
ततो भूम्या वचः श्रुत्वा आदिरव्यक्तसंभवः ।  
मधुरं स्वरमादाय प्रत्युवाच वसुंधराम् ॥ 127.43 ॥  
श्रीवराह उवाच ।  
देवि तत्त्वेन वक्ष्यामि यन्मां त्वं परिपृच्छसि ।  
येन चिन्तयते मर्त्यः मम कर्मपरायणः ॥ 127.44 ॥  
एषा गणन्तिका नाम दक्षिणाम्बुजनिःसृता ।  
एतद् गुह्यं महभागे मम चिन्तां विचिन्तयेत् ॥ 127.45 ॥  
दीक्षितेन तु शुद्धेन विधिदृष्टेन कर्मणा ।  
गृहीतव्यं विशालाक्षि मन्त्रेण विधिनात्र वै ॥ 127.46 ॥  
यस्तु भागवतो भूत्वा तद् गृह्णाति गणान्तिकाम् ।  
जनस्य दर्शनस्पर्शसंयुक्तां वामसंयुताम् ।  
तस्य धर्मो न विद्येत न स दीक्षितकोच्यते ॥ 127.47 ॥  
यस्तु गृह्णाति सुश्रोणि मन्त्रपूतां गणान्तिकाम् ।  
आसुरी दीक्षणा तस्य न मे धर्मे प्रवर्त्तते ॥ 127.48 ॥  
गुह्यं गणान्तिकां देवि यो मां चिन्तयते बुधः ।  
जन्मान्तरसहस्त्राणि चिन्तितोऽहं च तेन वै ॥ 127.49 ॥  
ग्रहणस्य प्रवक्ष्यामि यथा शिष्याय दीयते ।  
मन्त्रं लोकसुखार्थाय तच्छृणुष्व वसुंधरे ॥ 127.50 ॥  
कौमुदस्य तु मासस्य मार्गशीर्षस्य वाऽप्यथ ।  
वैशाखस्यापि मासस्य शुक्लपक्षे तु द्वादशी ॥ 127.51 ॥  
कुर्यान्निरामिषं तत्र दिनानि त्रीणि निश्चितः ।  
ततो गणन्तिका ग्राह्या मन्त्रवद् धर्मनिश्चिता ॥ 127.52 ॥  
ममाग्रतो वरारोहे प्रज्वाल्य च हुताशनम् ।  
कुशैः संस्तरणं कृत्वा स्थापयित्वा गणान्तिकाम् ॥ 127.53 ॥  
ततः शिष्यो गुरुश्चैव दीक्षितः शुचिमुत्तमम् ।  
नमो नारायणेत्युक्त्वा इमं मन्त्रमुदाहरेत् ॥ 127.54 ॥  
मन्त्रः - या धारिता पूर्वपितामहेन  
ब्रह्मण्यदेवेन भवोद्भवेन ।  
नारायणाद् दक्षिणगात्रजातां  
गृह्णामहे वश्यामृतं तु तत्त्वतः ॥ 127.55 ॥  
तत एतेन मन्त्रेण पुनर्गृह्य गणान्तिकाम् ।  
शिष्याय प्रददौ तत्र पुनर्मन्त्रमुदाहरेत् ॥ 127.56 ॥  
मन्त्रः - नारायणाद् दक्षिणगात्रजातां  
स्वशिष्य गृह्णन् समयेन देवीम् ।  
इमां चिन्तापरो भूत्वा भवोद्भाव न जायते ॥ 127.57 ॥  
धरण्युवाच ।  
स्नानोपकल्पनान्तेषु किं कर्तव्यं तु माधव ।  
प्रसाधनविधिं चैव केन मन्त्रेण कारयेत् ।  
अकर्मण्येव मुच्यन्ते तव कर्मपरायणाः ॥ 127.58 ॥  
ततो भूम्या वचः श्रुत्वा लोकनाथो जनार्दनः ।  
धर्मसंयुक्तवाक्येन प्रत्युवाच वसुंधराम् ॥ 127.59 ॥  
श्रीवराह उवाच ।  
देवि तत्त्वेन वक्ष्यामि यन्मां त्वं परिपृच्छसि ।  
स्नानस्यैवोपचाराणि यानि कुर्वन्ति कर्मिणः ॥ 127.60 ॥  
वृत्तश्चैवोपचारेषु जलप्रमुदितेषु च ।  
कङ्कतीं चाञ्जनं चैव शीघ्रमेवोपकल्पयेत् ।  
दर्पणं च वरारोहे येन मन्त्रेण दीयते ॥ 127.61 ॥  
स्पृष्ट्वा तु मम गात्राणि क्षौमवस्त्रेण तत्त्वतः ।  
अञ्जनं कङ्कतीं चैव शीघ्रमेव प्रकल्पयेत् ॥ 127.62 ॥  
ततो जानुस्थितो भूत्वा मम कर्मपरायणः ।  
अञ्जलिं कङ्कतं गृह्य इमं मन्त्रमुदाहरेत् ॥ 127.63 ॥  
ॐ मन्त्रः - एषोञ्जलिं कङ्कतं देव प्रसीद  
नारायण शिरः प्रसाधि हि महानुभावे नेत्रे वश्च ये पश्यन्ति सर्वलोका लोकप्रभो सर्वलोकप्रधान एषो नयनं अञ्जय लोकनाथ । प्रसीद नारायण गृह्ण गृह्ण पश्येतमुद्भाव सद्भावेन ।  
नमो नारायणेत्युक्त्वा इमं मन्त्रमुदाहरेत् ॥ 127.64 ॥  
मन्त्रः ।  
एषा मया माधव त्वत्प्रसादाद्  
गुरुप्रसादाच्च मन्त्रपूजा ।  
प्राप्ता मयैषा च गणान्तिका वै  
भवत्वधर्मं न च मे कदाचित् ॥ 127.65 ॥  
य एतेन विधानेन मम कर्माणि दीक्षितः ।  
गृह्यते गुरुसंयुक्तो मम लोकाय गच्छति ॥ 127.66 ॥  
कुशिष्याय न दातव्यं पिशुनाय शठाय च ।  
एषा चैव वरारोहे गृह्णेमं च गणान्तिकम् ।  
सुशिष्याय च दातव्यं हस्तेष्वेव गणान्तिकम् ॥ 127.67 ॥  
मङ्गल्यं मङ्गलं सिद्धं भक्तसंसारमोक्षणम् ।  
परिमाणं प्रवक्ष्यामि श्रृणु तत्त्वेन माधवि ॥ 127.68 ॥  
उत्तमा तु शतं पूर्णं पञ्चाशतिकमध्यमा ।  
पञ्चविंशतिकान्यासा परिमाणं विधीयते ॥ 127.69 ॥  
रुद्राक्षा उत्तमा चैव पुत्रजीवकमध्यमा ।  
कन्यसी अष्टकैर्विध्वा देवि त्वां कथितं मया ॥ 127.70 ॥  
एतन्न जानते कश्चिज्जन्मान्तरशतैरपि ।  
सर्वयोगविदां शुद्धां मोक्षकामा गणान्तिकाम् ॥ 127.71 ॥  
नोच्छिष्टेन तु स्पृष्टव्या स्त्रीणां हस्ते न कारयेत् ।  
आकाशे स्थापनं कुर्याद् यदिच्छेत् परमां गतिम् ॥ 127.72 ॥  
गुह्यानां परमं गुह्यं संध्योपासनमेव च ।  
एष मन्त्रश्च जाप्यश्च पूज्यमेव गणान्तिकम् ॥ 127.73 ॥  
एवं हि विधिपूर्वेण पालयेत गणान्तिकाम् ।  
विशुद्धो मम भक्तश्च मम लोकाय गच्छति ॥ 127.74 ॥  
एवं विष्णोर्वचः श्रुत्वा धरणी रत्नभूषितम् ।  
प्रत्युवाच परं श्रेष्ठं लोकनाथं महौजसम् ॥ 127.75 ॥  
दर्पणं ते कथं देयं तन्ममाख्याहि माधव ।  
येन तुष्टो निजं रूपं पश्यसे चिन्तितः प्रभो ॥ 127.76 ॥  
धरण्यास्तद्वचः श्रुत्वा वराहः पुनरब्रवीत् ।  
श्रृणु मे दर्पणविधिं यथावद् देवि सुव्रते ।  
नमो नारायणेत्युक्त्वा इमं मन्त्रमुदीरयेत् ॥ 127.77 ॥  
मन्त्रः ।  
शुचिर्भागवताः श्रेष्ठास्तव कर्मविनिश्चिताः ।  
गात्राणि ते सर्वजगत्प्रधानं मुखं चन्द्रपताग्रे नेत्रे ।  
इमं च मे दर्पणं लोकनाथस्य पश्य स्वरूपं जगत् सर्वतः ।  
य एतेन विधानेन मम कर्मपरायणः ।  
मम कर्माणि कुर्वीत तारिताः सप्त वै कुलाः ॥ 127.78 ।  
एतेन मन्त्रेण वै भूमि उपचारस्तु ईदृशः ।  
हृष्टतुष्टेन कर्त्तव्यं यदीच्छेत् परमां गतिम् ॥ 127.79 ॥  
॥ इति श्रीवराहपुराणे भगवच्छास्त्रे सप्तविंशत्यधिकशततमोऽध्यायः ॥ 127 ॥


श्रीवराह उवाच ।  
भूषितालंकृतं कृत्वा मम कर्मपरायणः ।  
शुक्लयज्ञोपकं दद्यान्नवसूत्रगणं तथा ॥ 128.1 ॥  
शिरसा चाञ्जलिं कृत्वा वसुधा पुनरब्रवीत् ।  
धरण्युवाच ।  
एतन्मे परमं गुह्यं तद्भवान् वक्तुमर्हसि ॥ 128.2 ॥  
सन्ध्यां वै केन मन्त्रेण तव कर्मपरायणः ।  
वन्देद् भागवतां शुद्धां तव कर्मविनिश्चितः ॥ 128.3 ॥  
ततो भूमिवचः श्रुत्वा भूतानां प्रभवोऽव्ययः ।  
वराहरूपो भगवान् प्रत्युवाच वसुंधराम् ॥ 128.4 ॥  
श्रीवराह उवाच ।  
श्रृणु माधवि तत्त्वेन यन्मां त्वं परिपृच्छसि ।  
कथयिष्यामि ते भद्रे प्रवरं गुह्यमुत्तमम् ।  
यथा वदन्ति वै सुभ्रु पुण्या भागवताः शुभाः ॥ 128.5 ॥  
कृत्वा तु मम कर्माणि शुचि संसारमोक्षणम् ।  
पूर्वां चैवापरां सन्ध्यां यथा वन्दति निश्चितः ॥ 128.6 ॥  
जलाञ्जलिं ततो गृह्य मम भक्त्या व्यवस्थितः ।  
मुहूर्तं ध्यानमास्थाय इमं मन्त्रमुदाहरेत् ॥ 128.7 ॥  
मन्त्रः ।  
भवोद्भवमादिव्यक्तरूपमादित्यं च सर्वदेव ब्रह्मा रुद्रस्त्वादृक्स ममासीद् ध्यानयोगस्थितास् ते वै सन्ध्यासंस्था वासुदेवं नमन्ति आदिमव्यक्तरूपमात्मानं कृत्वा देवसंस्था तथापि संसारार्थकर्म तत्करणा मे संध्यासंस्था वासुदेव नमो नमः ।  
मन्त्राणां परमो मन्त्रस्तपसां परमं तपः ।  
आचारं कुरुते ह्येतन् मम लोकाय गच्छति ॥ 128.8 ॥  
गुह्यानां परमं गुह्यं रहस्यं परममुत्तमम् ।  
य एवं पठते नित्यं न स पापैर्विलिप्यते ॥ 128.9 ॥  
नादीक्षिताय दातव्यं नोपनीते कदाचन ।  
दीक्षितायैव दातव्यमुपपन्ने तथैव च ॥ 128.10 ॥  
पुनरन्यत् प्रवक्ष्यामि श्रृणु तत्त्वेन माधवि ।  
दीपं यथैव गृह्णामि दत्तं भागवतैः शुभैः ॥ 128.11 ॥  
कृत्वा तु मम कर्माणि गृह्य दीपकमुत्तमम् ।  
जानुसंस्थां ततः कृत्वा इमं मन्त्रमुदाहरेत् ॥ 128.12 ॥  
ॐ नमो भगवतेऽनुग्रहतेजाय विष्णो सर्वदेवाग्निसंस्था प्रविष्टा एवं चाग्निसंस्थाः प्रविष्टा एवं चाग्निस्तव तेजः प्रविष्टः तेजश्चात्मा मां ससमन्त्रश्च तेजसः संसारार्थं देव गृह्यस्व दीपद्युति मन्त्रमूर्त्ति मन्त्रश्च भूत्वा इमं कर्म च निष्कलम् तत्करोमि यथान्यायं गर्भवासेन दुःखितः ।  
यस्त्वनेन विधानेन दीपकं ददते नरः ।  
तारिताः पितरस्तेन निष्कलाश्च पितामहाः ॥ 128.13 ॥  
अन्यच्च ते प्रवक्ष्यामि कर्म लोकसुखावहम् ।  
येन मन्त्रेण दातव्यं ललाटे मम चित्रकम् ॥ 128.14 ॥  
मन्त्रः ।  
मुखमण्डनंचिन्तय वासुदेव त्वया प्रयुक्तं च मयोपनीतम् ।  
एतेन चित्रितं देव गृह्ण ममैव संसारकरोहि मोक्षं । एतेन मन्त्रेण चित्रकं दातव्यम् । नारायणवचः श्रुत्वा विस्मिता च वसुंधरा ।  
वाराहरूपं भगवन् प्रत्युवाच पुनर्वचः ॥ 128.15 ॥  
श्रुत्वा भागवता देव तव कर्मपरायणाः ।  
कृत्वा तु तव कर्माणि शेषे च तव सेवने ॥ 128.16 ॥  
तव प्रापणकृत्यं तु केषु पात्रेषु कारयेत् ।  
एतदाचक्ष्व तत्त्वेन येन तुष्यसि माधव ॥ 128.17 ॥  
ततो भूम्या वचः श्रुत्वा लोकनाथोऽब्रवीदिदम् ।  
श्रृणु तत्त्वेन मे देवि ये च पात्रा मम प्रियाः ।  
तानि ते कथयिष्यामि यत्त्वया पूर्वपृच्छितम् ॥ 128.18 ॥  
सौवर्णं राजतं कांस्यं येषु दीयेत प्रापणा ।  
तानि सर्वान् परित्यज्य ताम्रं च मम रोचते ॥ 128.19 ॥  
एवं नारायणाच्छ्रुत्वा धर्मकामा वसुंधरा ।  
उवाच मधुरं वाक्यं लोकनाथं जनार्दनम् ॥ 128.20 ॥  
मुच्य सौवर्णरौप्यं च कांस्यं चैव जनार्दन ।  
एतन्मे परमं गुह्यं ताम्रस्ते रोचते कथम् ॥ 128.21 ॥  
ततो भूमिवचः श्रुत्वा आदिरव्यक्तमव्ययः ।  
लोकानां प्रवरः श्रेष्ठः प्रत्युवाच वसुंधराम् ॥ 128.22 ॥  
श्रृणु तत्त्वेन मे भूमि कथ्यमानं मयाऽनघे ।  
एकचित्तं समाधाय येन मे ताम्रकं प्रियम् ॥ 128.23 ॥  
सप्तयुगसहस्त्राणि आदिकालादि माधवि ।  
यस्तु ताम्रसमुत्पन्ने ममैव प्रियदर्शने ॥ 128.24 ॥  
ततः कमलपत्राक्षि गुडाकेशो महासुरः ।  
ताम्ररूपं समादाय ममैवाराधने स्थितः ॥ 128.25 ॥  
तत आराधितस्तेन सहस्त्राणि च षोडश ।  
मम भक्तो विशालाक्षि धर्मकामेन निश्चयम् ।  
ततः प्रीतोऽस्मि सुश्रोणि तस्य संतपनिश्चयात् ॥ 128.26 ॥  
ततस्ताम्राश्रमे रम्ये यत्र ताम्रसमुद्भवः ।  
दृष्ट्वाश्रमं मया देवि किञ्चिदेव सुभाषितम् ॥ 128.27 ॥  
ततो जानुस्थितो भूत्वा मम एष विचिन्तयत् ।  
तमूचेऽहं ततो दृष्ट्वा मम चिन्तापरायणम् ।  
गुडाकेश महाप्राज्ञ मम कर्मविधौ स्थितः ॥ 128.28 ॥  
एवं स तु मया प्रोक्तः प्रसन्नेनान्तरात्मना ।  
गुडाकेश महाभाग ब्रूहि किं करवाणि ते । 128.29 ॥  
तोषितोऽस्मि महाप्राज्ञ त्वया भक्तेन केवलम् ।  
यत्त्वया चिन्तितं सौम्य कर्मणा मनसा च वै ।  
वरं ब्रूहि महाभाग तव यद् रोचते हृदि ॥ 128.30 ॥  
एवं मम वचः श्रुत्वा गुडाकेशो वचोऽब्रवीत् ।  
कराभ्यामञ्जलिं कृत्वा विशुद्धेनान्तरात्मना ॥ 128.31 ॥  
यदि तुष्टोऽसि मे देव समस्तेनान्तरात्मना ।  
जन्मान्तरसहस्त्राणि तव भक्तिर्दृढाऽस्तु मे ।  
चक्रेण वधमिच्छामि त्वया मुक्तेन केशव ॥ 128.32 ॥  
य एष मज्जामांसं वै त्वया चक्रेण पातितम् ।  
ताम्रं नाम भवेद् देव पवित्रीकरणं शुभम् ॥ 128.33 ॥  
तेन पात्रं ततः कृत्वा शुद्धिर्धर्मविनिश्चिता ।  
तव प्रापणकं देव ताम्रभाजनसंस्थितम् ॥ 128.34 ॥  
एतन्मे परमं चित्तं लोकनाथ व्यवस्थितम् ।  
प्रसन्नो यदि मां देव ततो मे दीयतां वरः ।  
यत्त्वया चिन्तितं देव तप उग्रमिदं महत् ॥ 128.35 ॥  
बाढमित्येव तं चाह एवमेतद् भविष्यति ।  
यावल्लोका धरिष्यन्ति तावच्चैवं महासुर ।  
तावत्ताम्रस्थितो भूत्वा मम संस्थो भविष्यसि ॥ 128.36 ॥  
गुडाकेशतपश्चैवं स ताम्रं तस्य निष्कलम् ।  
माङ्गल्यं च पवित्रं च सर्वसंसारमोक्षणम् ।  
एवं तत्र मया चोक्तं सोऽपि वै तपसि स्थितः ॥ 128.37 ॥  
एवं पश्यति तं चक्रं मध्याह्ने तु दिवाकरे ।  
वैशाखस्य तु मासस्य शुक्लपक्षे तु द्वादशीम् ।  
वधिष्यति न संदेहः स चक्रश्चाग्नितेजसः ॥ 128.38 ॥  
एष्यते मम लोकाय एवमेतन्न संशयः ।  
एवमेतद् वचश्चोक्त्वा तत्रैवान्तरधीयत ॥ 128.39 ॥  
सोऽपि कुर्वीत कर्माणि चक्राद् वधमनीषया ।  
शुचीनि च विशिष्टानि यथोपेतं मम प्रिये ॥ 128.40 ॥  
सोऽपि चिन्तयते तत्र निवृत्तेनान्तरात्मना ।  
कुतश्चैष्यति वै मासः कदा चक्रं समेष्यति ॥ 128.41 ॥  
यो मे निकृत्य मांसानि विष्णुसंस्थां करिष्यति ।  
एवं संचितयानस्य मासं माधवमागतम् ॥ 128.42 ॥  
शुक्लपक्षे तु द्वादश्यां ततो धर्मसुनिश्चितः ।  
विष्णुसंस्थापनं कृत्वा मध्याह्ने तु दिवाकरे ॥ 128.43 ॥  
मुञ्च मुञ्च मया चक्रं ज्वलन्निव हुताशनम् ।  
आत्मा मे नीयतां शीघ्रं निकृत्य चक्रमङ्ग मे ॥ 128.44 ॥  
तस्य मांसमयं ताम्रं पञ्चरङ्गं तु शोणितम् ।  
रूपं चास्थीनि जायेत मलकं कांस्यमुच्यते ॥ 128.45 ॥  
यो वै ताम्रेण मे देवि प्रापणं मम दीयते ।  
एकैकस्य च सिक्थस्य तच्छृणुष्व फलं महत् ॥ 128.46 ॥  
यावन्ति तानि सिक्थानि ताम्रपात्रस्थितानि वै ।  
तावद् वर्षसहस्त्राणि मम लोके स मोदते ॥ 128.47 ॥  
एतद् भागवतः कुर्याद् यदीच्छेत मम प्रियम् ।  
गुह्यं ताम्रमयं पात्रं नित्यं मां धर्मकारणात् ॥ 128.48 ॥  
एवं ताम्रं समुत्पन्नं तस्मात् प्रियतरं मम ।  
देवि तत्त्वेन ते हीदं कथितं ताम्रनिश्चयम् ॥ 128.49 ॥  
पवित्राणां पवित्रं च मङ्गलानां च मङ्गलम् ।  
विशुद्धानां शुचिश्चैव ताम्रं संसारमोक्षणम् ॥ 128.50 ॥  
दीक्षितानां विशुद्धानां मम कर्मपरायणम् ।  
सदा ताम्रेण कर्त्तव्यमेवं भूमि मम प्रियम् ॥ 128.51 ॥  
एषा वै दीक्षणा भद्रे एष ताम्रस्य संभवः ।  
निष्कलं कथितं सर्वं किमन्यत् परिपृच्छसि ॥ 128.52 ॥  
॥ इति श्रीवराहपुराणे भगवच्छास्त्रे अष्टाविंशत्यधिकशततमोऽध्यायः ॥ 128 ॥


सूत उवाच ।  
एवं दीक्षां ततः श्रुत्वा वाक्यं नारायणान्मुखात् ।  
विशुद्धमनसा भूमिः पुनर्विष्णुमथाब्रवीत् ॥ 129.1 ॥  
धरण्युवाच ।  
अहो दीक्षणमाहात्म्यं यस्य वै व्युष्टिरुत्तमा ।  
श्रुत्वा वयं महाभाग जाताऽस्मि विमला विभो ॥ 129.2 ॥  
अहो देवस्य माहात्म्यं लोकनाथस्य तत्त्वतः ।  
येन सा कारिणी दीक्षा चातुर्वर्ण्यसुखावहा ॥ 129.3 ॥  
एकं मे परमं गुह्यं यदीश हृदि वर्त्तते ।  
तव भक्तसुखार्थाय तत् त्वं मे वक्तुर्महसि ॥ 129.4 ॥  
देव पूर्वापराधास्ते द्वात्रिंशत्परिकूर्त्तिताः ।  
एवं कृत्वाऽपराधानि मनुजा अल्पचेतसः ॥ 129.5 ॥  
कर्मणा केन शुद्ध्यन्ति अपराधस्य कारिणः ।  
तन्ममाचक्ष्व तत्त्वेन मम प्रीत्या च माधव ॥ 129.6 ॥  
ततो भूम्या वचः श्रुत्वा हृषीकेशो महायशाः ।  
दिव्यं ध्यानं समादाय प्रत्युवाच वसुंधराम् ॥ 129.7 ॥  
श्रीवराह उवाच ।  
शुद्धा भागवता भूत्वा मम कर्मपरायणाः ।  
ये तु भुञ्जन्ति राजान्नं लोभेन च भयेन च ॥ 129.8 ॥  
आपद्गतापि भुञ्जीत राजान्नं तु वसुंधरे ।  
दशवर्षसहस्त्राणि पच्यन्ते नरके नराः ॥ 129.9 ॥  
भगवद्वचनं श्रुत्वा कम्पिता च वसुंधरा ।  
दिनानि सप्त दश च भयं तीव्रं प्रजायते ॥ 129.10 ॥  
ततो दीनमना भूत्वा सा मही संशितव्रता ।  
उवाच मधुरं वाक्यं सर्वलोकसुखावहम् ॥ 129.11 ॥  
धरण्युवाच ।  
श्रृणु तत्त्वेन मे देव यन्मे च हृदि वर्त्तते ।  
को नु दोषो हि राज्ञां तु तन्मे त्वं वक्तुमर्हसि ॥ 129.12 ॥  
ततो भूम्या वचः श्रुत्वा सर्वधर्म्विदांवरः ।  
प्राह नारायणो वाक्यं धर्मकामां वसुंधराम् ॥ 129.13 ॥  
श्रीवराह उवाच ।  
श्रृणु सुन्दरि तत्त्वेन गुह्यमेतदनिन्दिते ।  
राजान्नं तु न भोक्तव्यं शुभैर्भागवतैः सदा ॥ 129.14 ॥  
यद्यपि च ममांशेन राजा लोके प्रवर्त्तते ।  
रजसस्तमसश्चापि कुर्वन् कर्म सुदारुणम् ॥ 129.15 ॥  
गर्हितानि वरारोहे राजान्नानि न संशयः ।  
धर्मसंधारणार्थाय न तु मे रोचते भुवि ॥ 129.16 ॥  
ततोऽन्यत् संप्रवक्ष्यामि तच्छृणुष्व वसुंधरे ।  
यथा राज्ञां तु भोज्यं वै शुद्धैर्भागवतैः शुभैः ॥ 129.17 ॥  
स्थापयित्वा तु मां देवि विधिदृष्टेन कर्मणा ।  
धनधान्यसमृद्धानि दत्त्वा भागवतैरपि ॥ 129.18 ॥  
सिद्धं भागवतैश्चान्नं मम प्रापणशेषणम् ।  
भुञ्जानस्तु वरारोहे न स पापेन लिप्यते ॥ 129.19 ॥  
एवं विष्णुवचः श्रुत्वा धरणी संशितव्रता ।  
वाराहरूपिणं देवं प्रत्युवाच वरानना ॥ 129.20 ॥  
धरण्युवाच ।  
राजान्नं तु ततो भुक्त्वा शुद्धो भागवतः शुचिः ।  
कर्मणा केन शुद्ध्येत तन्मे ब्रूहि जनार्दन ॥ 129.21 ॥  
श्रीवराह उवाच ।  
श्रृणु तत्त्वेन मे देवि यन्मां त्वं भीरु भाषसे ।  
तरन्ति पुरुषा येन राजान्नमुपभुञ्जकाः ॥ 129.22 ॥  
एकं चान्द्रायणं कृत्वा तप्तकृच्छ्रं च पुष्कलम् ।  
कुर्यात् सान्तपनं चैकं शीघ्रं मुच्येत किल्बिषात् ॥ 129.23 ॥  
राज्ञामन्नानि वै भुक्त्वा इमं कर्म समारभेत् ।  
न तस्यैवापराधोऽस्ति वसुधे वै वचो मम ॥ 129.24 ॥  
एवमेव न भोक्तव्यं राज्ञान्नं तु कदाचन ।  
ममात्र प्रियकामाय यदीच्छेत् परमां गतिम् ॥ 129.25 ॥  
॥ इति श्रीवराहपुराणे भगवच्छास्त्रे ऊनत्रिंशदधिकशततमोऽध्यायः ॥ 129 ॥


श्रीवराह उवाच ।  
दन्तकाष्ठमखादित्वा यो हि मामुपसर्पति ।  
पूर्वकालकृतं कर्म तेन चैकेन नश्यति ॥ 130.1 ॥  
नारायणवचः श्रुत्वा पृथिवी धर्मसंस्थिता ।  
विष्णुभक्तसुखार्थाय हृषीकेशमुवाच ह ॥ 130.2 ॥  
धरण्युवाच ।  
सर्वकालकृतं कर्म कलेशेन महताऽनघ ।  
कथमेकापराधेन सर्वमेव प्रणश्यति ॥ 130.3 ॥  
श्रीवराह उवाच ।  
श्रृणु सुन्दरि तत्त्वेन कथ्यमानं मयाऽनघे ।  
येन चैकापराधेन पूर्वकर्म प्रणश्यति ॥ 130.4 ॥  
मनुष्यः किल्बिषी भद्रे कफपित्तसमन्वितः ।  
पूयशोणितसंपूर्णं दुर्गन्धि मुखमस्य तत् ॥ 130.5 ॥  
न सहेदुचितं देवि दन्तकाष्ठस्य भक्षणात् ।  
शुद्धिं भागवतीं चैव आचारेण विवर्जिताम् ॥ 130.6 ॥  
धरण्युवाच ।  
दन्तकाष्ठमखादित्वा यः कर्माणि करोति ते ।  
प्रायश्चित्तं च मे ब्रूहि येन धर्मं न नश्यति ॥ 130.7 ॥  
श्रीवराह उवाच ।  
एवमेतन्महाभागे यन्मां त्वं परिपृच्छसि ।  
कथयिष्यामि ते हीदं यथा शुद्ध्यन्ति मानवाः ॥ 130.8 ॥  
आकाशशयनं कृत्वा दिनानि द्वे च पञ्च च ।  
अभुक्त्वा दन्तकाष्ठस्य एवं शुद्ध्यति मानवः ॥ 130.9 ॥  
एतत् ते कथितं भद्रे दन्तकाष्ठस्य भक्षणम् ।  
य एतेन विधानेन प्रायश्चित्तं समाचरेत् ।  
न तस्यैवापराधोऽस्ति एवमेव न संशयः ॥ 130.10 ॥  
॥ इति श्रीवराहपुराणे भगवच्छास्त्रे त्रिंशदधिकशततमोऽध्यायः ॥ 130 ॥


श्रीवराह उवाच ।  
गत्वा तु मैथुनं भद्रे अस्नातो यो मम स्पृशेत् ।  
रेतः पिबति दुर्बुद्धिः सहस्त्रं नव पञ्च च ॥ 131.1 ॥  
ततो नारायणाच्छ्रुत्वा सा मही संशितव्रता ।  
तत्र दैन्यमना भूत्वा उवाच मधुसूदनम् ॥ 131.2 ॥  
किमिदं भाषसे देव धर्मं भीषणसंकटम् ।  
कथं देव पुमान् सो वै रेतःपानपरो भवेत् ।  
एतन्मे परमं दुःखं तद् भवान् वक्तुमर्हसि ॥ 131.3 ॥  
श्रीवराह उवाच ।  
श्रृणु तत्त्वेन मे देवि इदं गुह्यमनुत्तमम् ।  
चिह्नमेतद् वरारोहे व्यभिचारविनिश्चयम् ॥ 131.4 ॥  
पुरुषाः स्त्रीषु कर्माणि ये च कुर्वन्ति निर्घृणाः ।  
दोषस्तस्यापराधस्य फलं प्राप्नोति मानवः ॥ 131.5 ॥  
एवमेतद् वरारोहे यत् त्वया परिपृच्छितम् ।  
अपराधस्य दोषेण विशुद्धिश्च न जायते ॥ 131.6 ॥  
प्रायश्चित्तं प्रवक्ष्यामि रागदोषेण योषितः ।  
गृहस्थाः पुरुषा भद्रे मम कर्मपरायणाः ॥ 131.7 ॥  
यावकेन दिनत्रीणि पिण्याकेन पुनस्त्र्यहः ।  
वायुभक्षो दिनं त्वेकं ततो मुञ्चति किल्बिषात् ॥ 131.8 ॥  
य एवं कुरुते भूमि विधिदृष्टेन कर्मणा ।  
ज्ञात्वा कर्मापराधं तु न स पापेन लिप्यते ॥ 131.9 ॥  
एतत् ते कथितं भद्रे मैथुनं योऽभिगच्छति ।  
प्रायश्चित्तं महाभागे मम लोकसुखावहम् ॥ 131.10 ॥  
श्रीवराह उवाच ।  
स्पृष्ट्वा चैव मृतं भद्रे नरं पञ्चत्वमागतम् ।  
मम शास्त्रं बहिः कृत्वा श्मशानं यः प्रपद्यते ॥ 131.11 ॥  
पितरस्तस्य सुश्रोणि आत्मना च पितामहाः ।  
श्मशाने जम्बुका भूत्वा भक्षमाणाः शवांस्तथा ॥ 131.12 ॥  
ततो हरेर्वचः श्रुत्वा धर्मकामा वसुंधरा ।  
उवाच मधुरं वाक्यं सर्वलोकहिताय वै ॥ 131.13 ॥  
धरण्युवाच ।  
तव नाथ प्रपन्नानां कथं वा विद्यते गतिः ।  
प्रायश्चित्तं च मे ब्रूहि येन मुच्येत किल्बिषात् ॥ 131.14 ॥  
श्रीवराह उवाच ।  
श्रृणु सुन्दरि तत्त्वेन यन्मां त्वं परिपृच्छसि ।  
कथयिष्यामि ते हीदं शोभनं पापनाशनम् ॥ 131.15 ॥  
एकाहारो दिनान् सप्त त्रिरात्रं चाप्युपोषितः ।  
पञ्चगव्यं ततः पीत्वा शीघ्रं मुच्यति किल्बिषात् ॥ 131.16 ॥  
शवे स्पृष्टेपराधस्य एष ते कथितो विधिः ।  
सर्वथा वर्जनीयं वै सर्वभागवतेन तु ॥ 131.17 ॥  
य एतेन विधानेन प्रायश्चित्तं समाचरेत् ।  
विमुक्तः सर्वपापेभ्यो अपराधो न विद्यते ॥ 131.18 ॥  
शवस्पर्शनापराधप्रायश्चित्तम् ॥  
श्रीवराह उवाच ।  
नारीं रजस्वलां स्पृष्ट्वा यो मां स्पृशति निर्भयः ।  
रागमोहेन संयुक्तः कामेन च वशीकृतः ॥ 131.19 ॥  
वर्षाणां तु सहस्त्रैकं रजः पिबति निर्घृणः ।  
अन्धश्च जायते देवि दरिद्रोऽज्ञानमूर्खवान् ॥ 131.20 ॥  
न च विन्दति चात्मानं पतन्तं नरके यथा ।  
अपराधमिमं कृत्वा तत्रैवं नास्ति संशयः ॥ 131.21 ॥  
धरण्युवाच ।  
तव देव प्रपन्नानां मोक्षं संसारसागरात् ।  
अपराधसमायुक्तरस्तव कर्मपरायणः ।  
कर्मणा येन शुद्ध्येत तन्मे ब्रूहि जनार्दन ॥ 131.22 ॥  
श्रीवराह उवाच ।  
स्पृष्ट्वा रजस्वलां नारीं नरो मद्भक्तितत्परः ।  
ततः कृत्वा त्रिरात्रं तु आकाशशयने वसेत् ।  
शुद्धो भागवतो भूत्वा मम कर्मपरायणः ॥ 131.23 ॥  
एवं कृत्वा महाभागे प्रायश्चित्तं मम प्रियम् ।  
मुच्यते किल्बिषाद् देवि आचारेण बहिः कृतः ॥ 131.24 ॥  
एतत् ते कथितं भद्रे यत् स्पृष्ट्वा तु रजस्वलाम् ।  
प्रायश्चित्तं महाभागे सर्वसंसारमोक्षणम् ॥ 131.25 ॥  
रजस्वलास्पर्शापराधप्रायश्चित्तम्  
श्रीवराह उवाच ।  
स्पृष्ट्वा तु मृतकं देवि मम क्षेत्रेषु तिष्ठति ।  
शतं वर्षसहस्त्राणि गर्भेषु परिवर्तते ॥ 131.26 ॥  
दश वर्षसहस्त्राणि चण्डालश्चैव जायते ।  
अन्धः सप्त सहस्त्राणि मण्डूकश्च शतं समाः ॥ 131.27 ॥  
मक्षिका त्रीणि वर्षाणि टिट्टिभैकादशं समाः ।  
दश वै सप्त चान्यानि कृकलासो भवेत् समाः ॥ 131.28 ॥  
हस्ती वर्षशतं चैव खरो द्वात्रिंशकं भवेत् ।  
चतुर्विंशो बली वर्दः श्वा तु द्वादशवार्षिकः ।  
मार्जारो नव वर्षाणि वानरो दश पञ्च च ॥ 131.29 ॥  
एवं स चात्मदोषेण मम कर्मपरायणः ।  
प्राप्नोति सुमहद् दुःखं देवि एवं न संशयः ॥ 131.30 ॥  
ततो हरेर्वचः श्रुत्वा दुःखेन परिपृच्छति ।  
सर्वसंसारमोक्षाय प्रत्युवाच वसुंधरा ॥ 131.31 ॥  
किमिदं भाषसे देव मानुषाणां दुरासदम् ।  
वाक्यं भीषणकं चैव मम मर्मप्रभेदकम् ॥ 131.32 ॥  
आचाराच्च परिभ्रष्टास्तव कर्मपरायणाः ।  
तरन्ति येन दुर्गाणि प्रायश्चित्तं च मे वच ॥ 131.33 ॥  
श्रुत्वा पृथ्व्यास्तथा वाक्यं लोकनाथो जनार्दनः ।  
धर्मसंरक्षणार्थाय प्रत्युवाच वसुंधराम् ॥ 131.34 ॥  
श्रीवराह उवाच ।  
स्पृष्ट्वा तु मृतकं भूमि मम कर्मपरायणः ।  
एकाहारस्ततस्तिष्ठेद् दिनानि दश पञ्च च ॥ 131.35 ॥  
तत एवं विधिं कृत्वा पञ्चगव्यं तु प्राशयेत् ।  
शुद्ध एवं विशुद्धात्मा कर्मणा च न लिप्यते ॥ 131.36 ॥  
एतत् ते कथितं देवि स्पृष्ट्वा मृतकमेव च ।  
दोषं चैव विशुद्ध्येत यत् त्वया पूर्वपृच्छितम् ॥ 131.37 ॥  
य एतेन विधानेन प्रायश्चित्तं समाचरेत् ।  
अपराधविनिर्मुक्तो मम लोकं स गच्छति ॥ 131.38 ॥  
मृतकस्पर्शनप्रायश्चितम् ।  
॥ इति श्रीवराहपुराणे भगवच्छास्त्रे एकत्रिंशदधिकशततमोऽध्यायः ॥ 131 ॥


श्रीवराह उवाच ।  
स्पृश्यमानोऽथ मां भूमि वातकर्म प्रमुञ्चति ।  
पुरीषसदृशं वायुं वायुपीडितमानसः ॥ 132.1 ॥  
मक्षिका पञ्च वर्षाणि त्रयो वर्षाणि मूषकः ।  
श्वा चैव त्रीणि वर्षाणि कूर्मो वै जायते नव ॥ 132.2 ॥  
एष वै तापनं देवि मोहनं मम सांप्रतम् ।  
यो वै शास्त्रं विजानाति मम कर्मपरायणः ।  
श्रुत्वा वाक्यं हृषीकेशं प्रत्युवाच वसुंधरा ॥ 132.3 ॥  
धरण्युवाच ।  
अतुलं कर्म कृत्वैव तव कर्मपरायणः ।  
तेषां देव सुखार्थाय विशुद्धिं वक्तुमर्हसि ॥ 132.4 ॥  
श्रीवराह उवाच ।  
श्रृणु कार्त्स्न्येन मे देवि कथ्यमानं मयाऽनघे ।  
अपराधमिमं कृत्वा संतरेद् येन कर्मणा ॥ 132.5 ॥  
यावकेन दिनत्रीणि नक्तेन च पुनस्त्रयः ।  
कर्म चैवं ततः कृत्वा स च मे नापराध्यति ।  
सर्वसङ्गं परित्यज्य मम लोकाय गच्छति ॥ 132.6 ॥  
एतत् ते कथितं भद्रे मरुत्कर्मापराधिनम् ।  
दोषं चैव गुणं चैव यत् त्वया परिपृच्छितम् ॥ 132.7 ॥  
॥ इति श्रीवराहपुराणे भगवच्छास्त्रे द्वात्रिंशदधिकशततमोऽध्यायः ॥ 132 ॥


श्रीवराह उवाच ।  
श्रृणु तत्त्वेन मे भूमि कथ्यमानं मयाऽनघे ।  
पुरीषं मुञ्चते यस्तु मम कर्म समाचरन् ॥ 133.1 ॥  
दिव्यं वर्षसहस्त्रं तु रौरवे नरके वसेत् ।  
पुरीषं भक्षयेत् तत्र महादुःखसमन्वितः ॥ 133.2 ॥  
प्रायश्चित्तं वदाम्यत्र येन मुच्येत किल्बिषात् ।  
मम कर्मपरिभ्रष्टो विहतेनान्तरात्मना ॥ 133.3 ॥  
एकां जलमयीं शय्यामेकमाकाशशायनम् ।  
एवं कृत्वा विधानं तु सोऽपराधात् प्रमुच्यते ॥ 133.4 ॥  
एतत् ते कथितं भद्रे पुरीषं यः समुत्सृजेत् ।  
मद्भक्तेषु विशालाक्षि अपराधविनिश्चयः ॥ 133.5 ॥  
॥ इति श्रीवराहपुराणे भगवच्छास्त्रे त्रयस्त्रिंशदधिकशततमोऽध्यायः ॥ 133 ॥


श्रीवराह उवाच ।  
मुक्त्वा तु मम मन्त्राणि मम कर्मपरायणः ।  
प्रायश्चित्तविधिं देवि यस्तु वाक्यं प्रभाषते ।  
मूर्खो भवति सुश्रोणि जात्या वै सप्त पञ्च च ॥ 134.1 ॥  
तस्य वक्ष्यामि सुश्रोणि मम कर्मपरायणः ।  
प्रायश्चित्तविधिं देवि येन मुच्येत किल्बिषात् ॥ 134.2 ॥  
आकाशशयनं कृत्वा दिनानि दश पञ्च च ।  
मुच्यते किल्बिषात् तत्र देवि चैवं न संशयः ॥ 134.3 ॥  
इति मौनत्यागप्रायश्चित्तम् ।  
श्रीवराह उवाच ।  
भूषितो नीलवस्त्रेण यो हि मामुपपद्यते ।  
वर्षाणां च शतं पञ्च कृमिर्भूत्वा स तिष्ठति ॥ 134.4 ॥  
तस्य वक्ष्यामि सुश्रोणि अपराधविशोधनम् ।  
प्रायश्चित्तं विशालाक्षि येन मुच्येत किल्बिषात् ॥ 134.5 ॥  
फलं चान्द्रायणं कृत्वा विधिदृष्टेन कर्मणा ।  
मुच्यते किल्बिषाद् भूमि एवमेतन्न संशयः ॥ 134.6 ॥  
नीलवस्त्रप्रायश्चित्तम् ।  
श्रीवराह उवाच ।  
अविधानेन संस्पृश्य यस्तु मामुपसर्पति ।  
स मूर्खः पापकर्मा च मम विप्रियकारकः ॥ 134.7 ॥  
तेन दत्तं वरारोहे गन्धमाल्यसुगन्धिनः ।  
प्रापणं न च गृह्णामि सृष्टं चापि कदाचन ॥ 134.8 ॥  
ततो नारायणवचः श्रुत्वा सा संशितव्रता ।  
उवाच मधुरं वाक्यं धर्मकामा वसुंधरा ॥ 134.9 ॥  
धरण्युवाच ।  
यन्मां त्वं भाषसे नाथ आचारस्य व्यतिक्रमम् ।  
उपस्पृश्य समाचारं रहस्यं वक्तुमर्हसि ॥ 134.10 ॥  
केन कर्मविधानेन भूत्वा भागवता भुवि ।  
उपस्पृश्योपसर्पन्ति तव कर्मपरायणाः ॥ 134.11 ॥  
एतन्मे संशयं देव परं कौतूहलं हि मे ।  
तव भक्तसुखार्थाय निष्कलं वक्तुमर्हसि ॥ 134.12 ॥  
श्रीवराह उवाच ।  
श्रृणु सांत्वेन मे देवि यन्मां त्वं भीरु भाषसे ।  
कथितं मम तत्त्वेन गुह्यमेतत् परं महत् ॥ 134.13 ॥  
विमुच्य सर्वकर्माणि यो हि मामुपसर्पति ।  
तस्य वै श्रृणु सुश्रोणि उपस्पृश्य च यत्क्रिया ॥ 134.14 ॥  
भूत्वा पूर्वामुखस्तत्र पादौ प्रक्षाल्य चाम्बुभिः ।  
उपस्पृश्य यथान्यायं तिस्त्रो वै गृह्य मृत्तिकाः ॥ 134.15 ॥  
ततः प्रक्षालितं हस्तं जलेन तदनन्तरम् ।  
सप्तकोशं ततो गृह्य मुखं प्रक्षालयेत् तथा ॥ 134.16 ॥  
पादमेकैकमेकस्तु पञ्च पञ्च ददेत् ततः ।  
कौशौ संमृज्यतां तत्र यदीच्छेत मम प्रियम् ॥ 134.17 ॥  
त्रीणि कोशान् पिबेत् तत्र सर्वकायविशोधनम् ।  
कराभ्यां मुख मार्जेत सर्वमिन्द्रियनिग्रहम् ॥ 134.18 ॥  
प्राणायामं ततः कृत्वा मम चिन्तापरायणः ।  
कर्मणा विधिदृष्टेन भूत्वा संसारमोक्षणम् ॥ 134.19 ॥  
त्रीणि वारान् स्पृशेत् तत्र शिरो ब्रह्मणि संस्थितः ।  
त्रीणि वारान् पुनस्तत्र उभौ तौ कर्णनासिके ॥ 134.20 ॥  
स्पृशेत निष्कलस्तत्र यो यो यत्र प्रतिष्ठितः ।  
विक्षिपेत् त्रीणि वाराणि सलिलं प्रवरं त्रयम् ॥ 134.21 ॥  
एवं भुक्तस्य कर्त्तव्यं ममाभिगमनेषु च ।  
उपस्पृश्य तनुं चान्ते यदीच्छेत प्रियं मम ॥ 134.22 ॥  
एवं च कुर्वतस्तस्य मम कर्मव्यवस्थितः ।  
अपराधं न विन्देत देवि एवं न संशयः ॥ 134.23 ॥  
ततो नारायणवचः श्रुत्वा देवी वसुंधरा ।  
उवाच मधुरं वाक्यं सर्वभागवतप्रियम् ॥ 134.24 ॥  
धरण्युवाच ।  
उपस्पृश्य विधानेन यस्तु कर्माणि चाप्नुयात् ।  
तापनं शोधनं चैव तद्भवान् वक्तुमर्हसि ॥ 134.25 ॥  
श्रीवराह उवाच ।  
श्रृणु तत्त्वेन मे भूमि इमं गुह्यमनिन्दिते ।  
यां गतिं च प्रपद्यन्ते मम शास्त्रबहिःकृताः ॥ 134.26 ॥  
व्यभिचारं च मे कृत्वा यो नु मामुपसर्पति ।  
दशवर्षसहस्त्राणि दशवर्षशतानि च ।  
कृमिर्भूत्वा यथान्यायं तिष्ठते नात्र संशयः ॥ 134.27 ॥  
प्रायश्चित्तं प्रवक्ष्यामि तस्य मूर्खस्य माधवि ।  
यस्य कृत्वा महाभागे कृतकृत्यः पुनर्भवेत् ॥ 134.28 ॥  
महासान्तपनं कृत्वा तप्तकृच्छ्रं च निष्कलम् ।  
ब्राह्मणः क्षत्रियो वैश्यो यस्तु मम मते स्थिताः ॥ 134.29 ॥  
अनेन विधिना कृत्वा प्रायश्चितं यशस्विनि ।  
किल्बिषात् तु प्रमुक्तास्ते गच्छन्ति परमां गतिम् ॥ 134.30 ॥  
उपस्पृश्यापराधप्रायश्चित्तम् ।  
श्रीवराह उवाच ।  
यस्तु क्रोधसमाविष्टो मम क्रमपरायणः ।  
स्पृशेत मम गात्राणि चित्तं कृत्वा चलाचलम् ॥ 134.31 ॥  
न चाहं रागमिच्छामि क्रुद्धमेव यशस्विनि ।  
इच्छामि च सदा दान्तं शुभं भागवतं शुचिम् ॥ 134.32 ॥  
पञ्चेन्द्रियसमायुक्तं लाभालाभविवर्जितम् ।  
अहंकारविनिर्मुक्तं कर्मण्यभिरतं मम ॥ 134.33 ॥  
अन्यच्च ते प्रवक्ष्यामि तच्छृणुष्व वरानने ।  
स यथा लभते क्रुद्धः शुद्धो भागवतः शुचिः ॥ 134.34 ॥  
चिल्ली जातो वर्षशतं श्येनो वर्षशतं पुनः ।  
भेकस्त्रिशतवर्षाणि यातुधानः पुनर्दश ॥ 134.35 ॥  
अपुमान् षष्टिवर्षाणि रेतोभक्षस्तु जायते ।  
अन्धो जायेत सुश्रोणि पञ्च सप्त नवस्तथा ॥ 134.36 ॥  
गृध्रो द्वात्रिंशवर्षाणि चक्रवाको दशैव च ।  
शैवालभक्षिता चैव ह्याकाशगमनं तथा ॥ 134.37 ॥  
ब्राह्मणो जायते भूमि मण्डूकस्य पथे स्थितः ।  
आत्मकर्मापराधेन प्राप्तः संसारसागरम् ॥ 134.38 ॥  
धरण्युवाच ।  
अहो वै परमं गुह्यं यत्त्वया पूर्वभाषितम् ।  
बहुभूतं च मे चित्तं मम चैव न संस्थितम् ।  
यत्त्वया भाषितं हीदं भक्तानां च दुरासदम् ॥ 134.39 ॥  
श्रुत्वा दुस्तरसंसारं भीताऽस्मि परिदेविता ।  
नाहमाज्ञापयामि त्वां देवदेव जगत्पते ॥ 134.40 ॥  
मम चैव प्रियार्थाय सर्वलोकसुखावहम् ।  
येन मुच्यन्ति संक्रुद्धा लुब्धाः कर्मपरायणाः ॥ 134.41 ॥  
अल्पसत्त्वा गतभया रागलोभसमन्विताः ।  
तरन्ति येन दुर्गाणि प्रायश्चित्तं च मे वद ॥ 134.42 ॥  
ततः कमलपत्राक्षो वाराहमुखसंस्थितः ।  
सनत्कुमार मद्भक्त्या मम नारायणोऽब्रवीत् ॥ 134.43 ॥  
ततो भूम्या वचः श्रुत्वा ब्रह्मणश्च सुतो मुनिः ।  
सनत्कुमारो योगज्ञः प्रत्युवाच वसुंधराम् ॥ 134.44 ॥  
धन्या चैव सभाग्या च यत्त्वया पृष्टवान् हरिः ।  
वराहरूपी भगवान् सर्वमायाकरण्डकः ॥ 134.45 ॥  
किं त्वया भाषितो देवि सर्वयोगाङ्गयोगवित् ।  
देवो नारायणस्तत्र सर्वधर्मविदां वरः ॥ 134.46 ॥  
कुमारवचनं श्रुत्वा सा मही प्रत्यभाषत ।  
श्रृणु तत्त्वेन मे ब्रह्मन् यत्त्वया परिपृच्छितम् ॥ 134.47 ॥  
कार्यं क्रियां च योगं च अध्यात्मं पार्थिवस्थितम् ।  
एतन्मे पृच्छितो ब्रह्मन् देवो नारायणः प्रभुः ॥ 134.48 ॥  
ततो मां भाषते ब्रह्मन् विष्णुर्मायाकरण्डकः ।  
क्रुद्धा भागवता ब्रह्मन् येन शुद्ध्यन्ति किल्बिषात् ॥ 134.49 ॥  
कृत्वा तेन व्रतं चैव मम कर्मपरायणः ।  
षष्ठे काले तु भुञ्जीत गृहभिक्षामनिन्दिते ।  
अष्टौ भिक्षा यथान्यायं शुद्धा भागवता गृहे ॥ 134.50 ॥  
य एतेन विधानेन ब्रह्मन् कर्माणि कारयेत् ।  
मुच्यते किल्बिषात् तत्र एवमाह जनार्दनः ॥ 134.51 ॥  
यदीच्छति परां सिद्धिं विष्णुलोकं द्विजोत्तम ।  
शीघ्रमाराधयेद् विष्णुमेवमेव तरन्ति ते ॥ 134.52 ॥  
ततो भूम्या वचः श्रुत्वा ब्रह्मणश्च सुतो मुनिः ।  
प्रत्युवाच विशालाक्षीं धर्मकामो वसुंधराम् ॥ 134.53 ॥  
अहो गुह्यं रहस्यं च यत् त्वया देवि भाषितम् ।  
तस्य ये मुखनिष्क्रान्ता धर्मास्तान् वक्तुमर्हसि ॥ 134.54 ॥  
धरण्युवाच ।  
ततः स पुण्डरीकाक्षः शङ्खचक्रगदाधरः ।  
वाराहरूपी भगवान् लोकनाथो जनार्दनः ॥ 134.55 ॥  
उवाच मधुरं वाक्यं मेघदुन्दुभिनिस्वनः ।  
भक्तकर्मसुखार्थाय गुणवित्तसमन्वितम् ॥ 134.56 ॥  
य एतेन विधानेन आचारेण समन्वितः ।  
देवि कारयते कर्म मम लोकाय गच्छति ॥ 134.57 ॥  
क्रुद्धेन न च कर्त्तव्यं न लुब्धेन न च त्वरा ।  
मत्पूजनं विशालाक्षि यदीच्छेत् परमां गतिम् ॥ 134.58 ॥  
ये मां देवि यजिष्यन्ति क्रोधं त्यक्त्वा जितेन्द्रियाः ।  
संसारं ते न गच्छन्ति अपराधविवर्जिताः ॥ 134.59 ॥  
क्रुद्धापराधप्रायश्चित्तम् ।  
श्रीवराह उवाच ।  
अकर्मण्येन पुष्पेण यो मामर्चयते भुवि ।  
पातनं तस्य वक्ष्यामि तच्छृणुष्व वसुंधरे ॥ 134.60 ॥  
नाहं तत्प्रतिगृह्णामि न च ते वै मम प्रियाः ।  
मूर्खैर्भागवतैर्द्दत्तं मम विप्रियकारिणः ॥ 134.61 ॥  
पतन्ति नरके घोरे रौरवे तदनन्तरम् ।  
अज्ञानस्य च दोषेण दुःखान्यनुभवन्ति च ॥ 134.62 ॥  
वानरो दश वर्षाणि मार्जारश्च त्रयोदश ।  
मूषकः पञ्च वर्षाणि बलीवर्दश्च द्वादश ॥ 134.63 ॥  
छागश्चैवाष्टवर्षाणि मासं वै ग्रामकुक्कुटः ।  
त्रीणि वर्षाणि महिषो भवत्येव न संशयः ॥ 134.64 ॥  
एतत्ते कथितं भद्रे पुष्पं यन्मे न रोचते ।  
अकर्मण्यं विशालाक्षि पुष्पं ये च ददन्ति वै ॥ 134.65 ॥  
धरण्युवाच ।  
भगवन् यदि तुष्टोऽसि विशुद्धेनान्तरात्मना ।  
येन शुद्ध्यन्ति ते भक्तास्तव कर्मपरायणाः ॥ 134.66 ॥  
श्रीवराह उवाच ।  
श्रृणु तत्त्वेन मे देवि यन्मां त्वं परिपृच्छसि ।  
प्रायश्चित्तं महाभागे येन शुद्ध्यन्ति मानवाः ॥ 134.67 ॥  
एकाहारं ततः कृत्वा मासमेकं वसुंधरे ।  
वीरासनविधिं चैव कारयेत् सप्त सप्त च ॥ 134.68 ॥  
चतर्थं भक्षमेकेन मासेन घृतपायसम् ।  
यावकान्नं दिनांस्त्रीणि वायुभक्षो दिनत्रयम् ॥ 134.69 ॥  
य एतेन विधानेन देवि कर्माणि कारयेत् ।  
सर्वपापप्रमुक्तश्च मम लोकं स गच्छति ॥ 134.70 ॥  
अकर्मण्यपुष्पापराधप्रायश्चित्तम् ।  
॥ इति श्रीवराहपुराणे भगवच्छास्त्रे चतुस्त्रिंशदधिकशततमोऽध्यायः ॥ 134 ॥


श्रीवराह उवाच ।  
रक्तवस्त्रेण संयुक्तो यो हि मामुपसर्पति ।  
तस्यापि श्रृणु सुश्रोणि कर्मसंसारमोक्षणम् ॥ 135.1 ॥  
रजस्वलासु नारीषु रजो यत्तत्प्रवर्त्तते ।  
तेनासौ रजसा स्पृष्टो कर्मदोषेण जानतः ॥ 135.2 ॥  
वर्षाणि दश पञ्चैव तस्य ते तत्र निश्चयः ।  
रजो भूत्वा महाभागे रक्तवस्त्रपरायणः ॥ 135.3 ॥  
प्रायश्चित्तं प्रवक्ष्यामि तस्य कायविशोधनम् ।  
येन शुध्यन्ति वै भूमि पुरुषाः शास्त्रवर्ज्जिताः ॥ 135.4 ॥  
एकाहारं ततः कृत्वा दिनानि दश सप्त च ।  
वायुभक्षो दिनत्रीणि दिनमेकं जलाशनः ॥ 135.5 ॥  
एवं स मुच्यते भूमि मम विप्रियकारकः ।  
प्रायश्चित्तं ततः कृत्वा ममासौ रोचते सदा ॥ 135.6 ॥  
एतत् ते कथितं भूमि रक्तवस्त्रविभूषितम् ।  
प्रायचित्तं महाभागे सर्वसांरमोक्षणम् ॥ 135.7 ॥  
रक्तवस्त्रपरिधानप्रायश्चित्तम् ।  
श्रीवराह उवाच ।  
यस्तु मामन्धकारेषु विना दीपेन सुन्दरि ।  
स्पृशते मां विना शास्त्रं त्वरमाणो विमोहितः ॥ 135.8 ॥  
पतनं तस्य वक्ष्यामि तच्छृणुष्व वसुंधरे ।  
तेन क्लेशं समासाद्य क्लिश्यते च नराधमः ॥ 135.9 ॥  
अन्धो भूत्वा महाभागे एकं जन्म तमोमयः ।  
सर्वाशी सर्वभक्षश्च मानवश्चैव जायते ॥ 135.10 ॥  
यतः स्मृतिस्ततस्तस्य मद्भक्तश्चैव जायते ।  
अनन्यमानसो भूत्वा भूमे ह्येतत्प्रसादयेत् ॥ 135.11 ॥  
प्रायश्चित्तं प्रवक्ष्यामि अन्धकारे तु यः स्पृशेत् ।  
तरन्ति येन संसारं मम लोकाय गच्छति ॥ 135.12 ॥  
अक्ष्याच्छादं विधायित्वा दिनानि दश पञ्च च ।  
एकाहारं ततः कृत्वा दिनविंशं समाहितः ॥ 135.13 ॥  
यस्य कस्यापि मासस्य एकामेव च द्वादशीम् ।  
एकाहारस्ततो भूत्वा तिष्ठेच्चापि जलाशनः ॥ 135.14 ॥  
ततो यवान्नं भुञ्जीत गोमूत्रेण प्रपाचितम् ।  
प्रायश्चित्तेन चैतेन मुच्यते पातकात् ततः ॥ 135.15 ॥  
अन्धकारप्रायश्चित्तम् ।  
श्रीवराह उवाच ।  
यः पुनः कृष्णवस्त्रेण मम कर्मपरायणः ।  
देवि कर्माणि कुर्वीत तस्य वै पतनं श्रृणु ॥ 135.16 ॥  
घुणो वै पञ्च वर्षाणि काष्ठभक्षश्च जायते ।  
मशकस्त्रीणि वर्षाणि दंशस्त्रीणि च प़ञ्च च ॥ 135.17 ॥  
मत्स्यो वै दश वर्षाणि लावकस्तु समास्त्रयः ।  
पञ्च वर्षाणि नकुलो दश वर्षाणि कच्छपः ।  
एवं भ्रमति संसारे मम कर्मपरायणः ॥ 135.18 ॥  
पारावतश्च जायेत नव वर्षाणि पञ्च च ।  
तिष्ठते मम पार्श्वेषु यत्रैवाहं प्रतिष्ठितः ॥ 135.19 ॥  
प्रायश्चित्तं प्रवक्ष्यामि तस्य संसारमोक्षणम् ।  
येनासौ लभते सिद्धिं कृष्णवस्त्रापराधतः ॥ 135.20 ॥  
सप्ताहं यावकं भुक्त्वा त्रिरात्रं सक्तुपिण्डिकाः ।  
त्रीणि पिण्डांस्त्रिरात्रं तु एवं मुच्येत किल्बिषात् ॥ 135.21 ॥  
य एतेन विधानेन देवि कर्माणि कारयेत् ।  
शुचिर्भागवतो भूत्वा मम मार्गानुसारकः ।  
न स गच्छति संसारं मम लोकाय गच्छति ॥ 135.22 ॥  
कृष्णवस्त्रपरिधानप्रायश्चित्तम् ।  
श्रीवराह उवाच ।  
वाससा न च धौतेन यो मे कर्माणि कारयेत् ।  
शुचिर्भागवतो भूत्वा मम मार्गानुसारकः ॥ 135.23 ॥  
तस्य दोषं प्रवक्ष्यामि अपराधं वसुंधरे ।  
पतन्ति येन संसारं वाससोच्छिष्टकारिणः ॥ 135.24 ॥  
देवि भूत्वा खगं ते तु जन्म चैकं न संशयः ।  
उष्ट्रं चैकं भवेज्जन्म जन्म चैकं खरस्तथा ॥ 135.25 ॥  
गोमायुरेकजन्मा वै जन्म चैकं हयस्तथा ।  
सारङ्गस्त्वेकजन्मा वै मृगो भवति वै ततः ॥ 135.26 ॥  
सप्तजन्मान्तरं पश्चात् ततो भवति मानुषः ।  
मद्भक्तश्च गुणज्ञश्च मम कर्मपरायणः ।  
निरपराधो दक्षश्च अहंकारविवर्जितः ॥ 135.27 ॥  
धरण्युवाच ।  
श्रुतमेतत् प्रयत्नेन यत्त्वया समुदाहृतम् ।  
संसारं वाससोच्छिष्टा येन गच्छन्ति मानुषाः ॥ 135.28 ॥  
प्रायश्चित्तं च मे ब्रूहि सर्वकर्मसुखावहम् ।  
किल्विषाद् येन मुञ्चन्ति तव कर्मपरायणाः ॥ 135.29 ॥  
श्रीवराह उवाच ।  
श्रृणु तत्त्वेन मे देवि कथ्यमानं मयाऽनघे ।  
प्रायश्चित्तं प्रवक्ष्यामि मम कर्मसुखावहम् ॥ 135.30 ॥  
यावकेन दिनत्रीणि पिण्याकेन पुनस्त्रयः ।  
कणभक्षो दिनत्रीणि पायसेन दिनत्रयम् ।  
पयोभक्षो दिनत्रीणि वायुभक्षो दिनत्रयम् ॥ 135.31 ॥  
एवं कृत्वा महाभागे वाससोच्छिष्टकारिणः ।  
अपराधं न विद्येत संसारं च न गच्छति ॥ 135.32 ॥  
अधौतवासोऽपराधप्रायश्चित्तम् ।  
श्रीवराह उवाच ।  
श्वानोच्छिष्टं तु यो दद्यान्मम कर्मपरायणः ।  
पापं तस्य प्रवक्ष्यामि संसारस्य महद् भयम् ॥ 135.33 ॥  
श्वानो वै सप्त जन्मानि गोमायुः सप्त वै तथा ।  
उलूकः सप्तवर्षाणि पश्चाज्जायेत मानुषः ॥ 135.34 ॥  
विशुद्धात्मा श्रुतिज्ञश्च मद्भक्तश्चैव जायते ।  
गृहे भागवतोत्कृष्टे अपराधविवर्जितः ॥ 135.35 ॥  
श्रृणु तत्त्वेन वसुधे प्रायश्चित्तं महौजसम् ।  
तरन्ति मानुषा येन त्यक्त्वा संसारसागरम् ॥ 135.36 ॥  
मूलभक्षो दिनत्रीणि फलाहारो दिनत्रयम् ।  
शाकभक्षो दिनत्रीणि पयोभक्षो दिनत्रयम् ॥ 135.37 ॥  
दध्याहारो दिनत्रीणि पायसेन दिनत्रयम् ।  
वाय्वाहारो दिनत्रीणि स्नानं कृत्वा दृढव्रतः ॥ 135.38 ॥  
एवं दिनान्येकविंशत् कृत्वा वै शुभलक्षणम् ।  
अपराधं न विद्येत मम लोकाय गच्छति ॥ 135.39 ॥  
श्वानोच्छिष्टापराधप्रायश्चित्तम् ।  
श्रीवराह उवाच ।  
भुक्त्वा वराहमांसं तु यश्च मामिह सर्पति ।  
पतनं तस्य वक्ष्यामि यथा भवति सुंदरि ॥ 135.40 ॥  
वाराहो दशवर्षाणि भूत्वा तु चरते वने ।  
व्याधो भूत्वा महाभागे समाः सप्त च सप्त च ।  
भूमिर्भूत्वा समाः सप्त तिष्ठते तस्य पुष्करे ॥ 135.41 ॥  
ततश्च मूषको भूत्वा वर्षाणि च चतुर्दश ।  
एकोनविंशवर्षाणि यातुधानश्च जायते ॥ 135.42 ॥  
शल्यकं चाष्टवर्षाणि जायते स वने बहु ।  
व्याघ्रस्त्रिंशच्च वर्षाणि जायते पिशिताशनः ॥ 135.43 ॥  
एवं संसारितां गत्वा वाराहामिषभक्षकः ।  
जायते विपुले सिद्धे कुले भागवतस्तथा ॥ 135.44 ॥  
हृषीकेशवचः श्रुत्वा सर्वं संपूर्णलक्षणम् ।  
शिरसा चाञ्जलिं कृत्वा वाक्यं चेदमुवाच ह ॥ 135.45 ॥  
एतन्मे परमं गुह्यं तव भक्तसुखावहम् ।  
वराहमांसभक्षं तु येन मुच्येत किल्बिषात् ॥ 135.46 ॥  
श्रीवराह उवाच ।  
तरन्ति मानवा येन तिर्यक्संसारसागरात् ।  
गोमयेन दिनं पञ्च कणाहारेण सप्त वै ॥ 135.47 ॥  
पानीयं तु ततो भुक्त्वा तिष्ठेत् सप्त दिनं ततः ।  
अक्षारलवणं सप्त सक्तुभिश्च तथा त्रयः ॥ 135.48 ॥  
तिलभक्षो दिनान् सप्त सप्त पाषाणभक्षकः ।  
पयो भुक्त्वा दिनं सप्त कारयेच्छुद्धिमात्मनः ॥ 135.49 ॥  
क्षान्तं दान्तं पराकृत्वा अहंकारविवर्जितः ।  
दिनान्येकोनपञ्चाशच्चरतः कृतनिश्चयः ॥ 135.50 ॥  
विमुक्तः सर्वपापेभ्यः ससंज्ञो विगतज्वरः ।  
कृत्वा तु मम कर्माणि मम लोकाय गच्छति ॥ 135.51 ॥  
वाराहमांसभक्षणप्रायश्चित्तम् ।  
श्रीवराह उवाच ।  
जालपादं भक्षयित्वा यस्तु मामुपसर्पति ।  
जालपादं ततो भूत्वा वर्षाणि दश पञ्च च ।  
कुम्भीरो दश वर्षाणि पञ्च वर्षाणि शूकरः ॥ 135.52 ॥  
तावद् भ्रमति संसारे मम चैवापराधतः ।  
कृत्वा तु दुष्करं कर्म जायते विपुले कुले ॥ 135.53 ॥  
शुद्धो भागवतः श्रेष्ठस्त्वपराधविवर्जितः ।  
सर्वधर्मान् परित्यज्य मम लोकाय गच्छति ॥ 135.54 ॥  
प्रायश्चित्तं प्रवक्ष्यामि जालपादस्य भक्षणे ।  
तरन्ति मनुजा येन घोरसंसारसागरात् ॥ 135.55 ॥  
यावकान्नं दिनत्रीणि वायुभक्षो दिनत्रयम् ।  
फलभक्षो दिनत्रीणि तिलभक्षो दिनत्रयम् ॥ 135.56 ॥  
अक्षारलवणान्नाशी पुनस्तत्र दिनत्रयम् ।  
पञ्चदश दिनान्येवं प्रायश्चित्तं समाचरेत् ॥ 135.57 ॥  
जालपादापराधस्य एवं कुर्वीत शोधनम् ।  
विनीतात्मगतिर्भूत्वा यदिच्छेत् सुन्दरां गतिम् ॥ 135.58 ॥  
इति जालपादभक्षणापराधप्रायश्चित्तम् ।  
॥ इति श्रीवराहपुराणे भगवच्छास्त्रे पञ्चत्रिंशदधिकशततमोऽध्यायः ॥ 135 ॥


श्रीवराह उवाच ।  
दोपं स्पृष्ट्वा तु यो देवि मम कर्माणि कारयेत् ।  
तस्यापराधात् वै भूमि पातं प्राप्नोति मानवः ॥ 136.1 ॥  
तच्छृणुष्व महाभागे कथ्यमानं मयाऽनघे ।  
जायते षष्टिवर्षाणि कुष्ठी गात्रपरिप्लुतः ।  
चाण्डालस्य गृहे तत्र एवमेतन्न संशयः ॥ 136.2 ॥  
एवं भुक्त्वा तु तत्कर्म मम क्षेत्रे मृतो यदि ।  
मद्भक्तश्चैव जायेत शुद्धे भागवते गृहे ॥ 136.3 ॥  
प्रायश्चित्तं प्रवक्ष्यामि दीपस्य स्पर्शनाद् भुवि ।  
तरन्ति मनुजा येन कष्टचण्डालयोनिषु ॥ 136.4 ॥  
यस्य कस्यापि मासस्य शुक्लपक्षे च द्वादशीम् ।  
चतुर्थभक्तमाहारामाकाशशयने स्वपेत् ॥ 136.5 ॥  
दीपं दत्त्वाऽपराधाद् वै तरन्ति मनुजा भुवि ।  
शुचिर्भूत्वा यथान्यायं मम कर्मपथे स्थिताः ॥ 136.6 ॥  
एतत् ते कथितं देवि स्पर्शनाद् दीपकस्य तु ।  
संसारशोधनं चैव यत् कृत्वा लभते शुभम् ॥ 136.7 ॥  
दीपस्पर्शनापराधप्रायश्चित्तम् ।  
श्रीवराह उवाच ।  
श्मशानं यो नरो गत्वा अस्नात्वैव तु मां स्पृशेत् ।  
मम दोषापराधं च श्रृणु तत्त्वेन निष्कलम् ॥ 136.8 ॥  
जम्बुको जायते भूमौ वर्षाणां नव पञ्च च ।  
गृध्रस्तु सप्तवर्षाणि जायते खचरेश्वरः ।  
चरन्तौ मानुषं मांसमुभौ तौ गृध्रजम्बुकौ ॥ 136.9 ॥  
पिशाचो जायते तत्र वर्षाणि नव पञ्च च ।  
ततस्तु कुणपोच्छिष्टं त्रिंशद्वर्षाणि खादति ॥ 136.10 ॥  
ततो नारायणाच्छ्रुत्वा धरणी वाक्यमब्रवीत् ।  
एतन्मे परमं गुह्यं लोकनाथ जनार्दन ।  
परं कौतूहलं देव निखिलं वक्तुमर्हसि ॥ 136.11 ॥  
श्मशानं पुण्डरीकाक्ष ईश्वरेण प्रशंसितम् ।  
किं तत्र विगुणं देव पवित्रे शिवभाषिते ॥ 136.12 ॥  
स तत्र रमते नित्यं भगवांस्तु महाद्युतिः ।  
कपालं गृह्य देवोऽत्र दीप्तिमन्तं महौजसम् ॥ 136.13 ॥  
प्रशंसितं च रुद्रेण भवता किं च निन्दितम् ।  
श्मशानं पद्मपत्राक्ष रुद्रस्य च निशि प्रियम् ॥ 136.14 ॥  
श्रीवराह उवाच ।  
श्रृणु तत्त्वेन मे देवि इदमाख्यानमुत्तमम् ।  
अद्यापि ते न जानन्ति ह्यनघे संशितव्रताः ।  
कृत्वा सुदुष्करं कर्म सर्वभूतपतिं हरम् ॥ 136.15 ॥  
हत्वा च बालवृद्धानि त्रिपुरे रूपिणीः स्त्रियः ।  
तेन पापेन संबद्धो न शक्नोति विचेष्टितुम् ॥ 136.16 ॥  
प्रणष्टे मानसैश्वर्ये न स्वमाया च योगिनः ।  
विवर्णवदनो भूत्वा तिष्ठते स महेश्वरः ।  
तत्र स्थानेश्वरो भूमि गणैः सर्वैः समावृतः ॥ 136.17 ॥  
नष्टमायं ततो देवि चिन्तयामि वसुंधरे ।  
ततो ध्यातो मया देवि ईश्वरः पुनरेष्यति ॥ 136.18 ॥  
यावत् पश्यामि तं देवं देवि दिव्येन चक्षुषा ।  
नष्टमायाबलं रुद्रं सर्वभूतमहेश्वरम् ॥ 136.19 ॥  
ततोऽहं तत्र गत्वा तु यष्टुकामं त्रियम्बकम् ।  
नष्टसंज्ञो हतज्ञानो नष्टयोगबलोऽबलः ॥ 136.20 ॥  
तत ईशो मया चोक्तो वाक्यमेव सुखावहम् ।  
किमिदं तिष्ठसे रुद्र कश्मलेन समावृतः ॥ 136.21 ॥  
त्वं कर्ता च विकर्ता च विकाराकार एव च ।  
त्वं वै सांख्यं च योगं च त्वं योनिस्त्वं परायणम् ॥ 136.22 ॥  
त्वमुग्रदेवदेवादिस्त्वं सोमस्त्वं तथा दिशः ।  
किं न बुध्यसि चात्मानं गणैः परिवृतो भवान् ॥ 136.23 ॥  
किमिदं देवदेवेश विवर्णः पृथुलोचनः ।  
तन्ममाचक्ष्व तत्त्वेन एष यत्पृच्छितो भवान् ॥ 136.24 ॥  
स्मर योगं च मायां च पश्य विष्णोर्महात्मनः ।  
तव चैव प्रियार्थाय येनाहमिदमागतः ॥ 136.25 ॥  
ततो मम वचः श्रुत्वा लब्धसंज्ञो महेश्वरः ।  
उवाच मधुरं वाक्यं पापसंतप्तलोचनः ॥ 136.26 ॥  
श्रृणु तत्वेन मे देव कोऽन्योऽप्येवं करिष्यति ।  
अन्यो नारायणं चैकं सर्वलोकवरं शुभम् ॥ 136.27 ॥  
हे विष्णो त्वप्रसादेन पावनं चैव माधव ।  
लब्धं योगं च सांख्यं च जातोऽस्मि विगतज्वरः ।  
त्वत्प्रसादेन जातोऽस्मि पूर्णेन्दुरिव निर्मलः ॥ 136.28 ॥  
अहं त्वां तु विजानामि मम त्वं तु विजानतः ।  
अन्यः कश्चिन्न जानाति ते मे चैवमनन्तरम् ॥ 136.29 ॥  
ब्रह्मा तद्वन्न जानाति लिप्यमानोऽपि नित्यशः ।  
साधु विष्णो महाभाग सर्वमायाकरण्डक ॥ 136.30 ॥  
एवं मह्यं हरो वाक्यमुक्त्वा भूतमहेश्वरः ।  
मुहूर्त्तं ध्यानमास्थाय पुनः प्रोवाच मां वचः ॥ 136.31 ॥  
तव विष्णो प्रसादेन मया तत् त्रिपुरं हतम् ।  
निहता दानवास्तत्र गर्भिण्यश्च निपातिताः ॥ 136.32 ॥  
बालवृद्धा हतास्तत्र विस्फुरन्तो दिशो दश ।  
तस्य पापस्य दोषेण न शक्नोमि विचेष्टितुम् ॥ 136.33 ॥  
नष्टं योगं च मायां च नष्टैश्वर्यस्य मे भवान् ।  
किं मया कृष्ण कर्त्तव्यं एनोवस्थेन माधव ॥ 136.34 ॥  
विष्णो तत्त्वेन मे ब्रूहि शोधनं पापनाशनम् ।  
येन वै कृतमात्रेण शीघ्रं मुच्येत किल्बिषात् ॥ 136.35 ॥  
एवं चिन्तात्मनस्तत्र मया रुद्रश्च भाषितः ।  
कपालमालां गृहीत्वा त्वं समलं गच्छ शंकर ॥ 136.36 ॥  
ममैवं वचनं श्रुत्वा भगवान् परमेश्वरः ।  
उवाच मां पुनर्व्यक्तं मां बोधय जगत्पते ।  
कीदृशः समलो विष्णो यत्र गच्छामहे वयम् ॥ 136.37 ॥  
ततस्तस्य वचः श्रुत्वा शंकरस्य यशस्विनि ।  
तत्पापशोधनार्थाय मया वाक्यं प्रभाषितम् ॥ 136.38 ॥  
श्मशानं समलो रुद्र पूतिको व्रणगन्धिकः ।  
स्वयं तिष्ठन्ति वै तत्र मनुजा विगतस्पृहाः ॥ 136.39 ॥  
यत्र गृह्य कपालानि रम तत्रैव शंकर ।  
तत्र वर्षसहस्त्राणि दिव्यान्येव दृढव्रतः ॥ 136.40 ॥  
ततो भक्षय मांसानि पापक्षयचिकीर्ष भोः ।  
हिंसमानानि भोज्यानि ये च भोज्यास्तव प्रियाः ॥ 136.41 ॥  
एवं सर्वैर्गणैः सार्द्धं वस तत्र सुनिश्चितः ।  
पूर्णे वर्षसहस्त्रे तु स्थित्वा त्वं समले पुनः ।  
गच्छाश्रमपदं पश्चाद् गौतमस्य महामुनेः ॥ 136.42 ॥  
तत्र ज्ञास्यसि चात्मानं आश्रमे विधिसंस्थिते ।  
प्रसादाद् गौतममुनेर्भविता गतकिल्बिषः ॥ 136.43 ॥  
सततं पापसंपन्नं कपालं शिरसि स्थितम् ।  
ऋषिः पातयितुं शक्तस्त्वत्प्रसादान्न संशयः ॥ 136.44 ॥  
एवं तस्य वरं दत्त्वा तत्रैवान्तरधीयत ।  
रुद्रोऽपि भ्रमते तत्र श्मशाने पापसंवृते ॥ 136.45 ॥  
अतो न रोचते भूमि श्मशानं मे कदाचन ।  
यत्र रुद्रकृतं पापं तिष्ठते च यशस्विनि ।  
एतत् ते कथितं भद्रे श्मशानस्य जुगुप्सितम् ॥ 136.46 ॥  
विनाऽपि कृतसंस्कारो मम कर्मपरायणः ।  
प्रायश्चित्तं प्रवक्ष्यामि येन शुध्यति किल्बिषात् ॥ 136.47 ॥  
कृत्वा चतुर्थभक्षं तु दिनानि दश पञ्च च ।  
आकाशशयनं कुर्यादेकवस्त्रः कुशास्तरे ॥ 136.48 ॥  
प्रभाते पञ्चगव्यं तु पातव्यं कर्मकारणात् ।  
विमुक्तः सर्वपापेभ्यो मम लोकाय गच्छति ॥ 136.49 ॥  
श्मशानप्रवेशापराधप्रायश्चित्तम् ।  
श्रीवराह उवाच ।  
पिण्याकं भक्षयित्वा तु यो वै मामुपसर्पति ।  
तस्य वै श्रृणु सुश्रोणि ह्यपराधं महौजसम् ॥ 136.50 ॥  
उलूको दशवर्षाणि कच्छपस्तु समास्त्रयः ।  
जायते मानवस्तत्र मम कर्मपरायणः ॥ 136.51 ॥  
तस्य वक्ष्यामि सुश्रोणि प्रायश्चित्तं महौजसम् ।  
किल्बिषाद् येन मुच्येत संसारान्तं च गच्छति ॥ 136.52 ॥  
यावकेन दिनैकं तु तक्रेण सह कारयेत् ।  
एकपिण्डविमिश्रेण उदकेन सह पिबेत् ॥ 136.53 ॥  
एवं ततो विधिं कुर्यान् मम कर्मपरायणः ।  
रात्रौ वीरासनं कुर्यादाकाशशयने वसेत् ॥ 136.54 ॥  
आकाशशयनं कृत्वा प्रभाते चैव साधकः ।  
पञ्चगव्यं ततः पीत्वा शीघ्रं पापात् प्रमुच्यते ॥ 136.55 ॥  
य एतेन विधानेन वसुधे कर्म कारयेत् ।  
न स गच्छति संसारं मम लोकाय गच्छति ॥ 136.56 ॥  
पिण्याकभक्षणप्रायश्चित्तम् ।  
श्रीवराह उवाच ।  
वराहमांसेन तु यो मम कुर्वीत प्रापणम् ।  
मूर्खास्ते पापकर्माणो मम कर्मपरायणाः ॥ 136.57 ॥  
यांस्तु दोषान् प्रपद्यन्ते संसारं च वसुंधरे ।  
तानि ते कथयिष्यामि तच्छृणुष्व वसुंधरे ॥ 136.58 ॥  
यावद् रोमा वराहस्य मम गात्रेषु संस्थिताः ।  
तावद् वर्षसहस्त्राणि नरके पतते भुवि ॥ 136.59 ॥  
अन्यच्च ते प्रवक्ष्यामि तच्छृणुष्व वसुंधरे ।  
वाराहेण तु मांसेन यस्तु कुर्वीत प्रापणम् ॥ 136.60 ॥  
यावत् तत्र च सिक्थानि भाजनेषु प्रतिष्ठिताः ।  
तावत्स पतते देवि शौकरीं योनिमास्थितः ॥ 136.61 ॥  
अन्यच्च ते प्रवक्ष्यामि तच्छृणुष्व वसुंधरे ।  
यां गतिं संप्रपद्यन्ते मम कर्मपरायणाः ॥ 136.62 ॥  
अन्धो भूत्वा ततो देवि जन्म चैकं तु तिष्ठति ।  
एवं गत्वा तु संसारं वाराहमांसप्रापणात् ॥ 136.63 ॥  
जायते विपुले शुद्धे कुले भागवते शुचिः ।  
विनीतः कृतसंस्कारो मम कर्मपरायणः ।  
द्रव्यवान् गुणवांश्चैव रूपवाञ्छीलवाञ्छुचिः ॥ 136.64 ॥  
प्रायश्चित्तं प्रवक्ष्यामि तस्य कायविशोधनम् ।  
किल्बिषाद् येन मुच्येत मम कर्मपरायणः ॥ 136.65 ॥  
फलाहारो दिनान् सप्त सप्त मूलाशनस्तथा ।  
दिनानि सप्त तिष्ठेत सप्त वै पायसेन च ॥ 136.66 ॥  
तक्रेण सप्त दिवसान् सप्त यावकभोजनः ।  
दध्याहारो दिनाः सप्त दिनेऽहङ्कारवर्ज्जितः ॥ 136.67 ॥  
करोति यस्तु वै भूमे मयोक्तं कर्मसंसदि ।  
प्रायश्चित्तं महाभागे मम लोकाय गच्छति ॥ 136.68 ॥  
वाराहमांसप्रापणापराधप्रायश्चित्तम् ।  
श्रीवराह उवाच ।  
मद्यं पीत्वा वरारोहे यस्तु मामुपसर्पति ।  
तत्र दोषं प्रवक्ष्यामि श्रृणु सुन्दरि तत्त्वतः ॥ 136.69 ॥  
दशवर्षसहस्त्राणि दरिद्रो जायते पुनः ।  
मानवश्च भवेत् तत्र मद्भक्तश्च न संशयः ॥ 136.70 ॥  
यस्तु भागवतो भूत्वा कामरागेण मोहितः ।  
दीक्षितः पिबते मद्यं प्रायश्चित्तं न विद्यते ॥ 136.71 ॥  
अन्यच्च ते प्रवक्ष्यामि तच्छृणोहि वसुंधरे ।  
अग्निवर्णां सुरां पीत्वा येन मुच्यन्ति किल्बिषात् ॥ 136.72 ॥  
य एतेन विधानेन प्रायश्चित्तं समाचरेत् ।  
न स लिप्यति पापेन संसारं न च गच्छति ॥ 136.73 ॥  
मद्यपानापराधप्रायश्चित्तम् ।  
श्रीवराह उवाच ।  
कौसुम्भं चैव यः शाकं भक्षयेन् मम पूजकः ।  
नरके पच्यते घोरे दश पञ्च च सूकरः ॥ 136.74 ॥  
ततो गच्छेच्छ्वयोनौ च त्रीणि वर्षाणि जम्बुकः ।  
वर्षमेकं ततः शुध्येन्मत्कर्मणि रतः शुचिः ।  
मम लोकमवाप्नोति शुद्धो भूत्वा वसुंधरे ॥ 136.75 ॥  
ततो भूमिर्वचः श्रुत्वा प्रत्युवाच पुनर्हरिम् ।  
कुसुम्भशाकनैवेद्यप्रापणेन च किल्बिषात् ।  
कथं मुच्येत देवेश प्रायश्चित्तं वद प्रभो ॥ 136.76 ॥  
श्रीवराह उवाच ।  
यो मे कुसुम्भशाकेन प्रापणं कुरुते नरः ।  
दशवर्षसहस्त्राणि नरके परिपच्यते ।  
प्रायश्चित्तं प्रवक्ष्यामि तत्र मे वदतः श्रृणु ॥ 136.77 ॥  
भक्षणे तु कृते कुर्याच्चान्द्रायणमतन्द्रितः ।  
प्रापणे तु कृते कुर्याद् द्वादशाहं पयोव्रतम् ॥ 136.78 ॥  
य एतेन विधानेन प्रायश्चित्तं समाचरेत् ।  
न स लिप्येत पापेन मम लोकं च गच्छति ॥ 136.79 ॥  
कुसुम्भशाकभक्षणप्रापणकयोः प्रायश्चित्तम् ।  
श्रीवराह उवाच ।  
यः पारक्येन वस्त्रेण नावधौतेन माधवि ।  
प्रायश्चित्ती पुमान् मूर्खो मम कर्मपरायणः ॥ 136.80 ॥  
करोति मम कर्माणि स्पृशते मां तमः स्थितः ।  
मृगो जायेत सुश्रोणि वर्षाणि त्रीणि सप्त च ॥ 136.81 ॥  
हीनपादेन जायेत चैकजन्म वसुंधरे ।  
मूर्खश्च क्रोधनश्चैव जायते तस्य कर्मणः ॥ 136.82 ॥  
तस्य वक्ष्यामि सुश्रोणि प्रायस्चित्तं महौजसम् ।  
येन गच्छति संसारं मम भक्त्या व्यवस्थितः ॥ 136.83 ॥  
अष्टभक्षं ततः कृत्वा मम कर्मपरायणः ।  
माघस्यैव तु मासस्य शुक्लपक्षस्य द्वादशीम् ॥ 136.84 ॥  
तिष्ठेज्जलाशये तत्र क्षान्तो दान्तो जितेन्द्रियः ।  
अनन्यमानसो भूत्वा मम चिन्तापरायणः ॥ 136.85 ॥  
प्रभातायां तु शर्वर्यामुदिते तु दिवाकरे ।  
पञ्चगव्यं ततः पीत्वा मम कर्माणि कारयेत् ॥ 136.86 ॥  
य एतेन विधानेन प्रायश्चित्तं समाचरेत् ।  
सर्वपापविनिर्मुक्तो मम लोकाय गच्छति ॥ 136.87 ॥  
परकीयवस्त्रापराधप्रायश्चित्तम् ।  
श्रीवराह उवाच ।  
अदत्त्वा यो नवान्नानि मम कर्मपरायणः ।  
भुञ्जेद् भूमि नवान्नानि परैर्दत्तानि केनचित् ॥ 136.88 ॥  
नाहं लोभेन चेच्छामि न च रागेण सुन्दरि ।  
अवश्यमेव कर्तव्यं मम कर्मपरायणैः ॥ 136.89 ॥  
ततो भागवतो भूत्वा नवान्नं यो न कारयेत् ।  
पितरस्तस्य नाश्नन्ति वर्षाणि दश पञ्च च ॥ 136.90 ॥  
अदत्त्वा यस्तु भुञ्जीत नवान्नानि कदाचन ।  
न तस्य धर्मो विद्येत एवमेतन्न संशयः ॥ 136.91 ॥  
अन्यच्च ते प्रवक्ष्यामि येन तत्र प्रमुच्यते ।  
प्रायश्चित्तं महाभागे मम भक्तसुखावहम् ॥ 136.92 ॥  
उपवासं त्रिरात्रं तु तेन चैव तु कारयेत् ।  
आकाशशयनं कृत्वा चतुर्थेऽहनि शुद्ध्यति ॥ 136.93 ॥  
एवं तत्र विधिं कृत्वा उदिते च दिवाकरे ।  
पञ्चगव्यं ततः पीत्वा शीघ्रं मुच्येत किल्बिषात् ॥ 136.94 ॥  
य एतेन विधानेन प्रायश्चित्तं समाचरेत् ।  
सर्वसङ्गं परित्यज्य मम लोकाय गच्छति ॥ 136.95 ॥  
नवान्नभक्षणापराधप्रायश्चित्तम् ।  
श्रीवराह उवाच ।  
अदत्त्वा गन्धमाल्यानि यो मे धूपं प्रयच्छति ।  
कुणपो जायते भूमि यातुधानो न संशयः ॥ 136.96 ॥  
वर्षाणि चैकविंशानि अपस्कारनिवासकः ।  
तिष्ठत्यत्र महाभागे एवमेतन्न संशयः ॥ 136.97 ॥  
अन्यच्च ते प्रवक्ष्यामि तच्छृणुष्व वसुंधरे ।  
प्रायश्चित्तं प्रवक्ष्यामि येन मुच्येत किल्बिषात् ॥ 136.98 ॥  
यस्य कस्यचिन्मासस्य शुक्लपक्षस्य द्वादशीम् ।  
उपोष्य चाष्टभक्तं तु दशैकादशमेव च ॥ 136.99 ॥  
प्रभातायां तु शर्वर्यामुदिते च दिवाकरे ।  
पञ्चगव्यं ततः पीत्वा शीघ्रं मुच्यति किल्बिषात् ॥ 136.100 ॥  
य एतेन विधानेन प्रायश्चित्तं समाचरेत् ।  
तानि तानि तरन्त्येवं सर्व एव पितामहाः ॥ 136.101 ॥  
गन्धमाल्यमदत्त्वा धूपदानापराधप्रायश्चित्तम् ।  
श्रीवराह उवाच ।  
वहन्नुपानहौ पद्भ्यां यस्तु मामुपचक्रमेत् ।  
चर्मकारस्तु जायेत वर्षाणां तु त्रयोदश ॥ 136.102 ॥  
तत्र जन्म परिभ्रष्टः शुकरो जायते पुनः ।  
शूकराच्च परिभ्रष्टः श्वानस्तत्रैव जायते ॥ 136.103 ॥  
ततः श्वानात् परिभ्रष्टो मानुषश्चैव जायते ।  
मद्भक्तश्च विनीतश्च अपराधविवर्जितः ।  
मुक्त्वा तु सर्वसंसारं मम लोकाय गच्छति ॥ 136.104 ॥  
य एतेन विधानेन वसुधे कर्म कारयेत् ।  
न स लिप्यति पापेन एवमेतन्न संशयः ॥ 136.105 ॥  
उपानहापराधप्रायश्चित्तम् ।  
श्रीवराह उवाच ।  
भेरीशब्दमकृत्वा तु यस्तु मां प्रतिबोधयेत् ।  
बधिरो जायते भूमि एकजन्म न संशयः ॥ 136.106 ॥  
तस्य वक्ष्यामि सुश्रोणि प्रायश्चित्तं मम प्रियम् ।  
किल्बिषाद् येन मुच्येत भेरीताडनमोहितः ॥ 136.107 ॥  
यस्य कस्यचिन्मासस्य शुक्लपक्षे तु द्वादशीम् ।  
आकाशशयनं कृत्वा शीघ्रं मुच्येत किल्बिषात् ॥ 136.108 ॥  
य एतेन विधानेन वसुधे कर्म कारयेत् ।  
अपराधं न गच्छेत मम लोकाय गच्छति ॥ 136.109 ॥  
भेरीताडनापराधप्रायश्चित्तम् ।  
श्रीवराह उवाच ।  
अन्नं भुक्त्वा बहुतरमजीर्णेन परिप्लुतः ।  
उद्गारेण समायुक्त अस्नात उपसर्पति ॥ 136.110 ॥  
एकजन्मा तथा श्वाऽसौ वानरश्चैव जायते ।  
श्रृगाल एकजन्मा वै छागश्चैवैकजन्मनि ।  
एकजन्मा भवेदन्धो मूषको जायते पुनः ॥ 136.111 ॥  
तारितो ह्येष संसारे जायते विपुले कुले ।  
शुद्धो भागवतः श्रेष्ठ अपराधविवर्जितः ॥ 136.112 ॥  
प्रायश्चित्तं प्रवक्ष्यामि मम भक्तसुखावहम् ।  
किल्बिषाद् येन मुच्येत मम कर्मपरायणः ॥ 136.113 ॥  
यावकेन दिनत्रीणि मूलकेन दिनत्रयम् ।  
फलाहारो दिनत्रीणि अक्षारलवणं त्रयः ॥ 136.114 ॥  
पायसेन दिनत्रीणि साक्तवेन दिनत्रयम् ।  
वायुभक्षो दिनत्रीणि आकाशशयनस्त्रयः ॥ 136.115 ॥  
प्रभातायां तु शर्वर्यां दन्तधावनबोधितः ।  
पञ्चगव्यं पिबेच्चैव शरीरपरिशोधनम् ॥ 136.116 ॥  
य एतेन विधानेन प्रायश्चित्तं समाचरेत् ।  
न तस्य लभते पापं मम लोकाय गच्छति ॥ 136.117 ॥  
आख्यानानां महाख्यानं तपसां च परं तपः ।  
अत्राहं कीर्तयिष्यामि ब्राह्मणेभ्यो महेश्वरि ॥ 136.118 ॥  
एष धर्मश्च कीर्तिश्च आचाराणां महौजसाम् ।  
गुणानां परमं श्रेष्ठं द्युतीनां च महाद्युतिः ॥ 136.119 ॥  
य एवं पठते नित्यं कल्यमुत्थाय मानवः ।  
स पितॄस्तारयेज्जन्तुर्दशपूर्वान् दशापरान् ॥ 136.120 ॥  
आरोग्याणां महारोग्यं मङ्गलानां तु मङ्गलम् ।  
रत्नानां परमं रत्नं सर्वपापप्रणाशनम् ॥ 136.121 ॥  
यस्तु भागवतो नित्यं पठते च दृढव्रतः ।  
कृत्वा सर्वापराधानि न स पापेन लिप्यते ॥ 136.122 ॥  
एषथ जाप्यः प्रमाणश्च संध्योपासनमेव च ।  
काल्यमुत्थाय पठते मम लोकाय गच्छति ॥ 136.123 ॥  
न पठेन्मूर्खमध्ये तु कुशिष्याणां तथैव च ।  
दद्याद् भागवते श्रेष्ठे मम कर्मपरायणः ॥ 136.124 ॥  
एतत् ते कथितं देवि आचारस्य विनिश्चयम् ।  
यत् त्वया पृच्छितं पूर्वं किमन्यच्छ्रोतुमिच्छसि ॥ 136.125 ॥  
॥ इति श्रीवराहपुराणे भगवच्छास्त्रे षट्त्रिंशत्यधिकशततमोऽध्यायः ॥ 136 ॥


भूमिरुवाच ।  
श्रुत्वा तु विपुलं ह्येतदपराधविशोधनम् ।  
कर्म भागवतं श्रेष्ठं सर्वभागवतप्रियम् ॥ 137.1 ॥  
अहो कर्म महाश्रेष्ठं भगवंस्तव भाषितम् ।  
मम चैव प्रियार्थाय तव भक्तसुखावहम् ॥ 137.2 ॥  
श्रुतं ह्येव मया विष्णो सर्वधर्मार्थसाधकम् ।  
प्रमुक्ता सर्वपापेभ्यो जाताऽस्मि शशिनिर्मला ॥ 137.3 ॥  
एकं मे परमं गुह्यं सर्वधर्मसुखावहम् ।  
तव भक्तसुखार्थाय तद् भवान् वक्तुमर्हति ॥ 137.4 ॥  
किमुच्यते व्रतं चैव ततः कुब्जाम्रकं शुभम् ।  
कतरं वापि तच्छ्रेष्ठं क्षेत्रं भक्तसुखावहम् ॥ 137.5 ॥  
श्रीवराह उवाच ।  
श्रृणु मे परमं गुह्यं यत् त्वया परिपृच्छितम् ।  
मम क्षेत्रं प्रियं चैव शुद्धं भागवतप्रियम् ॥ 137.6 ॥  
परं कोकामुखं स्थानं तथा कुब्जाम्रकं परम् ।  
परं सौकरकं स्थानं सर्वसंसारमोक्षणम् ॥ 137.7 ॥  
यत्र स्थाने मया देवि उद्धृताऽसि रसातलात् ।  
यत्र भागीरथी गङ्गा मम सौकरके स्थिता ॥ 137.8 ॥  
धरोवाच ।  
कानि लोकानि लोकेश यान्ति सौकरके मृताः ।  
किं च पुण्यं भवेत् तत्र स्नातस्य पिबतस्तथा ॥ 137.9 ॥  
कति तीर्थानि पद्माक्ष क्षेत्रे सौकरके तव ।  
धर्मसंस्थापनार्थाय तद् विष्णो वक्तुमर्हसि ॥ 137.10 ॥  
श्रीवराह उवाच ।  
श्रृणु तत्त्वेन मे देवि यन्मां त्वं परिपृच्छसि ।  
कां गतिं ते प्रपद्यन्ते नराः सौकरके मृताः ॥ 137.11 ॥  
येषां स्नातस्य वै पुण्यं गतस्यैव मृतस्य च ।  
यत्र यानि च तीर्थानि मम संस्थानसंस्थिताः ॥ 137.12 ॥  
श्रृणु पुण्यं महाभागे मम क्षेत्रेषु सुन्दरि ।  
प्राप्नुवन्ति महाभागे गत्वा सौकरकं प्रति ॥ 137.13 ॥  
दश पूर्वापरांस्त्रीणि अपरान् सप्त पञ्च च ।  
सुगमिष्यन्ति ये तत्र तानि तेष्वपि जन्तवः ॥ 137.14 ॥  
गमनादेव सुश्रोणि मुखस्य मम दर्शनात् ।  
सप्त जन्मान्तरे भद्रे जायते विपुले कुले ॥ 137.15 ॥  
धनधान्यसमृद्धेषु रूपवान् गुणवान् शुचिः ।  
मद्भक्तश्चैव जायेत मम कर्मपरायणः ॥ 137.16 ॥  
एवं वै मानुषो भूत्वा अपराधविवर्जितः ।  
गमनं तस्य क्षेत्रस्य मरणं तत्र कारयेत् ॥ 137.17 ॥  
ये मृतास्तत्र सुश्रोणि क्षेत्रे शौकरके मम ।  
धन्वी तूणी गदी खङ्गी दीप्तियुक्तश्चतुर्भुजः ।  
त्यक्त्वाऽसौ सर्वसंसारं श्वेतद्वीपाय गच्छति ॥ 137.18 ॥  
अन्यच्च ते प्रवक्ष्यामि तच्छृणुष्व वसुंधरे ।  
तीर्थेषु तत्र स्नातश्च प्राप्नोति परमां गतिम् ॥ 137.19 ॥  
चक्रतीर्थं महाभागे यत्र चक्रं प्रतिष्ठितम् ।  
श्रृणु पुण्यं तस्य भद्रे प्राप्नुवन्ति नराः स च ॥ 137.20 ॥  
चक्रतीर्थे नरो गत्वा तदर्थाय शुभः शुचिः ।  
स्नानं कुर्याद् यथान्यायं प्राप्तो माधवद्वादशीम् ॥ 137.21 ॥  
दशवर्षसहस्त्राणि दशवर्षशतानि च ।  
धनधान्यसमृद्धोऽपि जायते विपुले कुले ॥ 137.22 ॥  
मद्भक्तश्चात्र जायेत मम कर्मपरायणः ।  
अपराधं वर्जयति दीक्षितश्चैव जायते ॥ 137.23 ॥  
भूत्वा वै मानुषस्तत्र तीर्णः संसारसागरम् ।  
गमनं कुरुते तत्र मरणं तत्र कारयेत् ॥ 137.24 ॥  
धन्वी चक्री गदी खङ्गी जायते च चतुर्भुजः ।  
नरो भूत्वा महाभागे विमुक्तः सर्वकिल्बिषात् ॥ 137.25 ॥  
चक्रतीर्थस्य पुण्येन श्वेतद्वीपं स गच्छति ।  
एतत् पुण्यं महाभागे मम शौकरकं प्रति ।  
चक्रतीर्थे विशालाक्षि मरणे कृतकृत्यता ॥ 137.26 ॥  
अन्यच्च ते प्रवक्ष्यामि तच्छृणुष्व वसुंधरे ।  
रूपतीर्थमिति ख्यातं क्षेत्रे शौकरके मम ॥ 137.27 ॥  
तत्र पुण्यं प्रवक्ष्यामि स्नातस्य च मृतस्य च ।  
यां गतिं वै प्रपद्येत मम कर्मपरायणः ॥ 137.28 ॥  
अभक्ष्यभक्षणं कृत्वा स्नानं कृत्वा दृढव्रतः ।  
कौमुदस्य च मासस्य शुक्लपक्षस्य द्वादशीम् ॥ 137.29 ॥  
तारिताः पितरस्तेन तथैव च पितामहाः ।  
दश पञ्च च सप्तैव व्यतीता ये उपस्थिताः ॥ 137.30 ॥  
यावन्ति जलबिन्दूनि तस्य गात्रे प्रतिष्ठिताः ।  
तावद् वर्षसहस्त्राणि मम भक्तश्च जायते ॥ 137.31 ॥  
रूपवान् गुणवांश्चैव जायते द्रविणान्वितः ।  
सुरूपां लभते भार्यां मद्भक्तश्च पतिव्रताम् ॥ 137.32 ॥  
दाता चैव तु जायेत क्रोधरागविवर्जितः ।  
संविभागी सुशीलश्च मद्भक्तेषु च वत्सलः ॥ 137.33 ॥  
प्रतीर्त्वा सर्वसंसारं मम कर्मपरायणः ।  
कुरुते मरणं तत्र मत्प्रसादान्न संशयः ॥ 137.34 ॥  
मृतस्तत्र विशालाक्षि रूपतीर्थे महौजसि ।  
दीप्तिमांश्चैव जायेत द्युतिमांश्च चतुर्भुजः ।  
श्वेतद्वीपं समासाद्य वायुभक्षश्च संस्थितः ॥ 137.35 ॥  
तस्य चिह्नं प्रवक्ष्यामि रूपतीर्थस्य सुन्दरि ।  
येन विज्ञायते भूमि मम कर्मपरायणः ॥ 137.36 ॥  
चिह्नं कुरवकस्तत्र दक्षिणे पार्श्वसंस्थितः ।  
नातिस्थूलो न चात्युच्चैर्मध्यमस्य च पादपः ॥ 137.37 ॥  
पुष्पितो माधवे मासि कामिन्याकृतिशोषणः ।  
पुष्पितः स तु सुश्रोणि कौमुदे द्वादशीदिने ॥ 137.38 ॥  
एतच्चिह्नं महाभागे तत्र शौकरके मम ।  
अटमानेन मर्त्येन विज्ञेयं तु न संशयः ॥ 137.39 ॥  
पुनरत्यं प्रवक्ष्यामि तस्मिन् शौकरके मम ।  
योगतीर्थमिति ख्यातं दुर्विज्ञेयं सुरैरपि ॥ 137.40 ॥  
योगतीर्थे च ये स्नाता मम कर्मपरायणाः ।  
यां गतिं ते प्रपद्यन्ते मम कर्मसुकौशलाः ॥ 137.41 ॥  
दशवर्षसहस्त्राणि दशवर्षशतानि च ।  
मद्भक्ताश्चैव जायन्ते अपराधविवर्जिताः ।  
क्रोधरागविनिर्मुक्ता ह्यहिंसाकृतनिश्चयाः ॥ 137.42 ॥  
एतत् पुण्यं महाभागे योगतीर्थे महात्मनि ।  
अहोरात्रोषितस्तत्र यः करोति यशस्विनि ।  
सर्वसंसारनिर्मुक्तो मम कर्मपरायणः ॥ 137.43 ॥  
स तं मृगयते तीर्थं योगेन परिसंस्थितः ।  
स च तं लभते तीर्थं मत्प्रसादान्न संशयः ।  
पुण्यं शौकरके भद्रे तत्र स्नानं प्रयच्छति ॥ 137.44 ॥  
तत्र प्राणान् परित्यज्य मम कर्मपरायणः ।  
योगी चापि ततो भूत्वा श्वेतद्वीपं स गच्छति ॥ 137.45 ॥  
एतत् ते कथितं भद्रे योगतीर्थे महत्फलम् ।  
योगिनो यत्र गच्छन्ति मम कर्मपरायणाः ॥ 137.46 ॥  
तस्य चिह्नं प्रवक्ष्यामि योगतीर्थस्य सुन्दरि ।  
स च विज्ञायते तत्र मम कर्मपरायणैः ॥ 137.47 ॥  
मार्गशीर्षस्य मासस्य शुक्लपक्षे चतुर्दशीम् ।  
अकस्मादन्धकारोऽत्र सत्तीर्थेषु च जायते ॥ 137.48 ॥  
त्रीणि हस्तसहस्त्राणि त्रीणि हस्तशतानि च ।  
त्रयो हस्ता विशालाक्षि परिमाणं विधीयते ॥ 137.49 ॥  
एतच्चिह्नं ततो दृष्ट्वा मरणं यस्तु कारयेत् ।  
स्नानं चैव विशालाक्षि पूर्वोक्तां गच्छते गतिम् ॥ 137.50 ॥  
एतच्चिह्नं महाभागे योगतीर्थे मयि स्थिते ।  
मां यजेत् सिद्धिकामस्तु यदीच्छेत् परमां गतिम् ॥ 137.51 ॥  
वसुधेऽन्यं प्रवक्ष्यामि तीर्थे शौकरके मम ।  
यत्र तप्तं तपश्चैव सोमेन तदनन्तरम् ॥ 137.52 ॥  
पञ्चवर्षसहस्त्राणि एकपादेन तिष्ठति ।  
पञ्चवर्षसहस्त्राणि ऊर्ध्वबाहुस्तथैव च ॥ 137.53 ॥  
अधोमुखः पञ्च पुनः पञ्चैवोर्ध्वमुखस्तथा ।  
वायुभक्षः पुनः पञ्चनिराहारो व्रते स्थितः ॥ 137.54 ॥  
एवंविधसहस्त्राणि वत्सराणां कृतं तपः ।  
ममैवाराधने युक्तो ब्राह्मणानां हिते रतः ॥ 137.55 ॥  
एतच्छ्रुत्वा वचस्तस्य प्रष्टुकामा वसुंधरा ।  
शिररस्यञ्जलिमाधाय ततः श्लक्ष्णमुवाच ह ॥ 137.56 ॥  
किमेवं तोषितस्तेन शशाङ्केन जनार्दनः ।  
एतदाचक्ष्व तत्त्वेन परं कौतूहलं हि मे ॥ 137.57 ॥  
वसुधाया वचः श्रुत्वा विष्णुर्मायाकरण्डकः ।  
उवाच मधुरं वाक्यं मेघदुन्दुभिनिःस्वनः ॥ 137.58 ॥  
श्रृण भूमि प्रयत्नेन कथ्यमानं मयाऽनघे ।  
तस्य वै करणं येन तेन चाराधितोऽस्म्यहम् ॥ 137.59 ॥  
तस्य प्रीतोऽस्म्यहं देवि विशुद्धेनान्तरात्मना ।  
दर्शितश्च मया ह्यात्मा यो हि देवेषु दुर्लभः ॥ 137.60 ॥  
रूपं सोमेन मे दृष्टं विसंज्ञस्तदनन्तरम् ।  
मह्यं द्रष्टुं न शक्नोति मम तेजःप्रमोहितः ॥ 137.61 ॥  
तत एव नमिलाक्षः शिरसा च कृताञ्जलिः ।  
न शक्नोति तथा वक्तं भीरुः संत्रस्तलोचनः ॥ 137.62 ॥  
एवमेतद् विचेष्टन्तं ब्राह्मणानामपीश्वरम् ।  
वाणीं सूक्ष्मां समादाय स सोमो नोदितो मया ॥ 137.63 ॥  
किमिदं कारणं सोम तप्यसे कर्त्तुलालसः ।  
ब्रूहि तत्त्वेन मे सर्वं तत् त्वं सोम मनीषितम् ।  
सर्वं ते कारयिष्यामि मत्प्रसादान्न संशयः ॥ 137.64 ॥  
मम वाक्यं ततः श्रुत्वा ग्रहाणां प्रवरेश्वरः ।  
उवाच मधुरं वाक्यं सोमतीर्थमवस्थितः ॥ 137.65 ॥  
भगवन् यदि तुष्टोऽसि मम चात्र ततः प्रभो ।  
लोकनाथ जगत्स्त्रष्टः सर्वयोगेश्वरेश्वर ॥ 137.66 ॥  
यावल्लोका धरिष्यन्ति यावत् त्वं च जनार्दन ।  
अतुला त्वयि मे भक्तिस्तुभ्यं भक्तो जनार्दन ॥ 137.67 ॥  
यच्चापि मम तद् रूपं त्वया संस्थापितं प्रभो ।  
सप्तद्वीपे च दृश्येत तत्र तत्रैव संस्थितम् ॥ 137.68 ॥  
सोममित्येष यज्ञेषु पिबन्ति मम ब्राह्मणाः ।  
गतिः परमिका तेषां दिव्या विष्णो भवेद् यथा ॥ 137.69 ॥  
क्षीणस्तत्र त्वमावास्यां यत्र पिण्डपितृक्रिया ।  
प्रवर्त्तेत यथान्यायं भवेयं सौम्यदर्शनः ॥ 137.70 ॥  
अधर्मे च न मे बुद्धिर्भवेद् विष्णो कदाचन ।  
पतित्वं चाथ गच्छेयमोषधीनां तथा कुरु ॥ 137.71 ॥  
यदि तुष्टो मया देव त्वमेवाव्यक्तमायया ।  
मम चैव प्रियार्थाय एतन्मे दीयतां वरः ॥ 137.72 ॥  
ततः सोमवचः श्रुत्वा स मया संशितव्रतः ।  
भविष्यति न संदेहो यत् त्वया सोम चेप्सितम् ॥ 137.73 ॥  
ततः स ब्राह्मणस्तुष्टो विशुद्धेनान्तरात्मना ।  
वचनं वाढमित्येव अनुग्रहममन्यत ॥ 137.74 ॥  
ततस्तस्य वचः श्रुत्वा सोमस्य तदनन्तरम् ।  
गच्छ सोम यथान्यायमुक्त्वा चान्तरधीयत ॥ 137.75 ॥  
एवं तप्तं महाभागे तपः सोमेन निश्चयात् ।  
प्राप्तश्च परमां सिद्धिं सोमतीर्थे न संशयः ॥ 137.76 ॥  
यस्तत्र स्नापयेत् तीर्थे मम कर्मपरायणः ।  
अष्टमेन तु भक्तेन मम कर्मविधिस्थितः ॥ 137.77 ॥  
फलं तस्य प्रवक्ष्यामि स्नात्वैवं यस्तु कारयेत् ।  
प्राप्नोति यन्महाभागे सोमतीर्थे कृतोदकः ॥ 137.78 ॥  
त्रिंशद्वर्षसहस्त्राणि त्रिंशद्वर्षशतानि च ।  
जायते ब्राह्मणः सुभ्रु वेदवेदाङ्गपारगः ॥ 137.79 ॥  
द्रव्यवान् गुणवांश्चैव संविभागी यशस्विनि ।  
मद्भक्तश्चैव जायेत अपराधविवर्जितः ।  
स एष ब्राह्मणो भूत्वा स्थित्वा संसारसागरे ॥ 137.80 ॥  
तस्य चिह्नं प्रवक्ष्यामि सोमतीर्थस्य सुन्दरि ।  
स तत्र येन विज्ञेयो मम मार्गानुसारिणा ॥ 137.81 ॥  
वैशाखस्य तु मासस्य कृष्णपक्षस्य द्वादशीम् ।  
प्रवृत्ते चान्धकारे तु यत्र किंचिन्न दृश्यते ॥ 137.82 ॥  
सोमेन च विना भूमिर्दृश्यते चन्द्रसप्रभा ।  
आलोकश्चैव दृश्येत सोमस्तत्र न दृश्यते ॥ 137.83 ॥  
आत्मनो दृश्यते छाया यथान्यायं पथे स्थिते ।  
सोमश्चैव न दृश्येत एवं वै विस्मयं परम् ॥ 137.84 ॥  
एतच्चिह्नं महाभागे पुण्ये सौकरके मम ।  
सोमतीर्थे विशालाक्षि येन मुच्यन्ति मानवाः ॥ 137.85 ॥  
एतत् ते कथितं भद्रे सोमतीर्थस्य निश्चयम् ।  
तरन्ति मनुजा येन गत्वा संसारसागरम् ॥ 137.86 ॥  
अन्यच्च ते प्रवक्ष्यामि तच्छृणुष्व वसुंधरे ।  
प्रभावमस्य क्षेत्रस्य विस्मयं परमं महत् ॥ 137.87 ॥  
अकामात् तु मृता तीर्थे आत्मनः कर्मनिश्चयात् ।  
मम क्षेत्रप्रभावेन सृगाली मानुषी भवत् ॥ 137.88 ॥  
राजपुत्री विशालाक्षी शुद्धा सर्वाङ्गसुन्दरी ।  
रूपान्विता गुणवती चतुःषष्टिकलान्विता ॥ 137.89 ॥  
तस्य पूर्वेण पार्श्वेन तीर्थं गृध्रवटं स्मृतम् ।  
यत्राकामो मृतो गृध्रो मानुषत्वमुपागतः ॥ 137.90 ॥  
वाक्यं नारायणाच्छ्रुत्वा धऱणी शुभलक्षणा ।  
उवाच मधुरं वाक्यं विष्णुभक्तसुखावहम् ॥ 137.91 ॥  
अहो तीर्थप्रभावो वै त्वं चैव शुभलक्षणः ।  
तस्य देव प्रभावेन तिर्यग्योनित्वमागतौ ।  
गृध्रश्चैव सृगाली च प्राप्तौ वै मानुषीं तनुम् ॥ 137.92 ॥  
स्नानं च तत्र तीर्थेषु मरणं च जनार्दन ।  
कां गतिं ते प्रपद्यन्ते तन्ममाचक्ष्व केशव ॥ 137.93 ॥  
चिह्नं च कीदृशं तेषां येन ज्ञायन्ति ते तथा ।  
तीर्थानि च तव क्षेत्रे विष्णुभक्तसुखावहे ॥ 137.94 ॥  
केन कर्मविपाकेन मृतौ गृध्रश्रृगालकौ ।  
अकामौ तव क्षेत्रेषु प्राप्तवांश्च महत् प्रियम् ॥ 137.95 ॥  
ततो महीवचः श्रुत्वा विष्णुर्धर्मविदां वरः ।   
उवाच मधुरं वाक्यं धर्मकामां वसुंधराम् ॥ 137.96 ॥  
श्रृणु तत्त्वेन मे भूमि यन्मां त्वं परिपृच्छसि ।  
उभौ तौ कारणाद् येन प्राप्तौ वै मानुषीं तनुम् ॥ 137.97 ॥  
तस्मिन् काले ह्यतिक्रान्ते मम कर्मविनिश्चयात् ।  
त्रेतायुगमनुप्राप्ते जाते च युगसंस्थिते ॥ 137.98 ॥  
तत्र राजा महाभागः सर्वकर्मविनिश्चितः ।  
ब्रह्मदत्तेति विख्यातः पुरं काम्पिल्यमास्थितः ॥ 137.99 ॥  
तस्य पुत्रो महाभागः सर्वधर्मेषु निष्ठितः ।  
सोमदत्तेति विख्यातः कुमारः शुभलक्षणः ॥ 137.100 ॥  
पित्रर्थे त्वथमावास्या मृगलिप्सामुपागमत् ।  
अरण्यं स ततो गत्वा व्याघ्रसिंहनिषेवितम् ।  
न तत्र लभते किञ्चित् पितृकार्ये नराधिपः ॥ 137.101 ॥  
एवं तु भ्रमतस्तस्य श्रृगाली दक्षिणे स्थिता ।  
अङ्गमध्ये तु विद्धा सा स्फुरन्ती सर्वमङ्गला ॥ 137.102 ॥  
एवं सा बाणसंतप्ता व्यथया च परिप्लुता ।  
पीत्वा सा सलिलं तत्र वृक्षशाखोटकं तथा ॥ 137.103 ॥  
आतपेन परिश्रान्ता बाणेन च परिप्लुता ।  
अकामाऽमुञ्चत प्राणांस्तीर्थं सोमात्मकं प्रति ॥ 137.104 ॥  
एतस्मिन्नन्तरे भद्रे राजपुत्रः क्षुधार्दितः ।  
प्राप्तो गृध्रवटं तीर्थं विश्रामं तत्र चाकरोत् ॥ 137.105 ॥  
अथ पश्यति गृध्रस्य न्यग्रोधे शाखमाश्रितम् ।  
एकेन च स बाणेन तथा च विनिपातितः ॥ 137.106 ॥  
स तत्र पतितो गृध्रो वटमूले यशस्विनि ।  
गतासुर्नष्टसंज्ञो वै बाणभग्नहृदस्तथा ॥ 137.107 ॥  
तं दृष्ट्वा पतितं गृध्रं राजपुत्रः स तुष्टवान् ।  
स तस्य लूनपक्षान् वै बाणपक्षविलोहितः ॥ 137.108 ॥  
गृहीत्वा तस्य पत्राणि सोमदत्तो नराधिपः ।  
वटे गृध्रं स्थापयित्वा स्वं पुरं वै समागतः ॥ 137.109 ॥  
सोऽपि दीर्घेण कालेन अकामः पतितस्तथा ।  
कलिङ्गस्य सुतश्रेष्ठो जातो वै सर्वशास्त्रवित् ॥ 137.110 ॥  
पण्डितो गुणवांश्चैव आत्मदेशप्रियंकरः ।  
आयासं न तु विन्देत दुःखं तत्र क्वचिन्न तु ॥ 137.111 ॥  
या सा सृगाली हे भूमि कान्तीराज्ये नराधिपः ।  
अजायत कुले तस्य राजपुत्री मनोरमा ॥ 137.112 ॥  
रूपवती गुणवती दक्षा सर्वाङ्गसुन्दरी ।  
चतुःषष्टिकलायुक्ता कोकिलेव सुखस्वरा ॥ 137.113 ॥  
एवं प्रवर्त्तिते तत्र कान्तीराज्ये कलिङ्गके ।  
सौहृदात् प्रतिहार्दिक्यादन्योन्यकुलनिश्चयात् ।  
भूमे मम प्रसादेन संबन्धो जायते ततः ॥ 137.114 ॥  
अथ दीर्घेण कालेन कान्तीराजकलिङ्गयोः ।  
उद्वाहं कारयामासुर्विधिदृष्टेन कर्मणा ॥ 137.115 ॥  
धनरत्नसमृद्धानि ददौ तस्य कलिङ्गयोः ।  
योग्यानि रमणीयानि भूषणान्यर्हणानि च ॥ 137.116 ॥  
वधूं गृह्य कलिङ्गो वै कृतोद्वाहां सुतस्थिताम् ।  
हृष्टतुष्टेन मनसा स्वं पुरं शीघ्रमागतः ॥ 137.117 ॥  
एवं गच्छति कालो वै दम्पतीनां सहानुगः ।  
प्रीतिर्जायति चान्योन्यं रोहिणीचन्द्रयोरिव ॥ 137.118 ॥  
रेमतुस्तौ विहारेषु देवतायतनेषु च ।  
वने चोपवने चैव ये केचिन्नन्दनोपमाः ॥ 137.119 ॥  
भर्त्तारं सा न पश्येच्चेत् कदाचिद् यदि पार्श्वतः ।  
नष्टं मन्यति चात्मानं राजपुत्री यशस्विनी ॥ 137.120 ॥  
न स पश्यति भार्यां स्वां सर्वरूपातिसुन्दरीम् ।  
सोऽपि पश्यति चात्मानं नष्टमेव जनाधिपः ।  
दिवसे दिवसेऽप्येवं वर्धत्येव च सुन्दरि ॥ 137.121 ॥  
तयोः प्रवर्द्धते प्रीतिर्वेलेव च महोदधेः ।  
नान्तरं लभते तत्र पुरुषो वा कदाचन ॥ 137.122 ॥  
सा तु चात्मसुशीलेन वृत्तेन च वसुंधरे ।  
कलिङ्गं तोषयामास पौरजानपदांस्तथा ॥ 137.123 ॥  
अन्तःपुरेषु या नार्यः कलिङ्गेषु नराधिपः ।  
वृत्तेन ताभ्यां तुष्टास्ते कर्मभ्यां पूजनेन च ॥ 137.124 ॥  
एवं प्रवर्द्धिता ताभ्यां प्रीतिः पूर्वं यशस्विनि ।  
रेमाते तत्र चान्योन्यं शचीवासवयोर्यथा ॥ 137.125 ॥  
अथ सा प्रणयपूर्वमेकान्ते तु यशस्विनि ।  
प्रेम्णा तु ह्रीमती बाला राजपुत्रं प्रभाषति ॥ 137.126 ॥  
किञ्चिदिच्छामि ते वक्तुं राजपुत्र यशोधन ।  
मम स्नेहात् प्रियं चैव तद् भवान् वक्तुमर्हति ॥ 137.127 ॥  
ततो भार्यावचः श्रुत्वा कलिङ्गस्य सुतः प्रभुः ।  
उवाच मधुरं वाक्यं पद्मपत्रनिभेक्षणः ॥ 137.128 ॥  
यं यं च वक्ष्यसे भद्रे तं तं तुभ्यं मनीषितम् ।  
तत् सर्वं कारयिष्यामि शपे सत्येन सुन्दरि ॥ 137.129 ॥  
सत्यं मूलं ब्राह्मणानां विष्णुः सत्ये प्रतिष्ठितः ।  
तस्य मूलं तपो राज्ञि राज्यं सत्ये प्रवर्त्तते ॥ 137.130 ॥  
नाहं मिथ्या प्रवक्ष्यामि कदाचिदपि सुन्दरि ।  
उक्तपूर्वं न मे मिथ्या ब्रूहि किं करवाणि ते ॥ 137.131 ॥  
हस्त्यश्वरथयानानि ये च रत्ना महौजसः ।  
अथवा परमग्र्यं तु पट्टबन्धं करोमि ते ॥ 137.132 ॥  
सा भर्त्तृवचनं श्रुत्वा कान्तीराजस्य चात्मजा ।  
उभौ चरणौ संगृह्य भर्त्तारं प्रत्युवाच ह ॥ 137.133 ॥  
न चैव रत्नमिच्छामि हस्त्यश्वरथमेव च ।  
पट्टबन्धेन मे कार्यं यावद् ध्रियति मे गुरुः ॥ 137.134 ॥  
एका स्वपितुमिच्छामि मध्याह्ने तु तथाविधे ।  
न चिरं चाल्पकालं तु यथा कश्चिन्न पश्यति ॥ 137.135 ॥  
श्वशुरो यदि वा श्वश्रूर्ये चान्ये च नराधिप ।  
सुप्ता नैव तु द्रष्टव्या व्रतमेतन्मुहूर्त्तकम् ॥ 137.136 ॥  
आत्मनो वै गृहजना ये केचित् स्वजने जनाः ।  
तैस्तु सुप्ता न द्रष्टव्या कदाचिदपि संस्थिता ॥ 137.137 ॥  
ततो भार्यावचः श्रुत्वा कलिङ्गैश्वर्यवर्द्धनः ।  
वाढमित्येव तां वाक्यं प्रत्युवाच वसुंधरे ॥ 137.138 ॥  
विस्त्रब्धा भव सुश्रोणि कल्याणेन यशस्विनि ।  
न त्वां वै द्रक्ष्यते कश्चिच्छयनीयमहाव्रतम् ॥ 137.139 ॥  
एवं गच्छति काले तु तयोस्तु तदनन्तरम् ।  
कलिङ्गो जरया युक्तः पुत्रं राज्येऽभ्यषेचयत् ॥ 137.140 ॥  
राज्यं दत्त्वा वरारोहे यथान्यायं कुलोद्भवम् ।  
भुक्तवा निःकण्टकं राज्यं दत्त्वा पञ्चत्वमागतः ॥ 137.141 ॥  
एवं प्रभुञ्जते राज्यं पितुर्दत्तं यशोऽर्जितम् ।  
एकाकी स्वपते तत्र यत्र कश्चिन्न पश्यति ॥ 137.142 ॥  
स तु दीर्घेण कालेन कलिङ्गवंशवर्द्धनः ।  
सुतान् जनयते पञ्च आदित्यवपुषः शुचीन् ॥ 137.143 ॥  
एवं तु मानुषं लोकं मया मायाप्रमोहितम् ।  
आत्मकर्मसुसंयुक्तं चक्रवत्परिवर्त्तते ॥ 137.144 ॥  
जातो जन्तुर्भवेद् बालो बालस्तु तरुणो भवेत् ।  
तरुणो मध्यमं याति पश्चाद् याति जरायतम् ॥ 137.145 ॥  
बालो वै यानि कर्माणि करोति ह्यविजानतः ।  
न स लिप्यति पापेन एवमेतन्न संशयः ॥ 137.146 ॥  
तत्र कारयमाणस्य राज्यं चाखिलकण्टकम् ।  
सप्तसप्ततिवर्षाणि ह्यतीतानि यशस्विनि ॥ 137.147 ॥  
अष्टसप्ततिमे वर्षे एकान्ते तु नराधिपः ।  
तां चिन्तां चिन्तयेत् तत्र मध्याह्ने च दिवाकरे ॥ 137.148 ॥  
माधवस्य तु मासस्य शुक्लपक्षे तु द्वादशीम् ।  
बुद्धिः संपद्यते तस्य प्रियादर्शनलालसा ॥ 137.149 ॥  
कोऽर्थस्तत् किं व्रतं चास्या एषा स्वपिति निर्जने ।  
न सुप्तायां व्रतं किञ्चिद् दृश्यते धर्मसंचये ॥ 137.150 ॥  
न च विष्णुकृतं कर्म न चैवेश्वरचोदितम् ।  
मनुना वै कृतो धर्म एष चैव न दृश्यते ॥ 137.151 ॥  
न काश्यपकृतो धर्मो महानपि न योगिनाम् ।  
न तत्र एष विद्येत यश्चरेत इमं व्रतम् ॥ 137.152 ॥  
बार्हस्पत्येषु धर्मेषु याम्येषु च च न विद्यते ।  
न एष विद्यते तत्र सुप्ता चरति यद् व्रतम् ॥ 137.153 ॥  
भुक्त्वा तु कामभोगानि भुक्तवा तु पिशिताशनम् ।  
ताम्बूलं रक्तवस्त्राणि सुसूक्ष्मे पट्टवाससी ॥ 137.154 ॥  
सुगन्धैर्भूषितं गात्रं सर्वरत्नसमायुतम् ।  
मम कान्ता विशालाक्षी किमत्र चरते व्रतम् ॥ 137.155 ॥  
कुप्यतेऽपि च दृष्ट्वा वा प्रिया मे कमलेक्षणा ।  
अवश्यमेव द्रष्टव्या चरन्ती कीदृशं व्रतम् ॥ 137.156 ॥  
किन्नरैः सुप्रलक्ष्येत वशीकरणमुत्तमम् ।  
अथ योगीश्वरी भूत्वा गच्छते यत्र रोचते ॥ 137.157 ॥  
अथवा चान्यसंसृष्टा कामरोगेण चावृता ।  
मुहूर्तं स्वपते धूर्त्ता पुरुषं चान्यमाश्रिता ॥ 137.158 ॥  
एवं चिन्तयतस्तस्य अस्तंगतदिवाकरे ।  
संवृत्ता रजनी सुभ्रु सर्वसार्थसुखावहा ॥ 137.159 ॥  
ततो रात्र्यां व्यतीतायां प्रभातसमये ततः ।  
पठन्ति मागधा वन्दिसूता वैतालिकास्तथा ॥ 137.160 ॥  
शङ्खदुन्दुभिनादैश्च बोधितो वै नराधिपः ।  
सर्वलोकहितार्थाय उदिते च दिवाकरे ॥ 137.161 ॥  
यत् तदा चिन्तितं पूर्वं द्रष्टुकामेन तां प्रियाम् ।  
सर्वचिन्तां परित्यज्य सा चिन्ता परिवर्त्तते ॥ 137.162 ॥  
स्नातोपस्पृश्य न्यायेन क्षौमवस्त्रेण चावृतः ।  
कृत्वा चोत्सारणं चैवमाज्ञां दत्त्वा यथोचिताम् ॥ 137.163 ॥  
व्रतस्थं मां तु यः स्पृश्येन्नारी पुरुष एव वा ।  
धर्मयुक्तेन दण्डेन मम वध्यो भवेत् तु सः ॥ 137.164 ॥  
एवमाज्ञापयित्वा तु कलिङ्गो नृपतिः प्रभुः ।  
गतः स्म त्वरया धीमान् प्रविष्टस्तत्र सुव्रते ॥ 137.165 ॥  
पर्यङ्कस्य तले तत्र राजा दर्शनलालसः ।  
विलोक्य तां वरारोहां ततश्चिन्तापरायणः ॥ 137.166 ॥  
ततः कमलपत्राक्षी वेदनायासपीडिता ।  
रुजार्त्ता रुरुदे तत्र शिरोवेदनताडिता ॥ 137.167 ॥  
किं मया तु कृतं कर्म पूर्वमेव सुदुष्करम् ।  
येनाहमीदृशीं प्राप्ता दशां पुण्यपरिक्षयात् ॥ 137.168 ॥  
भर्त्ता च मां न जानाति क्लिश्यमानामनाथवत् ।  
अथेमं किं तु भर्त्ता च मन्यते स्वजनस्य वा ॥ 137.169 ॥  
कथये किं शयाना तु सखीनां यत्र वर्तते ।  
तेन तत्र न युज्येत यन्मया परिचिन्तितम् ॥ 137.170 ॥  
किं च वात्मनि दुःखस्य सर्वमेतन्न युज्यते ।  
किं च मां वक्ष्यते भर्त्ता किं च मामितरे जनाः ।  
अन्यायेन व्रतं चीर्णं सर्वतो विकृतं भवेत् ॥ 137.171 ॥  
कदाचिदपि कालस्य गच्छेत् सौकरकं प्रति ।  
ततो ब्रूयादिदं वाक्यं यन्मया हृदि वर्त्तते ॥ 137.172 ॥  
ततः प्रियावचः श्रुत्वा तत उत्थाप्य वै नृपः ।  
दोर्भ्यामालिङ्ग्य वै भार्यां वाक्यमेतत् प्रभाषति ॥ 137.173 ॥  
किमिदं निन्दसे भद्रे आत्मानं न प्रशंससि ।  
अशोच्या शोचनीया तु यच्च निन्दसि चात्मनि ॥ 137.174 ॥  
भिषजः किं न विद्यन्ते अष्टकर्मसमायुताः ।  
यैस्तु वै साम नीयेत प्रवृद्धा वेदना शिरे ॥ 137.175 ॥  
त्वया यच्चापराधेन एतद् गुह्यं कृतं महत् ।  
येन वै क्लिश्यसे भद्रे शिरस्यसुखपीडिता ॥ 137.176 ॥  
वायुना कफपित्तेन शोणितेन कफेन वा ।  
सन्निपातस्य दोषेण येनेदं दूयते शिरः ॥ 137.177 ॥  
कालाकालादितत्त्वज्ञा ह्युपायज्ञा यशस्विनि ।  
अश्नासि पिशितं चान्नं तेनेदं दूयते शिरः ॥ 137.178 ॥  
कृतमत्र शिरावेधो रक्तं चैवातिश्राव्यते ।  
दीयतेऽथ शिरोभ्यङ्गं किं न तिष्ठति वेदना ॥ 137.179 ॥  
किमेतद् गोपितं गुह्यं मयि पूर्वं न चोदितम् ।  
त्वयाऽत्र व्रतलक्ष्येण चात्मानं चैव क्लिश्यसि ॥ 137.180 ॥  
या त्वं वै भाषसे वाक्यं गच्छ सौकरकं प्रति ।  
तवैव यत् कार्यं गुह्यं येन वाघ्यति वेदना ॥ 137.181 ॥  
ततः कमलपत्राक्षी सव्रीडा दुःखसंवृता ।  
उभौ तौ चरणौ गृह्य भर्त्तारं प्रत्यभाषत ॥ 137.182 ॥  
किं प्रसादेन राजेन्द्र न त्वं पृच्छितुमर्हसि ।  
इमां कथां विशालाक्ष मम कर्मानुसारिणीम् ॥ 137.183 ॥  
ततो भार्यावचः श्रुत्वा कलिङ्गानां जनाधिपः ।  
उवाच मधुरं वाक्यं विहितेनान्तरात्मना ॥ 137.184 ॥  
किमिदं गोपसे गुह्यं मम चात्र यशस्विनि ।  
कथं न कथ्यसे मह्यं पृच्छमाना यशस्विनि ॥ 137.185 ॥  
सा भर्त्तुश्च वचः श्रुत्वा विस्मयोत्फुल्ललोचना ।  
उवाच मधुरं वाक्यं कलिङ्गानां जनाधिपम् ॥ 137.186 ॥  
भर्त्तां धर्मो यशो भर्त्ता तथा भर्त्ता प्रियेण च ।  
अवश्यमेव तद् वाच्यं यन्मां त्वं परिपृच्छसि ॥ 137.187 ॥  
नाहं जातु प्रवक्ष्यामि तव ह्यस्मिन् नराधिप ।  
एतद् दुःखं महाभागं यन्मे हृदि विवर्त्तते ॥ 137.188 ॥  
सुखे हि वर्त्तसे नित्यं महाराजोऽसि सुन्दरः ।  
बह्व्यो मत्सदृशा भार्यास्तिष्ठन्त्यन्तःपुरे तव ।  
अश्नासि पिशितान्नानि आज्ञया वर्त्तते प्रजाः ॥ 137.189 ॥  
त्वं मे देवो गुरुः साक्षाद् भर्ता यज्ञः सनातनः ।  
धर्मश्चार्थश्च कामश्च यशः स्वर्गं पतिः स्मृतः ।  
सर्वमेव हि चिन्त्यं मे पृष्टायास्ते जनाधिप ॥ 137.190 ॥  
अवश्यमेव वक्तव्यं कारणं तत्र चानघ ।  
सुमुखे तव राजेन्द्र राज्यकामेऽखिलेऽपि वा ॥ 137.191 ॥  
बहवः सन्ति ते भार्या वेदनां प्रष्टुमर्हसि ।  
अश्नामि पिशितान्नानि आज्ञा मे वर्त्तते प्रभो ।  
गन्धभोगाश्च विद्यन्ते न मां त्वं प्रष्टुमर्हसि ॥ 137.192 ॥  
ततो भार्यावचः श्रुत्वा कलिङ्गानां जनाधिपः ।  
उवाच मधुरं वाक्यं भार्यां कमललोचनाम् ॥ 137.193 ॥  
श्रृणु तत्त्वेन मे भद्रे शुभं वा यदि वाऽशुभम् ।  
अवश्यमेव वक्तव्यं धर्ममेतन्न संशयः ॥ 137.194 ॥  
इमानि यानि गुह्यानि स्त्रीणां धर्मपथे स्थिताः ।  
भर्त्तारं च समासाद्य रहस्ता गोपयन्ति न ॥ 137.195 ॥  
कृत्वा सुदुष्करं कर्म रागलोभप्रमोहिता ।  
या तु गोपयते गुह्यं सती सा नोच्यते बुधैः ॥ 137.196 ॥  
एवं चिन्त्य महाभागे ब्रूहि सत्यं यशस्विनि ।  
अधर्मस्ते न भविता गुह्यार्थकथने मम ॥ 137.197 ॥  
ततो भर्त्तृवचः श्रुत्वा कान्तीराजकुलोद्भवा ।  
प्रत्युवाच प्रियं वाक्यं कलिङ्गानां नराधिपम् ॥ 137.198 ॥  
देवो राजा गुरू राजा सोमो राजेति पठ्यते ।  
अवश्यमेव वक्तव्यमेष धर्मः सनातनः ॥ 137.199 ॥  
यदि गुह्यं न ते कार्यं श्रूयतां राजसत्तम ।  
ज्येष्ठं पुत्रं भिषिञ्चस्व महाराज्येऽवनीश्वर ॥ 137.200 ॥  
दत्त्वा राज्यं च पुत्राय यथान्यायं कुलोचितम् ।  
एहि नाथ मया सार्द्धं गच्छावः सौकरं प्रति ॥ 137.201 ॥  
ततो भार्यावचः श्रुत्वा कलिङ्गानां जनाधिपः ।  
वाढमित्येव वाक्येन छन्दयामास सुन्दरीम् ॥ 137.202 ॥  
अहं दास्यामि पुत्राय स्वं राज्यं वचनात् तव ।  
यथान्यायेन वै पूर्वं पितुर्लब्ध्वा यथाक्रमम् ॥ 137.203 ॥  
ते तु तत्र यथान्यायं निष्क्रान्तास्तदनन्तरम् ।  
राजा च राजपुत्री च अपश्यन्त ततो जनाः ॥ 137.204 ॥  
ततश्चोच्चस्वरेणाथ राजा तत्र प्रभाषते ।  
क एष तिष्ठते द्वारि शीघ्रं कञ्चुकिमागतम् ॥ 137.205 ॥  
प्रस्थापय जनाः सर्वे मम ये परिचारकाः ।  
वृत्तं कौतूहलं योऽयं शीघ्रं यातु यशस्विनि ॥ 137.206 ॥  
ततो हलहला शब्दा हास्यमन्तःपुरा जनाः ।  
किमिदं कारणं वाक्यं येन चोत्सारिता वयम् ॥ 137.207 ॥  
राजतो बहवश्चिन्ता बहुकार्याभिसारिणात् ।  
अश्रोतव्यं भवेन्नूनं येन चोत्सारिता वयम् ॥ 137.208 ॥  
ततो भोज्यान्नपानानि सर्वतो भुञ्जते नृपः ।  
अमात्यान् स्थापयामास अभिषेकस्य कारणात् ॥ 137.209 ॥  
संप्राप्तान् सचिवांस्तत्र राजा वचनमब्रवीत् ।  
राजधानीं विशालाक्षो राजशास्त्रविशारदः ॥ 137.210 ॥  
दृष्ट्वा चैवममात्यांश्च कलिङ्गो धर्मसंमतम् ।  
उवाच मधुरं वाक्यं शब्दशास्त्रार्थनिष्ठितम् ॥ 137.211 ॥  
कल्यमिच्छामहे तावत् पुत्रं राज्येऽभिषेचितुम् ।  
शीघ्रं सज्जय यत्कार्यं मम पुत्राभिषेचने ॥ 137.212 ॥  
कृतमित्येव तत्राहुः सचिवास्तं नराधिपम् ।  
अस्माकं च प्रियं चैव यत्त्वं राजन् प्रभाषसे ॥ 137.213 ॥  
एवमुक्त्वा गतामात्या अस्तं प्राप्तो दिवाकरः ।  
सुखेन सा गता रात्रिर्गीतगान्धर्ववादितैः ॥ 137.214 ॥  
बोधितः स च राजा तु सूतमागधवन्दिभिः ।  
वैतालिकैश्च सुश्रोणि सर्वमङ्गलपाठकैः ॥ 137.215 ॥  
प्रभातायां तु शर्वर्यामुदिते च दिवाकरे ।  
मुहूर्त्तं शुभमासाद्य ह्यभिषिक्तो नृपेण हि ॥ 137.216 ॥  
एवं दत्त्वा ततो राज्यं मूर्ध्नि चाघ्राय धर्मवित् ।  
उवाच मधुरं वाक्यं पुत्रं पुत्रवतां वरः ॥ 137.217 ॥  
राज्यस्थेनापि ते पुत्र कर्त्तव्यं श्रृणु तन्मम ।  
यदीच्छेत् परमं धर्मं पितॄणां तारणं तथा ॥ 137.218 ॥  
दातव्योर्त्तिर्न कर्त्तव्या हन्तव्याः पारदारिकाः ।  
बालघाताश्च हन्तव्या हन्तव्याः स्त्रीविघातकाः ॥ 137.219 ॥  
मा लोभं परभार्यासु ब्राह्मणीषु कदाचन ।  
सुरूपां परनारीं तु दृष्ट्वा चक्षुर्निमीलयेत् ॥ 137.220 ॥  
मा लोभः परद्रव्येषु अन्यायोपार्जितेषु च ।  
न चिरं चिष्ठते क्वापि सर्वेऽमात्या कदाचन ॥ 137.221 ॥  
रक्षणीयश्च ते देशः कुलन्याययशोर्ज्जितः ।  
नित्योद्युक्तेन स्थातव्यममात्यवचनं कुरु ॥ 137.222 ॥  
अमात्यो यद् वचो ब्रूयात् पुत्र कार्यं विमर्शनम् ।  
अवश्यमेव कर्त्तव्यं शरीरपरिरक्षणम् ॥ 137.223 ॥  
प्रजा येन प्रमोदन्ति येन तुष्यन्ति ब्राह्मणाः ।  
एवं ते पुत्र कर्त्तव्यं मम प्रियहितैषिणा ॥ 137.224 ॥  
सप्तव्यसन वर्जेत दोषा राजसुतो महाः ।  
येषु राजा विनश्येत संपन्नोऽपि महाद्युतिः ॥ 137.225 ॥  
वर्जयते सुरापानं मृगव्यां वर्जयेत् सदा ।  
वाक्पारुष्यं न वक्तव्यं वृथावाचं कदाचन ॥ 137.226 ॥  
राज्यगुह्यं न वक्तव्यं दूतभेदं च वर्जयेत् ।  
वर्जयेद् दण्डपारुष्यमसद्भिश्च समागमम् ॥ 137.227 ॥  
अर्थदूषणकं चैव न कर्त्तव्यं कदाचन ।  
अमात्यं नाप्रियं ब्रूयाद् य इच्छेद् राजकर्मणि ॥ 137.228 ॥  
नाहं वारितमिच्छामि गमनाय पथे स्थितः ।  
एतन्मे क्रियतां शीघ्रं यदीच्छसि मम प्रियम् ॥ 137.229 ॥  
ततः पितुर्वचः श्रुत्वा राजपुत्रो यशस्विनि ।  
उभौ तु पादौ संगृह्य कारुण्यात् प्रत्युवाच तम् ॥ 137.230 ॥  
मम किं तात राज्येन कोशेन च बलेन च ।  
यत्त्वया विरहे तात न शक्नोमि विचेष्टितुम् ॥ 137.231 ॥  
अभिषेकं राजशब्दं मम संज्ञार्पितं त्वया ।  
एतन्न बहुमन्येऽहं विना तात त्वया ह्यहम् ॥ 137.232 ॥  
क्रीडामात्रं विजानामि येन क्रडन्ति बालकाः ।  
राज्यचिन्तां न जानामि राजानो यां तु कुर्वते ॥ 137.233 ॥  
स राजा तद् वचः श्रुत्वा कलिङ्गानां महीपतिः ।  
उवाच मधुरं वाक्यं सामपूर्वं यशस्विनि ॥ 137.234 ॥  
यद्येवं भाषसे पुत्र नाहं जानामि ते वचः ।  
पुत्र शिक्षापयिष्यन्ति पौरजानपदास्तव ॥ 137.235 ॥  
एवं संदिश्य तं तत्र स राजा धर्मशास्त्रतः ।  
गमनं चक्रिरे तत्र क्षेत्राय कृतनिश्चयः ॥ 137.236 ॥  
तं प्रयान्तं ततो दृष्ट्वा पौरजानपदास्तथा ।  
सकलत्रसुताश्चापि अनुयान्ति नराधिपम् ॥ 137.237 ॥  
हस्त्यश्वरथयानानि स्त्रियश्चान्तः पुरस्तथा ।  
हृष्टतुष्टमनाः सर्वे अनुयान्ति नराधिपम् ॥ 137.238 ।  
अथ दीर्घेण कालेन प्राप्तस्सौकरकं प्रति ।  
धनधान्यसमृद्धानि प्रददौ तत्र माधवि ॥ 137.239 ॥  
एवं च गच्छते कालस्तत्र तस्य वसुंधरे ।  
वर्तमाने यथान्यायं धर्मेण च क्रियापरम् ॥ 137.240 ॥  
ततः स पद्मपत्राक्षः कलिङ्गानां जनाधिपः ।  
उवाच मधुरं वाक्यं कान्तीराजसुतां तदा ॥ 137.241 ॥  
पूर्णं वर्षसहस्त्रं वै जीवितं मम सुन्दरि ।  
ब्रूहि तत् परमं गुह्यं यन्मया पूर्वपृच्छितम् ॥ 137.242 ॥  
ततो भर्त्तुर्वचः श्रुत्वा प्रहसित्वा शुभेक्षणा ।  
उभौ तौ चरणौ गृह्य राजानं वाक्यमब्रवीत् ॥ 137.243 ॥  
एवमेतन्महाभाग यन्मां त्वं परिपृच्छसि ।  
उपवासं त्रिरात्रं तु पश्चाच्छ्रोष्यसि पुंगव ॥ 137.244 ॥  
वाढमित्येव राजा स प्रत्युवाच यशस्विनि ।  
पद्मपत्रविशालाक्षि पूर्णचन्द्रनिभानने ॥ 137.245 ॥  
दन्तकाष्ठं ततो गृह्य द्वादशाङ्गुलमेव च ।  
उपविश्य विधानेन सोपवासं समाचरेत् ॥ 137.246 ॥  
गते तत्र त्रिरात्रे तु स्नातौ क्षौमविभूषितौ ।  
प्रणमित्वा तु तौ विष्णुं दम्पती तदनन्तरम् ॥ 137.247 ॥  
ततो सर्वाणि रत्नानि विमुच्य च शुभानना ।  
प्रददौ सुन्दरी मह्यं यत्र गात्रेषु संस्थितिः ॥ 137.248 ॥  
त्यक्ताभरणसर्वाङ्गी प्रत्युवाच जनेश्वरम् ।  
एह्येहि नाथ गच्छामो यत् त्वयैव मनीषितम् ॥ 137.249 ॥  
ततो हस्ते पतिं गृह्य उत्थाय च यशस्विनो ।  
उवाच मधुरं वाक्यं कलिङ्गाधिपतिं तथा ॥ 137.250 ॥  
सृगाली पूर्वमेवाहं तिर्यग्योनिव्यवस्थिता ।  
विद्धाऽस्मि सोमदत्तेन बाणेन मृगलिप्सुना ॥ 137.251 ॥  
एतं शिरसि मे राजन् पश्य बाणं सुसंस्थितम् ।  
यस्य दोषेण मय्येषा रजस्तमवशानुगा ॥ 137.252 ॥  
कान्तीराजकुले जन्म पित्रा दत्ता तव प्रिया ।  
गच्छ राजन् यथान्यायं परां सिद्धिं नमोऽस्तु ते ॥ 137.253 ॥  
ततः स पद्मपत्राक्षः कलिङ्गानां जनाधिपः ।  
श्रुत्वा वाक्यं महाराजो विशुद्धेनान्तरात्मना ।  
उवाच मधुरं वाक्यं तां प्रियां चारुहासिनीम् ॥ 137.254 ॥  
अहं गृध्रो महाभागे एवं वनविचारिणा ।  
तेनैव सोमदतेन एकबाणे निपातितः ॥ 137.255 ॥  
ततोऽहमपि सुश्रोणि कलिङ्गाधिपतिर्नृपः ।  
लब्धा च परमा व्युष्टिः राज्यं च प्रापितं मया ।  
लब्धा सिद्धिर्वरारोहे मया सर्वाङ्गसुन्दरि ॥ 137.256 ॥  
अकामघातितो भद्रे चरता वै महौजसे ।  
प्राप्तोऽस्मि परमां सिद्धिं राज्यलक्ष्मीं च प्रापितः ॥ 137.257 ॥  
एहि कान्ते मया सार्द्धं कुरु कर्माणि सुन्दरि ।  
ये च भागवताः श्रेष्ठा ये च नारायणप्रियाः ॥ 137.258 ॥  
पौरजानपदाः सर्वे श्रुत्वा तु तदनन्तरम् ।  
लाभालाभौ परित्यज्य तेऽपि कर्माणि कारयेत् ॥ 137.259 ॥  
तेऽपि दीर्घेण कालेन घटमानात्मनो गतिम् ।  
कृत्वा तु विमलं कर्म सर्वे पञ्चत्वमागताः ॥ 137.260 ॥  
श्वेतद्वीपं ततः प्राप्ताः सर्वे चैव चतुर्भुजाः ।  
सर्वे शङ्खधराश्चैव सर्वे चायुधसंयुताः ॥ 137.261 ॥  
याः स्त्रियश्च वरारोहे स्तुतिमान्या महौजसः ।  
श्वेतद्वीपे प्रमोदन्ति सर्वभोगसमन्विताः ॥ 137.262 ॥  
एवं ते कथिता भूमि व्युष्टिः सौकरके महत् ।  
अकामपतिताश्चैव श्वेतद्वीपमुपागताः ॥ 137.263 ॥  
य एतेन विधानेन वासं तीर्थे तु कारयेत् ।  
मरणं च विशालाक्षि श्वेतद्वीपं स गच्छति ॥ 137.264 ॥  
अन्यच्च ते प्रवक्ष्यामि तच्छृणुष्व वसुंधरे ।  
स्नानाच्छाखोटके तीर्थे तत्प्राप्नोति स माधवि ॥ 137.265 ॥  
दशवर्षसहस्त्राणि दशवर्षशतानि च ।  
नन्दनं वनमाश्रित्य मोदते तत्र वै सदा ॥ 137.266 ॥  
ततः स्वर्गात् परिभ्रष्टो जायते विपुले कुले ।  
मद्भक्तश्चैव जायेत एवमेतन्न संशयः ॥ 137.267 ॥  
पुनरन्यत् प्रवक्ष्यामि स्नातो गृध्रवटे नरः ।  
यत्फलं समवाप्नोति स्नातमात्रः कृतोदकः ॥ 137.268 ॥  
नववर्षसहस्त्राणि नववर्षशतानि च ।  
इन्द्रलोकं समासाद्य मोदते सह दैवतैः ॥ 137.269 ॥  
इन्द्रलोकात् परिभ्रष्टो मम तीर्थप्रभावतः ।  
सर्वसङ्गं परित्यज्य मद्भक्तश्चैव जायते ॥ 137.270 ॥  
एतत् ते कथितं भद्रे स्नानमात्रस्य यत्फलम् ।  
यत् त्वया पृच्छितं पूर्वं सर्वसंसारमोक्षणम् ॥ 137.271 ॥  
ततो नारायणाच्छ्रुत्वा पृथिवी संशितव्रता ।  
उवाच मधुरं वाक्यं लोकनाथं जनार्दनम् ॥ 137.272 ॥  
किं तेन विकृतं कर्म येन तीर्थत्वमाप्यते ।  
एवमाचक्ष्व तत्त्वेन रहस्यं परमुत्तमम् ॥ 137.273 ॥  
ततो महीवचः श्रुत्वा सर्वलोकप्रभुर्हरिः ।  
उवाच मधुरं वाक्यं धर्मकामां वसुंधराम् ॥ 137.274 ॥  
श्रृणु तत्त्वेन मे देवि यन्मां त्वं परिपृच्छसि ।  
तिर्यग्योनिमनुप्राप्तौ उभौ तौ गृध्रजम्बुकौ ॥ 137.275 ॥  
जन्मान्तरार्जितैः पुण्यैस्तीर्थस्नानजपादिभिः ।  
महादानैश्च लभ्येत तीर्थे पञ्चत्वमर्चकैः ॥ 137.276 ॥  
जन्मान्तरकृतं कर्म यत् स्वल्पमपि वा बहु ।  
तत्कदाचित् फलत्येव न तस्य परिसंक्षयः ॥ 137.277 ॥  
कदाचित् ससहायं वै पुण्यतीर्थादिदर्शनात् ।  
दुर्बलं प्रबलं भूत्वा प्रबलं दुर्बलं भवेत् ।  
पापान्तरं समासाद्य गहना कर्मणो गतिः ॥ 137.278 ॥  
यदल्पमपि दृश्येत तन्महत्त्वाय कल्पते ।  
अत एव मनुष्यत्वं प्राप्तं राजत्वमेव च ।  
सृगाली चैव गृध्रश्च तीर्थस्यैव प्रभावतः ॥ 137.279 ॥  
मरणादेव संप्राप्य क्षीणपापौ स्मृतिं पुनः ।  
श्वेतद्वीपं ततः प्राप्तौ जानीहि त्वं वसुंधरे ॥ 137.280 ॥  
पुनरन्यत् प्रवक्ष्यामि तच्छृणुष्व वसुंधरे ।  
तीर्थं वैवस्वतं नाम आदित्यो यत्र तप्यते ।  
तेन तप्तं महाभागे पुत्रार्थेन यशस्विनि ॥ 137.281 ॥  
दशवर्षसहस्त्राणि चान्द्रायणपरोऽभवत् ।  
ततः सप्तसहस्त्राणि वायुभक्षः समाश्रितः ।  
ततस्तुष्टोऽस्म्यहं भद्रे आदित्यस्य महौजसः ॥ 137.282 ॥  
वरेण छन्दयामास आदित्यं तदनन्तरम् ।  
विवस्वन्तं महाभागं मम कर्मपरायणम् ।  
एवं ब्रूहि महातेजा यत् त्वया मनसेप्सितम् ॥ 137.283 ॥  
ततो मम वचः श्रुत्वा कश्यपस्य सुतो बली ।  
मधुरं स्वरमादाय प्रत्युवाच महद् वचः ॥ 137.284 ॥  
यदि देव प्रसन्नोऽसि एवं मे दीयतां वरः ।  
पुत्रमिच्छामि ते देव त्वत्प्रसादेन केशव ॥ 137.285 ॥  
विवस्वद्वचनं श्रुत्वा वरकामस्य सुन्दरि ।  
भाषितं च मया वाक्यं विशुद्धेनान्तरात्मना ॥ 137.286 ॥  
एवमेतन्महाभाग भविष्यति न संशयः ।  
यमश्च यमुना चैव भविष्येते न संशयः ॥ 137.287 ॥  
एवं तस्य वरं दत्त्वा आदित्यस्य वसुंधरे ।  
आत्मयोगप्रभावेन तत्रैवान्तरधीयत ॥ 137.288 ॥  
आदित्योऽपि गतो भद्रे वेश्म चैव महाधनम् ।  
पुण्ये सौकरके चैव कृत्वा कर्म सुदुष्करम् ॥ 137.289 ॥  
अष्टमेन तु भक्तेन यस्तु स्नाति वसुंधरे ।  
दशवर्षसहस्त्राणि आदित्येषु प्रमोदते ॥ 137.290 ।  
अथवा म्रियते तत्र तीर्थे वैवस्वते शुभे ।  
न स गच्छति सुश्रोणि यमस्य भवनं क्वचित् ॥ 137.291 ॥  
एतत् ते कथितं भद्रे स्नानं तीर्थे विवस्वते ।  
मरणे च प्रवक्ष्यामि यत्फलं शुभलोचने ॥ 137.292 ॥  
कृत्वा त्वनशनं चैव दिनानि दश पञ्च च ।  
सर्वसङ्गं परित्यज्य मम लोकं स गच्छति ॥ 137.293 ॥  
एतत् ते कथितं भद्रे तीर्थे वैवस्वते फलम् ।  
यथावृत्तं पुरा तत्र क्षेत्रे सौकरके मम ॥ 137.294 ॥  
आख्यानानां महाख्यानं क्रियाणां च महाक्रिया ।  
एष जप्यः प्रमाणश्च सन्ध्योपासनमेव च ।  
एष वेदाश्च मन्त्राश्च सर्वं भागवतप्रियम् ॥ 137.295 ॥  
पिशुनाय न दातव्यं मूर्खे भागवते न तु ।  
न च वैश्याय शूद्राय ये न जानन्ति मां परम् ॥ 137.296 ॥  
पण्डितानां सभामध्ये ये च भागवता भुवि ।  
पठेद् ब्राह्मणमध्ये तु ये च वेदविदां वराः ॥ 137.297 ॥  
दीक्षितायैव दातव्यं ये च शास्त्राणि जानते ।  
एतत् ते कथितं भद्रे पुण्यं सौकरके महत् ॥ 137.298 ॥  
य एतत् पठते सुभ्रु कल्यमुत्थाय नित्यशः ।  
तेन द्वादशवर्षाणि चिन्तितोऽहं न संशयः ।  
न स जायेत गर्भेषु संसारं च न गच्छति ॥ 137.299 ॥  
पठितं ह्येकमध्यायं तारयेत कुलान् दश ।  
सर्वसंसारमोक्षाय किमन्यत् परिपृच्छसि ॥ 137.300 ॥  
॥ इति श्रीवराहपुराणे भगवच्छास्त्रे सप्तत्रिंशदधिकशततमोऽध्यायः ॥ 137 ॥


सूत उवाच ।  
एतत् पुण्यं ततः श्रुत्वा रम्ये सौकरके तथा ।  
गुणस्तवं च माहात्म्यं जात्यानां परिवर्त्तनम् ॥ 138.1 ॥  
ततः कमलपत्राक्षी सर्वधर्मविदां वरा ।  
विस्मयं परमं गत्वा निवृत्तेनान्तरात्मना ।  
पुनः प्रपच्छ तं देवं विस्मयाविष्टमानसा ॥ 138.2 ॥  
अहो तीर्थस्य माहात्म्यं क्षेत्रे सौकरके तव ।  
अकामान्म्रियमाणस्य मानुषत्वमजायत ॥ 138.3 ॥  
किं चान्यं परं देव वृत्तं सौकरके पुनः ।  
तन्ममाचक्ष्व तत्त्वेन परं कौतूहलं हि मे ॥ 138.4 ॥  
लिप्यमानस्य किं पुण्यं गोमयस्य च किं फलम् ।  
सलिलं दीयमानस्य पुण्यं कीदृशमुच्यते ॥ 138.5 ॥  
यो भुवं मार्जयेद् देव तव कर्मपरायणः ।  
मनसा हृष्टतुष्टेन तस्य पुण्यं तु किं भवेत् ॥ 138.6 ॥  
गीयमाने च किं पुण्यं वाद्यमाने च किं फलम् ।  
नृत्यतः किं भवेत् पुण्यं जाग्रमाणस्य किं फलम् ॥ 138.7 ॥  
उपाहार्येण पुष्पेण चान्येन कर्मणेन च ।  
कां गतिं ते प्रपद्यन्ते नानापुष्पोपहारिणः ॥ 138.8 ॥  
एतन्मे परमं गुह्यं मम यद्धृदि वर्त्तते ।  
तव भक्तसुखार्थाय तद् भवान् वक्तुमर्हसि ॥ 138.9 ॥  
ततो मह्या वचः श्रुत्वा सर्वदेवमयो हरिः ।  
उवाच मधुरं वाक्यं धर्मकामां वसुंधराम् ॥ 138.10 ॥  
श्रृणु सुन्दरि तत्त्वेन यन्मां त्वं परिपृच्छसि ।  
सर्वं ते कथयिष्यामि पुण्यं गुह्यं सुखावहम् ॥ 138.11 ॥  
तस्मिन् सौकरके चैव शरदि खञ्जरीटकः ।  
कीटांश्चैव पतङ्गांश्च भक्षितुं स च गृह्णति ॥ 138.12 ॥  
आहारस्य च दोषेण ततोऽजीर्णेन पीडितः ।  
ततो विह्वलनिश्चेष्टो मरणे कृतनिश्चयः ।  
अजीर्णस्य तु दोषेण स तु पञ्चत्वमागतः ॥ 138.13 ॥  
खञ्जरीटं च तं दृष्ट्वा बालकाः क्रीडितुं गताः ।  
गृह्य क्रीडावसानेन ते रमन्ति यथा तथा ॥ 138.14 ॥  
अन्योन्यं तु ततो बालाः पक्षानेव च जानतः ।  
मम भवेति चोच्यन्ते तेषां वै जायते कलिः ॥ 138.15 ॥  
तत एकेन बालेन गृहीत्वा ख़ञ्जरीटकम् ।  
युष्माकं नाभवत् तत्र प्राक्षिपज्जाह्नवीजले ॥ 138.16 ॥  
तत आदित्यतीर्थेषु यन्मया पूर्वकीर्त्तितम् ।  
पतितः सलिले गाङ्गे जलप्रक्लिन्नपक्षकः ॥ 138.17 ॥  
वैश्यस्य तु गृहे जातो अनेकक्रतुयाजिनः ।  
धनरत्नसमृद्धे तु रूपवान् गुणवान् शुचिः ।  
विशुद्धश्च पवित्रश्च मद्भक्तश्च वसुंधरे ॥ 138.18 ॥  
अथ तं जातमात्रं वै वर्षा गच्छन्ति द्वादश ।  
ततो मातापितुश्चैव स बालः प्रत्यभाषत ॥ 138.19 ॥  
ततो ह्येकमनाश्चिन्त्य यन्मया हृदि वर्त्तते ।  
मत्प्रियं यदि जानीत एको मे दीयतां वरः ॥ 138.20 ॥  
न चाहं वारणोयो वै पित्रा मात्रा कदाचन ।  
सत्यं शपामि गुरुणा यथा ननु कृतं भवेत् ॥ 138.21 ॥  
पुत्रस्य वचनं श्रुत्वा दम्पती चोभयं तथा ।  
उवाच च शुभं वाक्यं बालं कमललोचनम् ॥ 138.22 ॥  
यद् यत् त्वं वक्ष्यसे वत्स यत्त्वया हृदि वर्त्तते ।  
सर्वं तं कारयिष्याम एवमेतन्न संशयः ॥ 138.23 ॥  
विंशद् गावः सहस्त्राणि सर्वाश्च शुभदोहनाः ।  
यत्र यद् रोचते पुत्र ददाहि त्वमवारिताः ॥ 138.24 ॥  
पुनरन्यं प्रवक्ष्याव आवयोः श्रृणु पुत्रक ।  
वैश्या वै वाणिकर्माणि वाणिजं किं भविष्यति ।  
पुत्र मित्राणि वर्धन्ते पृष्ठतं सह क्रीडितम् ॥ 138.25 ॥  
तत् कुरुष्व यथान्यायं मित्रेभ्यो दीयतां धनम् ।  
धनधान्यानि रत्नानि देहि पुत्र न वारितः ॥ 138.26 ॥  
कन्या वै रमणीयाश्च स्वजातीनि शुभानि च ।  
आनयिष्याव भद्रं ते उद्वाहेन क्रमेण च ॥ 138.27 ॥  
यदिच्छसि पुनश्चान्यं यज यज्ञैर्हि पुत्रक ।  
विधिना पूर्वदृष्टेन वैश्या येन यजन्ति च ॥ 138.28 ॥  
अष्टौ संपूर्णधुर्याणां हलानां तावतां शतम् ।  
वैश्यकर्मण्युपादाय किं पुनः कृषिमिच्छसि ॥ 138.29 ॥  
यावन्तमिव भाषन्ति अतिथीन् भोजयिष्यसि ।  
यावद् भोजनतृप्तान् वा द्विजानिच्छसि तर्पितुम् ।  
सर्वं निजेच्छया पुत्र कर्त्तुमर्हसि सांप्रतम् ॥ 138.30 ॥  
पितृमातृवचः श्रुत्वा स बालो धर्मसंश्रुतः ।  
उभौ च चरणौ गूह्य पितामात्रोः पुनर्ब्रवीत् ॥ 138.31 ॥  
गोप्रदाने न मे कार्यं मित्रं चापि न चिन्तितम् ।  
कन्यालाभे न चेच्छाऽस्ति नैव यज्ञफले तथा ॥ 138.32 ॥  
नाहं वाणिज्यमिच्छामि कृषिगोरक्षमेव च ।  
न च सर्वातिथित्वं वै मम चित्ते प्रसज्जति ॥ 138.33 ॥  
एकं मे परमं गुह्यं यन्ममेच्छा प्रवर्त्तते ।  
चिन्ता नारायणं क्षेत्रं गन्तुं सौकरकं प्रति ॥ 138.34 ॥  
ततः पुत्रवचः श्रुत्वा मम कर्मपरायणः ।  
करुणं परिदेवन्तौ रुदन्तावुभयोस्तथा ॥ 138.35 ॥  
अद्य द्वादशवर्षाणि तव जातस्य पुत्रक ।  
किमिदं चिन्तितं वत्स त्वया नारायणाश्रयम् ॥ 138.36 ॥  
चिन्तयिष्यसि भद्रं ते यदा तत्प्राप्नुया वयः ।  
अद्यापि भाजनं गृह्य धावमानाऽस्मि पृष्ठतः ॥ 138.37 ॥  
किमिदं चिन्तितं वत्स गमने सौकरं प्रति ।  
अद्यापि ते न पश्यन्ति फलं दत्तं महौजसम् ॥ 138.38 ॥  
किमिदं चिन्तितं वत्स वेलातिक्रमभोजने ।  
अकस्माद् बुद्धिरुत्पन्ना क्षेत्रं नारायणं प्रति ॥ 138.39 ॥  
अद्यापि तौ स्तनौ मह्यं प्रस्नुतस्तु दिवानिशम् ।  
पुत्र त्वत्स्पर्शनाशाय किमेतच्चिन्तितं त्वया ॥ 138.40 ॥  
रात्रौ सुप्तोऽसि वत्स त्वं शय्यासु परिवर्त्तितः ।  
अम्बेति भाषसेऽद्यापि कथमेतद् विचन्त्यसे ॥ 138.41 ॥  
स्पृशन्ति तव नार्योऽपि क्रीडमानास्तु पुत्रक ।  
पुरुषाश्च विशालाक्ष तव रूपेण विस्मिताः ॥ 138.42 ॥  
अप्रियं नोक्तपूर्वं मेऽसंतुष्टेनापि पुत्रक ।  
कस्य दोषापराधेन चिन्तितं गमनं तव ॥ 138.43 ॥  
अपराधं न विद्येत पुत्र क्षेत्रगृहेष्वपि ।  
वस्तुं स्वजनवत् पुत्र परुषं नैव भाषितम् ॥ 138.44 ॥  
रुष्टे वा त्वयि पुत्रे ह मुच्यतेऽपि च यष्टिकः ।  
पुत्र हन्तुं न शक्नोमि त्वया वादाप्रपीडिता ॥ 138.45 ॥  
ततो मातुर्वचः श्रुत्वा स वैश्यकुलनन्दनः ।  
उवाच मधुरं वाक्यं जननीं संशितव्रतः ॥ 138.46 ॥  
उषितोऽस्मि त्वदङ्गेषु अन्धे गर्भेशयस्तथा ।  
क्रीडितोऽस्मि यथान्यायं तवोत्सङ्गे यशस्विनि ॥ 138.47 ॥  
स्तनौ ह्येतौ मया पीतौ ललितेन विजृम्भितौ ।  
अङ्कं तव समारुह्य पांशुभिर्गात्रगुण्ठितः ॥ 138.48 ॥  
अम्ब मा चैव कारुण्यं कुरु ते यत् सुतोन्मुखम् ।  
मुञ्च पुत्रकृतं शोकं न मां शोचितुमर्हसि ॥ 138.49 ॥  
आयान्ति च पुनर्यान्ति गता गच्छन्ति चापरे ।  
दृश्यन्ते च पुनर्नष्टा न दृश्यन्ते पुनः क्वचित् ॥ 138.50 ॥  
कुतो जातः क्व संबन्धमलं त्वं च पिता च मे ।  
इमां योनिमनुप्राप्तो घोरसंसारसागरम् ॥ 138.51 ॥  
मातापितृसहस्त्राणि पुत्रदारशतानि च ।  
जन्मजन्मनि वर्त्तन्ते कुतस्ते कस्य वा वयम् ।  
एवं चिन्तां समासाद्य अम्ब मा परिशोचसि ॥ 138.52 ॥  
एवं श्रुत्वा पिता माता विस्मयात् पुनरूचतुः ।  
अहो बत महद् गुह्यं किमेतत् तात कथ्यताम् ॥ 138.53 ॥  
एतद् वचनमाकर्ण्य स वैश्यकुलबालकः ।  
उवाच मधुरं वाक्यं जननीं पितरं तथा ॥ 138.54 ॥  
यदि श्रुतेन वै कार्यं गुह्येन परिनिश्चयात् ।  
तन्मां प्रक्ष्यति ततो वै गत्वा सौकरकं प्रति ॥ 138.55 ॥  
अम्बा च जननी मह्यं कुक्षिणा येन धारितः ।  
तात सार्धं तेन याम क्षेत्रं सौकरकं प्रति ॥ 138.56 ॥  
तत्राहं कथयिष्यामि मम गुह्यं महौजसम् ।  
सूर्यतीर्थं समासाद्य यत् तात परिपृच्छसि ॥ 138.57 ॥  
वाढमित्येव तं पुत्रं दम्पती परिभाषितौ ।  
गमने कृतसंकल्पौ ततः सौकरकं प्रति ॥ 138.58 ॥  
आद्यपक्षेण वै पुत्र कृतकृत्यो भविष्यति ।  
सर्वद्रव्यसमायुक्तो गमने सौकरं प्रति ॥ 138.59 ॥  
ततः स पद्मपत्राक्षः आभीराणां जनेश्वरः ।  
गावो विंशत्सहस्त्राणि प्रेषयत्यग्रतो द्रुतम् ॥ 138.60 ॥  
अग्रे ययुस्ता गाः सर्वा द्रव्येण च समायुताः ।  
यच्च किञ्चिद् गृहे वाऽस्ति कृतं नारायणं प्रति ॥ 138.61 ॥  
ततः पूर्वार्द्धमासेन माघमासे त्रयोदशीम् ।  
सर्वं स्वजनमामन्त्र्य संबन्धं च यथाविधि ॥ 138.62 ॥   
मुहूर्तेन तु शुभ्रेण गमनं कुरुते ततः ।  
स्नात्वा च कृतशौचाय नारायणमुदावहम् ॥ 138.63 ॥  
तेऽथ दीर्घेण कालेन मम भक्त्या व्यवस्थिताः ।  
वैशाखस्य तु द्वादश्यां मम क्षेत्रमुपागताः ॥ 138.64 ॥  
गङ्गायां स्नान्ति वै तत्र क्षौमवस्त्रविभूषिताः ।  
गावो विंशसहस्त्राणि ममैवमुपसाधयेत् ॥ 138.65 ॥  
तत्र भङ्गुरसो नाम मम कर्मपरायणः ।  
तेन ता गा गृहीता वै विधिदृष्टेन कर्मणा ॥ 138.66 ॥  
मत्तः स प्रददौ तस्य विंशा गावो महाधनाः ।  
मङ्गल्याश्च पवित्राश्च सर्वाश्च वरदोहनाः ॥ 138.67 ॥  
प्रददौ धनरत्नानि नित्यमेव दिने दिने ।  
मोदते सह पुत्रेण भार्यया स्वजनेन च ॥ 138.68 ॥  
एवं तु वसतस्तस्य वर्षाकाल उपस्थितः ।  
प्रावृडुपस्थिता तत्र सर्वसस्यप्रवर्धनी ॥ 138.69 ॥  
पुष्पितानि कदम्बानि कुटजार्जुनकानि च ।  
एवं दुःखसमुत्पन्नाः स्त्रियो या रहिताः प्रियैः ॥ 138.70 ॥  
गर्जतां गर्जतां चैव धारापातनिपातिताः ।  
मेघाः सविद्युतश्चैव बलाकाङ्गदभूषिताः ॥ 138.71 ॥  
मयूराणां च निर्घोषैर्बलाकानां महास्वनैः ।  
कुटजार्जुनगन्धाश्च कदम्बार्जुनपादपाः ॥ 138.72 ॥  
वाताः प्रवान्ति ते तत्र शिखीनां च सुखावहाः ।  
शोकेन कामिनीनां च भर्त्रा विरहिताश्च याः ॥ 138.73 ॥  
एवं स गच्छते कालो मेघदुन्दुभिनादितः ।  
शरत्कालमनुप्राप्तमगस्तिरुदितो महान् ॥ 138.74 ॥  
तडागानि प्रसन्नानि भूषिता कुमुदोत्पलैः ।  
पद्मषण्डानि रम्याणि पुष्पितानि यथोचिताः ॥ 138.75 ॥  
आवान्ति सुसुखा वाताः कह्लारसुखशीतलाः ।  
सप्तपर्णविमिश्रेण शीतलाः कामिवल्लभाः ॥ 138.76 ॥  
एवं शरदि निर्वृत्ते कौमुद्ये समुपागते ।  
स तस्य मासे सुश्रोणि शुक्लपक्षान्तरे तदा ॥ 138.77 ॥  
एकादश्यां ततः सुभ्रु स्नातौ क्षौमविभूषितौ ।  
उभौ तौ दम्पती तत्र पुत्रमेवमुवाच तौ ॥ 138.78 ॥  
उषिताः पुत्र षण्मासान् रहः श्वो द्वादशी भवेत् ।  
किन्नो न वक्ष्यसे गुह्यं येन वै वारिता वयम् ॥ 138.79 ॥  
पित्रोस्तु वचनं श्रुत्वा स पुत्रो धर्मनिष्ठितः ।  
उवाच मधुरं वाक्यं मरणे कृतनिश्चयः ॥ 138.80 ॥  
एवमेतन्महाभाग यत् त्वया परिभाषितम् ।  
कल्यं ते कथयिष्यामि इदं गुह्यं महौजसम् ॥ 138.81 ॥  
एषा वै द्वादशी तात प्रभोर्नारायणप्रिया ।  
मङ्गला च विचित्रा च विष्णुभक्तसुखावहा ॥ 138.82 ॥  
ददन्ते येऽपि हृष्टात्मा कौमुद्यायां तु द्वादशीम् ।  
दीक्षितास्ते योगिकुले विष्णोश्च परिवर्द्धते ॥ 138.83 ॥  
तेन दानप्रभावेन विष्णुकर्मपरायणाः ।  
तरन्ति विपुलं तात घोरं संसारसागरम् ।  
एवं कथयतां तेषां प्रभाता रजनी शुभा ॥ 138.84 ॥  
ततः संघ्यामपक्रान्तेऽभ्युदिते सूर्यमण्डले ।  
शुचिर्भूत्वा यथान्यायं क्षौमवस्त्रविभूषितः ॥ 138.85 ॥  
प्रणम्य शिरसा देवं कृत्वा तत्र प्रदक्षिणम् ।  
उभौ तौ चरणौ गृह्य मातापितरमब्रवीत् ॥ 138.86 ॥  
श्रृणु तात महाभाग येन तत्त्वमिहागताः ।  
यद् भवान् पृच्छते तात गुह्यं सौकरकं प्रति ॥ 138.87 ॥  
खञ्जरीटो ह्यहं तात तिर्यग्जातो ह पक्षिणः ।  
भक्षितानि पतङ्गानि अजीर्णेनातिपीडितः ॥ 138.88 ॥  
अहं तेनैव दोषेण न शक्नोमि विचेष्टितुम् ।  
दृष्ट्वा मां विह्वलं बाला गृहीत्वा क्रीडितुं गताः ॥ 138.89 ॥  
हस्ताद्धस्तेन क्रीडन्तश्चान्योन्यपरिहासया ।  
त्वया दृष्टो अन्योन्यं जायते कलिः ॥ 138.90 ॥  
तत एकेन बालेन भ्रामयित्वाऽक्षयेऽम्भसि ।  
न ते चेति न मेत्युक्त्वा आदित्यं तीर्थमाश्रितः ।  
तीव्रं क्रोधं समाधाय क्षिप्तोऽहं जाह्नवीजले ॥ 138.91 ॥  
तत्र मुक्ता मया प्राणाः सूर्यतीर्थे महौजसि ।  
अकामेन विशालाक्षि जातोऽस्मि तव पुत्रकः ॥ 138.92 ॥  
अयं स वर्त्तते कालो एषा चैव तु द्वादशी ।  
अकामान्म्रियमाणस्य वर्षाण्यद्य त्रयोदश ॥ 138.93 ॥  
एतत् ते कथितं तात गुह्यमागमनं प्रति ।  
अहं कर्म करिष्यामि गच्छ तात नमोऽस्तु ते ॥ 138.94 ॥  
ततो माता पिता चैव पुत्रं पुनरुवाच ह ।  
विष्णुप्रोक्तानि कर्माणि यं यं कारयिता भवान् ॥ 138.95 ॥  
तान् वयं च करिष्यामो विधिदृष्टेन कर्मणा ।  
घटमाना यथान्यायं गर्भसंसारमोक्षणम् ॥ 138.96 ॥  
तेऽपि दीर्घेण कालेन मम कर्मपरायणाः ।  
कृत्वा तु विपुलं कर्म ततः पञ्चत्वमागताः ॥ 138.97 ॥  
मम क्षेत्रप्रभावेन चात्मनः कर्मनिश्चयात् ।  
प्रमुक्तसर्वसंसाराः श्वेतद्वीपमुपागताः ॥ 138.98 ॥  
योऽसौ परिजनः कश्चिद् गृहेभ्यश्च समागतः ।  
सोऽपि कृत्वा तु कर्माणि यस्य यद् रोचते यथा ॥ 138.99 ॥  
प्रमुक्तः सर्वसंसारान्मम कर्मपरायणः ।  
देवि क्षेत्रप्रभावेन श्वेतद्वीपमुपागतः ।  
सर्वश्रियावृतस्तत्र व्याधिरोगविवर्जितः ॥ 138.100 ॥  
सर्वे च योगिनस्तत्र सर्वे चोत्पलगन्धिनः ।  
मोदन्ते तु यथान्यायं प्रसादात् क्षेममेव च ॥ 138.101 ॥  
एतत् ते कथितं देवि महाक्यानं महौजसम् ।  
पुनरन्यद् यथा वृत्तं तं तु सौकरके विधौ ॥ 138.102 ॥  
एषा व्युष्टिर्महाभागे क्षेत्रे सौकरके मम ।  
तिर्यग्योनिमनुप्राप्य श्वेतद्वीपमुपागताः ॥ 138.103 ॥  
य एतत् पठते नित्यं कल्यमुत्थाय मानवः ।  
स कुलं तारयेत् तूर्णं दशपूर्वान् दशापरान् ॥ 138.104 ॥  
न पठेन्मूर्खमध्ये तु पापिष्ठे शास्त्रदूषके ।  
न पठेत् पिशुनां मध्ये एकाकी तु पठेद् गृहे ॥ 138.105 ॥  
पठेत् तद् ब्रह्मणां मध्ये ये च वेदविदां वराः ।  
पठेद् भागवतां मध्ये ये च शास्त्रगुणान्विताः ।  
विशुद्धानां विनीतानां सर्वसंसारमोक्षणम् ॥ 138.106 ॥  
॥ इति श्रीवराहपुराणे भगवच्छास्त्रे अष्टत्रिंशदधिकशततमोऽध्यायः ॥ 138 ॥


श्रीवराह उवाच ।  
श्रृणु तत्त्वेन मे देवि लिप्यमानस्य यत्फलम् ।  
सर्वं ते कथयिष्यामि यथा प्राप्नोति मानवः ॥ 139.1 ॥  
गोमयं गृह्य वै भूमि मम वेश्मोपलेपयेत् ।  
यावन्त्येव पदा न्यस्ताः समन्तादुपलेपनात् ।  
तावद् वर्षसहस्त्राणि दिव्यानि दिवि मोदते ॥ 139.2 ॥  
यदि द्वादशवर्षाणि लिप्यते मम कर्मसु ।  
जायते विपुले शुद्धे धनधान्यसमाकुले ॥ 139.3 ॥  
नमस्कारं च प्राप्नोति कुशद्वीपाय गच्छति ।  
कुशद्वीपमनुप्राप्य सहस्त्रा जीवते दश ।  
मद्भक्तश्चैव जायेत महिमान् गुणवान् शुचिः ॥ 139.4 ॥  
कुशद्वीपात् परिभ्रष्टो मम कर्मपरायणः ।  
राजा वै जायते सुभ्रु सर्वधर्मेषु निष्ठितः ॥ 139.5 ॥  
लेपनस्य प्रभावेण मम कर्मपरायणः ।  
भक्त्या व्यवस्थितं चासीच्छुचिः शास्त्राणि पृच्छते ॥ 139.6 ॥  
देवि कारयते सर्वं मम चायतनानि च ।  
कारयित्वा यथान्यायं मम लोकाय गच्छति ॥ 139.7 ॥  
गोमयस्य तु वक्ष्यामि तच्छृणुष्व वसुंधरे ।  
गोमयं तु समासाद्य यानि लोकानि गच्छति ॥ 139.8 ॥  
समीपे यदि वा दूरे यो वा नयति गोमयम् ।  
यावन्त्यस्य पदाग्राणि तावत् स्वर्गे महीयते ॥ 139.9 ॥  
एकादशसहस्त्राणि एकादशशतानि च ।  
रमते च मुदा युक्तो गोमयानयने नरः ॥ 139.10 ॥  
शाल्मले तु परिभ्रष्टो राजा भवति धार्मिकः ।  
मद्भक्तश्चैव जायेत सर्वधर्मविदां वरः ॥ 139.11 ॥  
अथ द्वादशवर्षाणि एकचित्तपरायणः ।  
वहते गोमयं सुभ्रु मम लोकाय गच्छति ॥ 139.12 ॥  
स्नानोपलेपने भूमि सलिलं यो ददाति माम् ।  
तस्य पुण्यं महाभागे श्रृणु तत्त्वेन निष्कलम् ॥ 139.13 ॥  
यावन्तो बिन्दवस्तत्र पानीयस्य वसुंधरे ।  
तावद् वर्षसहस्त्राणि स्वर्गलोके महीयते ॥ 139.14 ॥  
स्वर्गलोकात् परिभ्रष्टः क्रौञ्चद्वीपं च गच्छति ।  
क्रौञ्चद्वीपात् परिभ्रष्टः सर्वधर्मपरायणः ।  
सर्वसङ्गान् परित्यज्य मम लोकाय गच्छति ॥ 139.15 ॥  
संमार्जनं प्रवक्ष्यामि तच्छृणुष्व वसुंधरे ।  
यां गतिं पुरुषो याति स्त्रियो वा कर्मणि स्थिताः ।  
शुचिर्भागवतः शुद्धो अपराधविवर्जितः ॥ 139.16 ॥  
यावन्तः पांसवो भूमेरुड्डीयन्ते तु चालिताः ।  
तावद् वर्षशतान्याशु स्वर्गलोके महीयते ॥ 139.17 ॥  
स्वर्गलोकात् परिभ्रष्टः शाकद्वीपाय गच्छति ।  
तत्र स्थित्वा चिरं कालं राजा भवति धार्मिकः ॥ 139.18 ॥  
ततो भुक्त्वा सर्वभोगान् स्थित्वा संसारसागरे ।  
शाकद्वीपात् परिभ्रष्टो मम लोकाय गच्छति ॥ 139.19 ॥  
हृष्टपुष्टमना भूत्वा सर्वकामसमन्वितः ।  
नन्दनं वनमासाद्य मोदते चामरैः सह ॥ 139.20 ॥  
नन्दनाच्च परिभ्रष्टो मम भक्त्या व्यवस्थितः ।  
श्वेतद्वीपं ततो गच्छेन्मत्कर्मनिरतः शुचिः ॥ 139.21 ॥  
अन्यच्च ते प्रवक्ष्यामि श्रृणुष्व गदतो मम ।  
गायनं मम कुर्वन्ति मम कर्मपरायणाः ।  
तेषां यत् यत्फलं भूमे श्रृणुष्व गदतो मम ॥ 139.22 ॥  
यावन्ति चाक्षराण्येव गीयमाने यशस्विनि ।  
तावद् वर्षसहस्त्राणि इन्द्रलोके महीयते ॥ 139.23 ॥  
रूपवान् गुणवान् सिद्धः सर्ववेदविदां वरः ।  
नित्यं पश्यति वै वज्रपाणिं देवं न संशयः ॥ 139.24 ॥  
मद्भक्तश्चैव जायेत इन्द्रलोकपथे स्थितः ।  
सर्वकर्मगुणश्रेष्ठस्तत्रापि मम पूजकः ॥ 139.25 ॥  
इन्द्रलोकात् परिभ्रष्टो मम गीतपरायणः ।  
नन्दनादौ वने रम्ये रमन् देवगणैः सह ॥ 139.26 ॥  
ततः स भूमौ जायेत वैष्णवैः सह संस्थितः ।  
गायन् मम यशो नित्यं भक्त्या परमया युतः ।  
प्रमुक्तः सर्वसंसारान्मम लोकाय गच्छति ॥ 139.27 ॥  
सूत उवाच ।  
तस्य तद् वचनं श्रुत्वा माधवस्य यशस्विनी ।  
कृताञ्जलिपुटा भूत्वा प्रत्युवाच वसुंधरा ॥ 139.28 ॥  
धरण्युवाच ।  
अहो गीतप्रभावेन सिद्धिं प्राप्तस्तु कः पुमान् ।  
तन्ममाचक्ष्व तत्त्वेन परं कौतूहलं हि मे ॥ 139.29 ॥  
श्रीवराह उवाच ।  
श्रृणु तत्त्वेन मे भूमि कथ्यमानं यशस्विनि ।  
यस्तु गीतप्रभावेण सिद्धिं प्राप्तो महौजसम् ॥ 139.30 ॥  
तत्रैव चाश्रमे भद्रे चण्डालः कृतनिश्चयः ।  
दूराज्जागरतो याति मम भक्त्या व्यवस्थितः ॥ 139.31 ॥  
एवं तु गायमानस्य गतान् संवत्सरान् बहून् ।  
श्वपाकश्च गुणज्ञश्च मद्भक्तश्चैव सुन्दरि ॥ 139.32 ॥  
कौमुदस्य तु मासस्य शुक्लपक्षे तु द्वादशीम् ।  
सुप्ते गते जने जाते वीणां गृह्य स चक्रमात् ॥ 139.33 ॥  
ततो जागरचण्डालो गृहीतो ब्रह्मरक्षसा ।  
अल्पप्राणः श्वपाको वै बलवान् ब्रह्मराक्षसः ॥ 139.34 ॥  
दुःखशोकेन संतप्तो न शक्नोति विचेष्टितुम् ।  
तेनैवोक्तः श्वपाकेन बलवान् ब्रह्मराक्षसः ।  
किं त्वया चेप्सितं मह्यं यस्त्वेवं परिधावसि ॥ 139.35 ॥  
श्वपाकवचनं श्रुत्वा तेन ब्राह्मणराक्षसः ।  
उवाच परमं वाक्यं मानुषाहारलोलुपः ॥ 139.36 ॥  
अद्येह दशरात्रं मे निराहारस्य गच्छति ।  
विधातृविहिताहारं तवात्र कल्पितं मम ॥ 139.37 ॥  
अद्य त्वां भक्षयिष्यामि वसामांसं च शोणितम् ।  
तर्पयित्वा यथान्यायं तृप्तिं यास्याम्यहं पराम् ॥ 139.38 ॥  
ब्रह्मरक्षोवचः श्रुत्वा श्वपाको गीतलालसः ।  
राक्षसं छन्दयामास मम भक्त्या व्यवस्थितः ॥ 139.39 ॥  
एवमेतन् महाभाग भक्ष्योऽहं समुपागतः ।  
अवश्यमेव कर्त्तव्यं धात्रा दत्तं यथा तव ॥ 139.40 ॥  
किं त्वहं देवदेवस्य जागरे गन्तुमुद्यतः ।  
तत्र गत्वा देवदेवमुपास्य विधिना हरिम् ।  
पश्चात् खादसि मां रक्षो जागराद् विनिवर्तितम् ॥ 139.41 ॥  
विष्णोः संतोषणार्थाय यतो मे व्रतमुत्तमम् ।  
मां प्रेषय न भङ्गो वै देवं नारायणं प्रति ।  
जागरे विनिवृत्ते मां भक्षयस्व यदीच्छसि ॥ 139.42 ॥  
श्वपाकस्य वचः श्रुत्वा ब्रह्मरक्षः क्षुधार्दितम् ।  
उवाच परुषं वाक्यं श्वपाकं तदनन्तरम् ॥ 139.43 ॥  
मिथ्या किं भाषसे मूढ पुनरेष्यामि तेऽन्तिकम् ।  
मृत्योर्मुखमनुप्राप्य पुनर्जीवति मानवः ।  
रक्षसो मुखविभ्रष्टः पुनरागन्तुमिच्छसि ॥ 139.44 ॥  
राक्षसस्य वचः श्रुत्वा चण्डालो धर्मसंहितः ।  
उवाच मधुरं वाक्यं राक्षसं पिशिताशनम् ॥ 139.45 ॥  
यद्यहं जातिचाण्डालः पूर्वकर्मविदूषितः ।  
प्राप्तोऽहं मानुषं भावं विहितेनान्तरात्मना ॥ 139.46 ॥  
श्रृणु तत् समयं रक्षो येनाहं पुनरागमन् ।  
दूराज्जागरणं कृत्वा लोकस्य द्विजराक्षस ।  
सत्येन पुनरेष्यामि यदि मन्यसि मुञ्च माम् ॥ 139.47 ॥  
सत्यमूलं जगत्सर्वं लोकाः सत्ये प्रतिष्ठिताः ।  
सत्येन लभते सिद्धिं ऋषयो ब्रह्मवादिनः ॥ 139.48 ॥  
सत्येन दीयते कन्या सत्यं जल्पन्ति ब्राह्मणाः ।  
सत्यं जल्पन्ति राजानस्त्रीण्येतानि ब्रुवन्ति तम् ॥ 139.49 ॥  
सत्येन गम्यते स्वर्गं मोक्षं सत्येन प्राप्यते ।  
सत्येन तपते सूर्यः सोमः सत्येन रञ्जति ॥ 139.50 ॥  
षष्ठ्यष्टमीममावस्यामुभे पक्षे चतुर्दशीम् ।  
अस्नातानां गतिं गच्छे यद्यहं नागमे पुनः ॥ 139.51 ॥  
गुरुपत्नीं राजपत्नीं योऽभिगच्छति मोहितः ।  
तां गतिं संप्रपद्येऽहं यद्यहं नागमे पुनः ॥ 139.52 ॥  
याजकानां च ये लोका ये च मिथ्याभिभाषिणाम् ।  
तां गतिं प्रतिपद्येऽहं यद्यहं नागमे पुनः ॥ 139.53 ॥  
ब्रह्मघ्ने च सुरापे च स्तेने भग्नव्रते तथा ।  
तेषां गतिं प्रपद्येऽहं यद्यहं नागमे पुनः ॥ 139.54 ॥  
श्वपाकवचनं श्रुत्वा तुष्टो ब्राह्मणराक्षसः ।  
उवाच मधुरं वाक्यं गच्छ शीघ्रं नमोऽस्तु ते ॥ 139.55 ॥  
ब्रह्मराक्षसमुक्तस्तु श्वपाकः कृतनिश्चयः ।  
पुनर्गायति मह्यं वै मम भक्त्या व्यवस्थितः ॥ 139.56 ॥  
अथ प्रभाते विमले विनिवृत्ते तु जागरे ।  
नमो नारायणेत्युक्त्वा श्वपाकः परिवर्त्तते ॥ 139.57 ॥  
गच्छतस्त्वरितं तस्य पुरुषश्चाग्रतः स्थितः ।  
उवाच मधुरं वाक्यं पुरुषं तत्र संसदि ॥ 139.58 ॥  
समयो मे कृतस्तत्र ब्रह्मराक्षससंसदि ।  
तत्राहं गन्तुमिच्छामि समयस्य तु रक्षणे ॥ 139.59 ॥  
ततः स पद्मपत्राक्षि श्वपाकं प्रत्युवाच ह ।  
मधुरां गिरमादाय विहितेनान्तरात्मना ॥ 139.60 ॥  
गच्छ चण्डाल भद्रं ते न तत्र गन्तुमर्हसि ।  
यत्रासौ राक्षसः पापः पिशिताशी दुरात्मकः ॥ 139.61 ॥  
ततस्तस्य वचः श्रुत्वा श्वपाकः संशितव्रतः ।  
उवाच मधुरं वाक्यं मरणे कृतनिश्चयः ॥ 139.62 ॥  
नाहमेवं करिष्यामि यन्मां त्वं परिभाषसे ।  
न चाहं नाशये सत्यमेतन्मे निश्चितं व्रतम् ॥ 139.63 ॥  
सत्यमूलं प्रवृत्तिर्वै कुलं सत्ये प्रतिष्ठितम् ।  
सत्यमेव परं धर्म आत्मा सत्ये प्रतिष्ठितः ॥ 139.64 ॥  
न चैवाहं तमुत्सृज्य भवेऽसत्यं कदाचन ।  
नाहं मिथ्या चरिष्यामि गच्छ तात नमोऽस्तु ते ॥ 139.65 ॥  
एवं तं ब्रुवमाणो वै श्वपाकः सत्यचोदितः ।  
ब्रह्मरक्षमनुप्राप्तः सत्यवाक्यप्रभाषितः ॥ 139.66 ॥  
दृष्ट्वा च राक्षसं तत्र श्वपाकः संशितव्रतः ।  
उवाच मधुरं वाक्यं तत्र राक्षससंसदि ॥ 139.67 ॥  
आगतोऽस्मि महाभाग गाययित्वा यथेष्टतः ।  
वैष्णवीं लोकनाथस्य मम पूर्वं मनोरथम् ॥ 139.68 ॥  
एषोऽहं मम गात्राणि भक्षयस्व यथेष्टतः ।  
यथान्यायं विधानेन यस्तु श्रुत्वाऽथ रोचते ॥ 139.69 ॥  
नोक्तपूर्वं मया मिथ्या कदाचिदपि राक्षस ।  
तेन सत्येन रक्षस्व ब्रह्मराक्षस मामितः ॥ 139.70 ॥  
श्वपाकस्य वचः श्रुत्वा ततः स ब्रह्मराक्षसः ।  
उवाच मधुरं वाक्यं श्वपाकं तदनन्तरम् ॥ 139.71 ॥  
साधु तुष्टोऽस्म्यहं वत्स सत्यं धर्मं च पालितम् ।  
चण्डालस्याविधिज्ञस्य यस्य ते बुद्धिरीदृशी ॥ 139.72 ॥  
ब्रह्मरक्षोवचः श्रुत्वा श्वपाकः सत्यसंगरः ।  
उवाच मधुरं वाक्यं ब्रह्मराक्षसमेव तु ॥ 139.73 ॥  
यद्यप्यहं वै चण्डालो निवृत्तः पापकर्मणः ।  
सत्यं वाक्यं मयोक्तं वै ब्रह्मराक्षस नित्यशः ॥ 139.74 ॥  
श्वपाकवचनं श्रुत्वा ब्रह्मरक्षो भयानकम् ।  
उवाच मधुरं वाक्यं श्वपाकं संशितव्रतम् ॥ 139.75 ॥  
यत् त्वया गीयते रात्रौ विष्णोर्जागरणं प्रति ।  
फलं गीतस्य मे देहि यदीच्छेज्जीवमात्मनः ॥ 139.76 ॥  
ब्रह्मरक्षोवचः श्रुत्वा श्वपाकः कृतनिश्चयः ।  
उवाच मधुरं वाक्यं ब्रह्मराक्षससंसदि ॥ 139.77 ॥  
यत्त्वया भाषितं पूर्वं तत् सत्यं तु कृतं मया ।  
खादाद्य रक्षो मे मांसं न ददे गीतजं फलम् ॥ 139.78 ॥  
श्वपाकस्य वचः श्रुत्वा ब्रह्मरक्षो महाद्युतिः ।  
उवाच मधुरं वाक्यं चण्डालं तदनन्तरम् ॥ 139.79 ॥  
अर्द्धरात्र्याश्च मे देहि यच्च गीतं त्वया फलम् ।  
ततो मोक्ष्यामि कल्याण भक्ष्यामि न च भीषणः ॥ 139.80 ॥  
ब्रह्मरक्षोवचः श्रुत्वा श्वपाकः प्रत्युवाच ह ।  
मनोज्ञं तदिदं वाक्यं यत् त्वं राक्षस भाषसे ।  
भक्षयामि ततश्चोक्त्वा गीतपुण्यं किमिच्छसि ॥ 139.81 ॥  
श्वपाकवचनं श्रुत्वा ब्रह्मरक्षोऽब्रवीत् पुनः ।  
एकयामीयं मे देहि पुण्यं गीतस्य ते फलम् ।  
ततो मोक्षसि भक्षेण संगतं पुत्रदारकैः ॥ 139.82 ॥  
श्रुत्वा राक्षसवाक्यानि चण्डालो गीतलोभितः ।  
उवाच मधुरं वाक्यं राक्षसं कृतनिश्चयः ॥ 139.83 ॥  
न गायनफलं दद्मि ब्रह्मराक्षस चेप्सितम् ।  
विपाहि शोणितं मह्यं यत् त्वया पूर्वभाषितम् ॥ 139.84 ॥  
श्वपाकवचनं श्रुत्वा राक्षसः पुनरब्रवीत् ।  
एकगीतस्य मे देहि यत् त्वया विष्णुसंसदि ।  
एतेन तारितोऽस्मीति तव गीतफलेन वै ॥ 139.85 ॥  
श्रुत्वा राक्षसवाक्यानि श्वपाको मधुरं ब्रवीत् ।  
किं त्वया विकृतं कर्म तद् ब्रूहि मम राक्षस ।  
कर्मणा यस्य दोषेण ब्रह्मरक्षस्त्वमागतः ॥ 139.86 ॥  
श्वपाकवचनं श्रुत्वा ब्रह्मरक्षो महायशाः ।  
उवाच मधुरं वाक्यं दुःखसंतप्तमानसः ॥ 139.87 ॥  
नाम्ना वै सोमशर्माऽहं चरको ब्रह्मयोनिजः ।  
सूत्रमन्त्रपरिभ्रष्टो यज्ञकर्मसु निष्ठितः ॥ 139.88 ॥  
ततोऽहं कारयेद् यज्ञं लोभमोहप्रपीडितः ।  
यज्ञे प्रवर्त्तमाने तु संशूलस्तत्र जायते ॥ 139.89 ॥  
अथ पञ्च महारात्र्यामसमाप्ते क्रतौ तथा ।  
अकृत्वा विपुलं यज्ञं ततः पञ्चत्वमागतः ॥ 139.90 ॥  
अस्य यज्ञस्य दोषेण मातङ्ग श्रृणु तन्मम ।  
जातोऽस्मि राक्षसस्तत्र ब्रह्मपुष्टेषु राक्षसः ॥ 139.91 ॥  
मन्त्रहीनं मया तत्र स्वरहीनं च तत्कृतम् ।  
सूत्रहीनं मया तत्र प्राग्वंशं च मया कृतम् ॥ 139.92 ॥  
परिमाणं च रूपाणि मया तत्रोपलक्षितम् ।  
लुब्धस्य तस्य दोषेण योनिं प्राप्तोऽस्मि राक्षसीम् ॥ 139.93 ॥  
तव गीतप्रभावेन निस्तारयितुमर्हसि ।  
मुच्यते राक्षसं तेन विष्णुगीतेन मे यदि ॥ 139.94 ॥  
ब्रह्मरक्षोवचः श्रुत्वा श्वपाकः संशितव्रतः ।  
वाढमित्येव तं वाक्यं ब्रह्मरक्षो वचोऽब्रवीत् ॥ 139.95 ॥  
ददामि ते इदं गीतं सस्वरं पदमुत्तमम् ।  
फलेन तस्य भद्रं ते मोक्षो राक्षस निष्कलः ॥ 139.96 ॥  
यस्तु गायति संयुक्तं गीतकं विष्णुसन्निधौ ।  
स तारयति दुर्गाणि श्वपाको राक्षसं यथा ॥ 139.97 ॥  
एवं तत्र फलं गृह्य राक्षसो ब्रह्मसंज्ञितः ।  
जातस्तु विमलो भद्रे शरदीव यथा शशी ॥ 139.98 ॥  
श्वपाकश्चापि सुश्रोणि मम चैवोपगायकः ।  
कृत्वा सुविपुलं कर्म स ब्रह्मत्वमुपागतः ॥ 139.99 ॥  
एतद् गीतफलं देवि प्राप्नोति मनुजो भुवि ।  
मह्यं जागरतो भद्रे गीयमाने महायशाः ॥ 139.100 ॥  
यस्तु गायति सुश्रोणि कौमुद्यां चैव द्वादशीम् ।  
सर्वसङ्गं परित्यज्य मम लोकाय गच्छति ॥ 139.101 ॥  
यस्तु गायति गीतानि मम जागरणे सदा ।  
युक्तमन्तस्ततो भूत्वा मम लोकाय गच्छति ॥ 139.102 ॥  
एतत् ते कथितं देवि गायन्ते मनुजा भुवि ।  
तस्य गीतस्य शब्देन तरेत् संसारसागरम् ॥ 139.103 ॥  
वादित्रस्य प्रवक्ष्यामि तच्छृणुष्व वसुंधरे ।  
प्राप्तवान् मनुजा येन वादेभ्यो धर्मसंमिताः ॥ 139.104 ॥  
शम्यातालप्रयोगेन सन्निपातेन वा पुनः ।  
नववर्षसहस्त्राणि नववर्षशतानि च ।  
कुबेरभवनं गत्वा मोदते वै यदृच्छया ॥ 139.105 ॥  
कुबेरभवनाद् भ्रष्टः स्वच्छन्दगमनालयः ।  
तालशम्यासन्निपातैर्मम लोकाय गच्छति ॥ 139.106 ॥  
नृत्यमानस्य वक्ष्यामि तच्छृणुष्व वसुंधरे ।  
मानवो येन गच्छेत छित्वा संसारबन्धनम् ॥ 139.107 ॥  
त्रिंशद् वर्षसहस्त्राणि त्रिंशद्वर्षशतानि च ।  
पुष्करद्वीपमासाद्य स्वच्छन्दगमनालयः ।  
फलं प्राप्नोति सुश्रोणि मम कर्मपरायणः ॥ 139.108 ॥  
रूपवान् गुणवान् शूरः शीलवान् सुपथे स्थितः ।  
मद्भक्तश्चैव जायेत संसारपरिमोचितः ॥ 139.109 ॥  
यस्तु जागरते नित्यं एवं कर्मपरायणः ।  
जम्बूद्वीपं समासाद्य राजराजस्तु जायते ॥ 139.110 ॥  
सर्वकर्मसमायुक्तो रक्षिता च महीपतिः ।  
मद्भक्तश्चैव जायेत मम कर्मपरायणः ॥ 139.111 ॥  
यो मामुपनयेद् भूमि मम कर्मपथे स्थितः ।  
पुष्पाणि तत्र यावन्ति यो मां शिरसि तिष्ठति ।  
स कृत्वा पुष्कलं कर्म मम लोकाय गच्छति ॥ 139.112 ॥  
एतत् ते कथितं देवि महत्पुण्यं महौजसम् ।  
मम भक्तसुखार्थाय सर्वसंसारमोक्षणम् ॥ 139.113 ॥  
य एतत् पठते भूमि कल्यमुत्थाय मानवः ।  
स तु तारयते जन्तुर्दश पूर्वान् दशापरान् ॥ 139.114 ॥  
न पठेन् मूर्खमध्ये तु पिशुने न पठेत् सदा ।  
पठेद् भागवतां मध्ये मम कर्मपरायणः ॥ 139.115 ॥  
अश्रद्दधाने क्रूरे वा न पठेद् देवि नास्तिके ।  
यदीच्छेत् सिद्धिकल्याणं मङ्गलं च मम प्रियम् ॥ 139.116 ॥  
धर्माणां परमो धर्मः क्रियाणां परमा क्रिया ।  
मा पठेच्छास्त्रदूषाय अध्यायं तु कदाचन ।  
यदीच्छेत् परमां सिद्धिं विष्णुलोकं वसुंधरे ॥ 139.117 ॥  
॥ इति श्रीवराहपुराणे भगवच्छास्त्रे एकोनचत्वारिंशदधिकशततमोऽध्यायः ॥ 139 ॥


धरण्युवाच ।  
श्रुतानि देव स्थानानि ये त्वया परिकीर्त्तिताः ।  
कस्मिन् तिष्ठसि नित्यं त्वं तद् भवान् वक्तुमर्हसि ॥ 140.1 ॥  
किं च ते परमं स्थानं यत्र मूर्त्याकृतिर्भवान् ।  
कस्मिन् स्थाने कृतं कर्म येन यात्युत्तमां गतिम् ॥ 140.2 ॥  
श्रीवराह उवाच ।  
श्रृणु तत्त्वेन मे देवि भक्तानां भक्तवत्सले ।  
येषु स्थानेषु तिष्ठामि कथ्यमानानि तान् श्रृणु ॥ 140.3 ॥  
तव कोकामुखं नाम यन्मया पूर्वभाषितम् ।  
बदरीति च विख्याता गिरिराजशिलातले ॥ 140.4 ॥  
स्थानं लोहार्गलं नाम म्लेच्छराजैः समावृतम् ।  
क्षणं पि तं न मुञ्चामि एतत् ते कथितं मया ॥ 140.5 ॥  
स चैत्यं पश्य मे भूमे जगत्सर्वं चराचरम् ।  
सर्वतोऽहं वरारोहे कश्चिन्नूनं न जानते ॥ 140.6 ॥  
ये तु जानन्ति मां देवि गुह्यं कामगतिं मम ।  
शीघ्रं कोकामुखं यान्तु मम कर्मपरायणाः ॥140.7 ॥  
ततो देववचः श्रुत्वा पृथिवी वाक्यमब्रवीत् ।  
अञ्जलिं शिरसा कृत्वा निभृतेनान्तरात्मना ॥ 140.8 ॥  
धरण्युवाच ।  
सर्वतोऽहं लोकनाथ परं कौतूहलं हि मे ।  
कथं कोकामुखं श्रेष्ठं तद् भवान् वक्तुमर्हसि ॥ 140.9 ॥  
श्रीवराह उवाच ।  
नास्ति कोकामुखात् क्षेत्रं नास्ति कोकामुखाच्छुभम् ।  
नास्ति कोकामुखाच्छ्रोष्ठं नास्ति कोकासमं प्रियम् ॥ 140.10 ॥  
यस्तु कोकामुखं गत्वा न भूयो विनिवर्त्तते ।  
कर्माणि तत्र कुर्वीत यष्टं भवति चात्मनि ॥ 140.11 ॥  
यानि यानि च क्षेत्राणि त्वया पृष्टो वसुंधरे ।  
कोकामुखसमं क्षेत्रं न भूतं न भविष्यति ॥ 140.12 ॥  
मम या परमा मूर्त्तिर्न तां जानन्ति मोहिताः ।  
स्थितां कोकामुखे देवि एतत् ते कथितं मया ॥ 140.13 ॥  
धरण्युवाच ।  
देवदेव महादेव भक्तानां भक्तवत्सल ।  
यानि गुह्यानि मे तत्र कोकायां वक्तुमर्हसि ॥ 140.14 ॥  
श्रीवराह उवाच ।  
श्रृणु तत्त्वेन मे देवि यन्मां त्वं परिपृच्छसि ।  
तस्मिन् कोकामुखे रम्ये कथ्यमानं मयानघे ॥ 140.15 ॥  
जलबिन्दुरिति ख्याता पर्वतात् पतिता भुवि ।  
तां तु गुह्यामति देवि न जानन्ति मनीषिणः ॥ 140.16 ॥  
तत्र स्नात्वा वरारोहे एकरात्रोषितो नरः ।  
जातिं स्मरति चात्मानं न च कर्मसु सज्जति ॥ 140.17 ॥  
अथ तत्र मृतो देवि कृत्वा कर्म महौजसम् ।  
सर्वसङ्गान् परित्यज्य मम लोकाय गच्छति ॥ 140.18 ॥  
विष्णुधारेति विख्याता कोकायां मम मण्डले ।  
पर्वतात् पतिता भूमि धारा मुशलसन्निभा ॥ 140.19 ॥  
अहोरात्रोषितो भूत्वा स्नानं कुर्यात् प्रयत्नतः ।  
अग्निष्टोमसहस्त्रस्य फलं प्राप्नोति मानवः ॥ 140.20 ॥  
मुह्यते न स कर्माणि गतिं प्राप्नोति चोत्तमाम् ।  
जायते विपुले शुद्धे मम मार्गानुसारिणः ॥ 140.21 ॥  
तत्राथ मुञ्चते प्राणान् विष्णुधारां समाश्रितः ।  
पश्यते परमां मूर्त्तिमेतां मम न संशयः ॥ 140.22 ॥  
तत्र विष्णुपदं नाम स्थानं कोकामुखाश्रितम् ।  
एतत् कश्चिन्न जानाति वर्ज्जं वाराहसंहिताम् ॥ 140.23 ॥  
तस्मिन् कृतोदको देवि त्रिरात्रोपोषितो नरः ।  
क्रौञ्चद्वीपे स जायेत मम मार्गानुसारिणः ॥ 140.24 ॥  
तत्राथ मुञ्चते प्राणान् गुह्यस्थाने परे मम ।  
सर्वसङ्गान् परित्यज्य मम लोकाय गच्छति ॥ 140.25 ॥  
अस्ति विष्णुसरो नाम यत्त्वया सह क्रीडितम् ।  
यत्र दंष्ट्राप्रहारेण चाहृताऽसि वसुंधरे ॥ 140.26 ॥  
तत्र स्नानं तु कुर्वीत प्रातःकाले वसुंधरे ।  
सर्वपापविशुद्धात्मा मम लोकाय गच्छति ॥ 140.27 ॥  
सोमतीर्थमिति ख्यातं कोकायां मम मण्डले ।  
यत्र पञ्चशिला भूमिर्विष्णुनामेति चाङ्किता ॥ 140.28 ॥  
यस्तत्र कुरुते स्नानं पञ्चरात्रोषितो नरः ।  
गोमेदे जायते द्वीपे मम मार्गानुसारिणः ॥ 140.29 ॥  
तत्राथ मुञ्चते प्राणान् तस्मिन् गुह्ये परे मम ।  
सर्वपापविनिर्मुक्तः शुद्धात्मा पश्यते मम ॥ 140.30 ॥  
तुङ्गकूटेति विख्यातं कोकायां मम मण्डले ।  
धाराः पतन्ति चत्वारः पर्वतादुच्चसंश्रिताः ॥ 140.31 ॥  
यस्तत्र कुरुते स्नानं पञ्चरात्रोषितो नरः ।  
कुशद्वीपं समासाद्य मम लोकेषु तिष्ठति ॥ 140.32 ॥  
अनिन्द्यमाश्रमं नाम क्षेत्रं कर्मसुखावहम् ।  
देवापि यन्न जानन्ति किं पुनर्मनुजादयः ॥ 140.33 ॥  
तत्र स्नात्वा वरारोहे अहोरात्रोषितो नरः ।  
जायते पुष्करद्वीपे मम कर्मपरायणः ॥ 140.34 ॥  
अथ तत्र मृतो भूमि तस्मिन् क्षेत्रे महाशुचिः ।  
सर्वपापविनिर्मुक्तो मम लोकाय गच्छति ॥ 140.35 ॥  
अस्त्यत्राग्निसरो नाम परं गुह्यं ममेप्सितम् ।  
पञ्च धाराः पतन्त्यत्र गिरिकुञ्जसमाश्रिताः ॥ 140.36 ॥  
तत्र कृतोदको देवि पञ्चरात्रोषितो नरः ।  
कुशद्वीपे च जायेत मम कर्मपरायणः ॥ 140.37 ॥  
तत्राथ मुञ्चते प्राणान् कृत्वा कर्म महौजसम् ।  
ब्रह्मलोकमतिक्रम्य मम लोकं स गच्छति ॥ 140.38 ॥  
अस्ति पञ्चशिखं नाम गुह्यं क्षेत्रं परं मम ।  
यत्र धारा पतत्येका पुण्या भूमि शिलातले ॥ 140.39 ॥  
तत्र स्नानं प्रकुर्वीत एकरात्रोषितो नरः ।  
जायते क्षत्रियः शूरो मम कर्मपरायणः ॥ 140.40 ॥  
तत्राथ मुञ्चते प्राणान् कृतकृत्यः शुचिर्नरः ।  
इन्द्रलोकमतिक्रम्य मम लोकाय गच्छति ॥ 140.41 ॥  
अस्ति सूर्यप्रभं नाम क्षेत्रं गुह्यं परं मम ।  
उष्णधारा पतत्यत्र सूर्याग्निसमदर्शना ॥ 140.42 ॥  
तत्र स्नानं प्रकुर्वीत पञ्चरात्रोषितो नरः ।  
वसते सूर्यलोकेषु मम मार्गानुसारकः ॥ 140.43 ॥  
अथात्र मुञ्चते प्राणान् सूर्यधारां समाश्रितः ।  
सूर्यलोकमतिक्रम्य मम लोकं च गच्छति ॥ 140.44 ॥  
अस्ति धेनुवटं नाम गुह्यं क्षेत्रं परं मम ।  
एका धारा पतत्यत्र देवि पूर्णा शिलोच्चयात् ॥ 140.45 ॥  
तत्र स्नानं प्रकुर्वीत एकमेकं दिनं तथा ।  
सप्तरात्रोषितो भूत्वा मम कर्मसमाश्रितः ।  
ऋषिव्रतसमायुक्तो जायते मत्परायणः ॥ 140.46 ॥  
तत्राथ मुञ्चते प्राणान् मम कर्मपरायणः ।  
ऋषिलोकं समासाद्य मम लोकं प्रपद्यते ॥ 140.47 ॥  
सप्तसामुद्रिकं नाम अस्ति गुह्यं परं मम ।  
स्नात्वा सप्तसमुद्रेषु लब्धसंज्ञः समाहितः ।  
विहरेत् सप्तद्वीपेषु मम कर्मविनिश्चितः ॥ 140.48 ॥  
तत्राथ मुञ्चते प्राणान् मम चिन्तासमन्वितः ।  
सप्तद्वीपमतिक्रम्य मम लोकं तु गच्छति ॥ 140.49 ॥  
अस्ति धर्मोद्भवं नाम तस्मिन् क्षेत्रे परं मम ।  
एकधारानुपतते गिरिकुञ्जे शिलातले ॥ 140.50 ॥  
तत्र स्नानं तु कुर्वीत एकरात्रोषितो नरः ।  
न वैश्यो जायते शूद्रो मम कर्मपरायणः ॥ 140.51 ॥  
तत्राथ मुञ्चते प्राणान् गुह्ये देवि शिलोच्चये ।  
साङ्गं यज्ञं सदाक्षिण्यं भुक्त्वा मां प्रतिपद्यते ॥ 140.52 ॥  
अस्ति कोटिवटं नाम क्षेत्रं गुह्यं परं मम ।  
एकधारा पतत्यत्र वटमूलमुपाश्रिता ॥ 140.53 ॥  
तत्र स्नानं तु कुरुते त्रिरात्रोपोषितो नरः ।  
यावन्ति वटपत्राणि तस्मिन् श्रृङ्गे परे मम ॥ 140.54 ॥  
तावद् वर्षसहस्त्राणि रूपसंपत्समन्वितः ।  
तिष्ठते तु वरारोहे मम मार्गानुसारिणः ॥ 140.55 ॥  
तत्राथ मुञ्चते प्राणान् कृत्वा कर्म सुदुष्करम् ।  
अग्निवर्णस्ततो भूत्वा मम लोकं च गच्छति ॥ 140.56 ॥  
पापप्रमोचनं नाम गुह्यमस्ति परं मम ।  
पततेत्रैकधारा तु स्थूला कुम्भसमानतः ॥ 140.57 ॥  
यस्तत्र कुरुते स्नानमहोरात्रोषितो नरः ।  
जायते च चतुर्वेदो मम कर्मानुसारिणः ॥ 140.58 ॥  
तत्राथ मुञ्चते प्राणान् नदीं कौशिकिमाश्रितः ।  
यस्तत्र कुरुते स्नानं पञ्चरात्रोषितो नरः ।  
मोदते वासवे लोके मम मार्गानुसारिणः ॥ 140.59 ॥  
तत्राथ मुञ्चते प्राणान् मम कर्मपरायणः ।  
वासवं लोकमुत्सृज्य मम लोकं तु गच्छति ॥ 140.60 ॥  
यमव्यसनकं नाम गुह्यमस्ति परं मम ।  
स्त्रोतो वहति तत्रैकं नदीं कौशिकिमाश्रितम् ॥ 140.61 ॥  
यस्तत्र कुरुते स्नानमेकरात्रोषितो नरः ।  
न स गच्छति दुर्गाणि यमस्य व्यसनं महत् ॥ 140.62 ॥  
अथ तत्र त्यजेत् प्राणान् मम कर्मपरायणः ।  
विशुद्धो मुक्तपापोऽसौ मम लोकाय गच्छति ॥ 140.63 ॥  
मातङ्गं नाम विख्यातं तस्मिन् क्षेत्रे परं मम ।  
स्त्रोतो वहति तत्रैव नदीकौशिकिमाश्रितम् ॥ 140.64 ॥  
स्नानं कुर्वन्ति ये तत्र एकरात्रोषिता नराः ।  
भेदं किंपुरुषं प्राप्य जायन्ते नात्र संशयः ॥ 140.65 ॥  
विद्वाञ्छुचिश्च जायेत मम कर्मानुसारकः ।  
रूपवान् गुणवांश्चैव मम कर्मसु निष्ठितः ॥ 140.66 ॥  
तत्राथ मुञ्चते प्रणान् गुह्ये देवि परे मम ।  
मुक्त्वा किंपुरुषं भेदं मम लोकाय गच्छति ॥ 140.67 ॥  
अस्ति वज्रभवं नाम तस्मिन् गुह्ये परं मम ।  
स्त्रोतो वहति तत्रैकमाश्रितं कौशिकीं नदीम् ॥ 140.68 ॥  
स्नानं करोति यस्तत्र एकरात्रोषितो नरः ।  
जायते शक्रलोके तु मम कर्मानुसारकः ॥ 140.69 ॥  
शरीरचक्रसङ्घाते वज्रहस्तस्वरूपकः ।  
तत्र स्नानप्रभावेन जायते नात्र संशयः ॥ 140.70 ॥  
अथात्र मुञ्चते प्राणान् मम चिन्तानुसारिणः ।  
शक्रलोकमतिक्रम्य मम लोकं प्रपद्यते ॥ 140.71 ॥  
तत्र त्रिक्रोशमात्रेण गुह्यं क्षेत्रं परं मम ।  
शक्रकुण्डेति विख्यातं तस्मिन् कोकाशिलातले ॥ 140.72 ॥  
स्नानं ये तत्र कुर्वन्ति त्रिरात्रोपोषिता नराः ।  
जम्बूद्वीपेषु जायन्ते जम्बू यत्र प्रतिष्ठिता ।  
जम्बूद्वीपं परित्यज्य भवते मम पार्श्वगः ॥ 140.73 ॥  
अस्ति गुह्यं परं भद्रे तस्मिन् क्षेत्रे परं मम ।  
मनुजा येन गच्छन्ति मुक्त्वा संसारसागरम् ॥ 140.74 ॥  
दंष्ट्राङ्कुरेति विख्यातं यत्र कोका विनिःसृता ।  
एतद् गुह्यं न जानन्ति यतो मुञ्चन्ति जन्तवः ॥ 140.75 ॥  
तत्र कृतोदको भद्रे अहोरात्रोषितो नरः ।  
जायते शाल्मलिद्वीपे मम कर्मानुसारिणः ॥ 140.76 ॥  
तत्राथ मुञ्चते प्राणान् मम कर्मसु निष्ठितः ।  
शाल्मलिद्वीपमुत्सृज्य मम पार्श्वे स तिष्ठति ॥ 140.77 ॥  
तस्मिन् क्षेत्रे महाभागे गुह्यमस्ति परं मम ।  
विष्णुतीर्थमिति ख्यातं मम भक्तसुखावहम् ॥ 140.78 ॥  
ततः पर्वतमध्ये तु कोकायां पतते जलम् ।  
त्रीणि स्त्रोतो महाभागे सर्वसंसारमोक्षणम् ॥ 140.79 ॥  
तत्र कृतोदको भूमि छित्त्वा संसारबन्धनम् ।  
वायोश्च भवनं प्राप्य वायुभूतः स तिष्ठति ॥ 140.80 ॥  
तत्राथ मुञ्चते प्राणान् मम कर्मसु निष्ठितः ।  
मुक्त्वा वायुं स चात्मानं मम लोकाय गच्छति ॥ 140.81 ॥  
अस्ति तत्र परं स्थानं सङ्गमं कौशिकोकयोः ।  
सार्वकामिकविख्याता शिला तिष्ठति चोत्तरे ॥ 140.82 ॥  
तत्र यः कुरुते स्नानमहोरात्रोषितो नरः ।  
विस्तीर्णे जायते वंशे जातिं स्मरति चात्मनः ॥ 140.83 ॥  
स्वर्गे वा यदि वा भूमौ यं यं कामयते भुवि ।  
तत् तत् प्रापयते भूमि स्नातमात्रः शिलातले ॥ 140.84 ॥  
तत्राथ मुञ्चते प्राणान् मम कर्मपथे स्थितः ।  
सर्वसङ्गं परित्यज्य मम लोकाय गच्छति ॥ 140.85 ॥  
अस्ति मत्स्यशिला नाम गुह्यं कोकामुखे परम् ।  
धाराः पतन्ति तिस्त्रो वै नदीकौशिकमाश्रिताः ॥ 140.86 ॥  
तत्र च स्नायमानस्तु यदि पश्यति मत्स्यकम् ।  
ततो जानीहि मां भूमि प्राप्तो नारायणः स्वयम् ॥ 140.87 ॥  
तत्र मत्स्यं पुनर्दृष्ट्वा स्नायमानेन सुन्दरि ।  
दद्यादर्घ्यं ततो भद्रे मधुलाजसमन्वितम् ॥ 140.88 ॥  
यस्तत्र कुरुते स्नानं देवि गुह्ये ततः परे ।  
तिष्ठते पद्मपत्रे तु सोत्तरे मेरुसंश्रिते ॥ 140.89 ॥  
अथ प्राप्य प्रमुच्येत मत्स्यं गुह्यं परं मम ।  
मेरुश्रृङ्गं समुत्सृज्य मम लोकाय गच्छति ॥ 140.90 ॥  
पञ्चयोजनविस्तारं क्षेत्रं कोकामुखं मम ।  
यस्त्वेतानि विजानाति न स पापेन लिप्यते ॥ 140.91 ॥  
अन्यच्च ते प्रवक्ष्यामि तच्छृणुष्व वसुंधरे ।  
तस्मिन् कोकामुखे रम्ये तिष्ठामि दक्षिणामुखः ॥ 140.92 ॥  
शिला चन्दनसंकाशा देवानामपि दुर्लभा ।  
वाराहं रूपमादाय तिष्ठामि पुरुषाकृतिः ॥ 140.93 ॥  
वामोन्नतमुखं कृत्वा वामदंष्ट्रासमन्वितम् ।  
पश्यामि च जगत् सर्वं ये च भक्ता मम प्रियाः ॥ 140.94 ॥  
ये च मां स्मरते भूमे पुरुषा मुक्तकिल्बिषाः ।  
तत्र कुर्वन्ति कर्माणि शुद्धं संसारमोक्षणम् ॥ 140.95 ॥  
यदि कोकामुखं गच्छेत् कदाचित्कालपर्यये ।  
मा ततो विनिवर्त्तेत यदिच्छेन्मम साम्यताम् ॥ 140.96 ॥  
गुह्यानां परमं गुह्यमेतत्स्थानं परं महत् ।  
सिद्धीनां परमा सिद्धिर्गुह्यं कोकामुखं परम् ॥ 140.97 ॥  
न च सांख्येन योगेन सिद्धिं यान्ति महत्पदम् ।  
यान्ति कोकामुखं गत्वा रहस्यं कथितं मया ॥ 140.98 ॥  
एवं श्रेष्ठं महाभागे यत्त्वया परिपृच्छितम् ।  
कथानां कथितं सर्वं किमन्यत्परिपृच्छसि ॥ 140.99 ॥  
य एतत् पठते भद्रे कोकाभवमहत् परम् ।  
तारिताः पितरस्तेन दश पूर्वा दशापराः ॥ 140.100 ॥  
मृतो वा तत्र जायेत शुद्धे भागवते कुले ।  
अनन्यमनसो भूत्वा मम मार्गानुसारिणः ॥ 140.101 ॥  
यश्चेदं श्रृणुयान्नित्यं कल्य उत्थाय मानवः ।  
त्यक्त्वा पञ्चशतं जन्म मम भक्तश्च जायते ॥ 140.102 ॥  
य एतत् पठते नित्यं कोकायाः परमं महत् ।  
गच्छते परमं स्थानमेवमेतन्न संशयः ॥ 140.103 ॥  
॥ इति श्रीवराहपुराणे भगवच्छास्त्रे चत्वारिंशदधिकशततमोऽध्यायः ॥ 140 ॥


श्रीवराह उवाच ।  
तस्मिन् हिमवतः पृष्ठे तत्र गुह्यं परं मम ।  
बदरीति च विख्याता देवानामपि दुर्लभा ॥ 141.1 ॥  
न तत् प्राप्नोति मनुजः कृत्वा कर्म सुदुष्करम् ।  
प्राप्नुवन्ति च भक्ता ये बदरीं विश्वतारिणीम् ॥ 141.2 ॥  
दुर्लभं तन्मम क्षेत्रं हिमकूटशिलातले ।  
यस्तत्र प्राप्नुते क्षेत्रं कृतकृत्यो भवेन्नरः ॥ 141.3 ॥  
ब्रह्मकुण्डेति विख्यातं शस्तं तत्र शिलोच्चये ।  
हिमसंस्थं तथात्मानं कृत्वा तिष्ठामि माधवि ॥ 141.4 ॥  
स्नानं करोति यस्तत्र त्रिरात्रोपोषितो नरः ।  
अग्निष्टोमशतं तुल्यं फलं प्राप्नोति मानवः ॥ 141.5 ॥  
उषित्वा तत्र कृच्छ्राणि यदि प्राणान् परित्यजेत् ।  
ब्रह्मलोकमतिक्रम्य मम लोकं प्रपद्यते ॥ 141.6 ॥  
अग्निकुण्डमिति ख्यातं बदर्यायां ममाश्रमे ।  
यत्राहं चाग्निना देवि तपसा परितोषितः ॥ 141.7 ॥  
हिमाग्निसदृशो भूत्वा तस्मिन् पञ्चशिलोच्चये ।  
देवि तिष्ठामि तत्त्वेन मम भक्ताननुग्रहात् ॥ 141.8 ॥  
स्नानं करोति यस्तत्र एकरात्रोषितो नरः ।  
दशाश्वमेधयज्ञानां फलं प्राप्नोति मानवः ॥ 141.9 ॥  
मुञ्चेत् प्राणांस्तत्र यदि कृत्वा चान्द्रायणं प्रिये ।  
अग्निलोकमतिक्रम्य मम लोकं स गच्छति ॥ 141.10 ॥  
अस्ति सत्यपदं नाम तस्मिन् क्षेत्रे परं मम ।  
त्रीणि श्रृङ्गात् पतन्त्येव धारा मुशलसन्निभाः ॥ 141.11 ॥  
यस्तत्र कुरुते स्नानं त्रिरात्रोपोषितो नरः ।  
सत्यवादी भवेद् दक्षो मम कर्मपरायणः ॥ 141.12 ॥  
यस्तत्र मुञ्चते प्राणान् यदि कृत्वा जलाशयम् ।  
सत्यलोकमतिक्रम्य मम लोकाय गच्छति ॥ 141.13 ॥  
अस्ति पञ्चशिखं नाम बदर्यामाश्रमे मम ।  
यत्र धारा पतेत् पञ्च पञ्चश्रृङ्गसमाश्रिताः ॥ 141.14 ॥  
यस्तत्र कुरुते स्नानं पञ्चस्त्रोते परं मम ।  
मोदते नाकपृष्ठे तु सोऽश्वमेधफलं लभेत् ॥ 141.15 ॥  
यद्यत्र मुञ्चते प्राणान् कृत्वा कर्म सुदुष्करम् ।  
स्वर्गलोकमतिक्रम्य मम लोकं प्रपद्यते ॥ 141.16 ॥  
चतुःस्त्रोतमिति ख्यातं तस्मिन् क्षेत्रे परं मम ।  
चतुर्धाराः पतन्त्यत्र चतुरो दिशमाश्रिताः ॥ 141.17 ॥  
यस्तत्र कुरुते स्नानमेकरात्रोषितो नरः ।  
मोदते नाकपृष्ठे तु मम भक्तश्च जायते ॥ 141.18 ॥  
अथ प्राणान् परित्यज्य कृत्वा कर्म सुदुष्करम् ।  
नाकपृष्ठमतिक्रम्य मम लोकं प्रपद्यते ॥ 141.19 ॥  
वेदधारा इति ख्यातं तस्मिन् क्षेत्रे परं मम ।  
यत्र ब्रह्ममुखाद् भ्रष्टा वेदाश्चत्वार एव च ॥ 141.20 ॥  
तत्रैव हिमवत्पृष्ठे चतुःश्रृङ्गे बृहत्तराः ।  
धाराः पतन्ति चत्वारि विषमाश्च शिलोच्चये ॥ 141.21 ॥  
यस्तत्र कुरुते स्नानं चतूरात्रोषितो नरः ।  
चतुर्णामपि वेदानां ग्रहणे कारणं भवेत् ॥ 141.22 ॥  
अथात्र मुञ्चते प्राणान् मम कर्मपथे स्थितः ।  
देवलोकमतिक्रम्य मम लोके प्रतिष्ठते ॥ 141.23 ॥  
द्वादशादित्यकुण्डेति तस्मिन् क्षेत्रे परे मम ।  
यत्र ते द्वादशादित्या देवि संस्थापिता मया ॥ 141.24 ॥  
तत्र पर्वतश्रृङ्गे तु स्थूलमूले शिलातले ।  
द्वादशा पतते धारा मम कर्मसुखावहाः ॥ 141.25 ॥  
यस्तत्र कुरुते स्नानं या काचिद् द्वादशी दिने ।  
यत्र ते द्वादशादित्यास्तत्र गच्छेन्न संशयः ॥ 141.26 ॥  
अथात्र मुञ्चते प्राणान् मम कर्मणि संस्थितः ।  
समतिक्रम्य चादित्यान् मम लोके महीयते ॥ 141.27 ॥  
लोकपालमिति ख्यातं तस्मिन् क्षेत्रे परं मम ।  
तत्र ते लोकपाला मे देवि संस्थापिता मया ॥ 141.28 ॥  
तत्र पर्वतमध्ये तु स्थूलकुण्डं बृहन्महत् ।  
भित्त्वा पर्वतमुद्गारो यत्र सोमसमुद्भवः ॥ 141.29 ॥  
तत्र स्नानं तु कुर्वीत ज्येष्ठमासस्य द्वादशीम् ।  
मोदते लोकपालेषु मम भक्तश्च जायते ॥ 141.30 ॥  
अथात्र मुञ्चते प्राणान् कृतकर्माऽपि द्वादशीम् ।  
लोकपालानतिक्रम्य मम लोकं प्रपद्यते ॥ 141.31 ॥  
अस्ति मेरोर्वरं नाम तस्मिन् गुह्ये परं मम ।  
तत्र स्थितेन मे भूमि मेरुः संस्थापितो मया ॥ 141.32 ॥  
तत्र धाराः पतेत् त्रीणि सुवर्णसदृशप्रभाः ।  
पतन्ति तज्जलं भूमि व्यक्तिर्नैवोपलभ्यते ॥ 141.33 ॥  
यस्तत्र कुरुते स्नानं त्रिरात्रोपोषितो नरः ।  
मोदते मेरुश्रृङ्गेषु मम भक्तश्च जायते ॥ 141.34 ॥  
अथ तत्र मृतो देवि तस्मिन् गुह्ये परे मम ।  
मेरुपृष्ठमतिक्रम्यं मम लोकाय गच्छति ॥ 141.35 ॥  
मानसोद्भेदविख्यातो बदर्यामाश्रमे मम ।  
यच्छि लातलमध्ये तु जलं गच्छति विस्तरम् ॥ 141.36 ॥  
देवाप्येवं न जानन्ति तं देशं तत्र संस्थितम् ।  
मानुषा हि विजानन्ति भूम्यां पतति तज्जलम् ॥ 141.37 ॥  
यस्तत्र कुरुते स्नानमहोरात्रोषितो नरः ।  
मोदते मानसे दिव्ये मम भक्तश्च जायते ॥ 141.38 ॥  
अस्ति पञ्चशिरं नाम तस्मिन् गुह्यं परं मम ।  
यत्र संच्छिद्यते ब्रह्मशिरश्चैव महाद्युतिः ॥ 141.39 ॥  
तत्र वै पञ्चकुण्डानि स्थूलशीर्षशिलोच्चये ।  
पञ्चात्र शिरसंस्थानि बहुधारासमन्विताः ॥ 141.40 ॥  
यस्तु तन्मध्यमं कुण्डं छिन्नमेव स्वयंभुवा ।  
तत्र रक्तजला भूमिर्दृश्यते धारसंकुला ॥ 141.41 ॥  
यस्तत्र कुरुते स्नानं पञ्चरात्रोषितो नरः ।  
मोदते ब्रह्मलोकस्थो मम भक्तश्च जायते ॥ 141.42 ॥  
तत्राथ मुञ्चते प्राणान् गुह्ये पञ्चशिरे मम ।  
जलचान्द्रायणं कृत्वा मम कर्मसु निष्ठितः ॥ 141.43 ॥  
बुद्धिमान् मतिमांश्चैव रागमोहविवर्जितः ।  
ब्रह्मलोकमतिक्रम्य मम लोकाय गच्छति ॥ 141.44 ॥  
अस्ति सोमाभिषेकेति तत्र गुह्यं परं मम ।  
राजत्वे ब्राह्मणानां च माभिषिक्तं पुरा मया ॥ 141.45 ॥  
तत्राहं तोषितस्तेन अत्रिपुत्रेण माधवि ।  
नव पञ्च च कोट्यानि कृत्वा कर्म सुदुष्करम् ॥ 141.46 ॥  
प्राप्तश्च परमां सिद्धिं मत्प्रसादाद् वसुंधरे ।  
तदायत्तं जगत् सर्वं ब्रीहयः परमौषधम् ॥ 141.47 ॥  
जायन्तेऽस्मिन् प्रलीयन्ते स्कन्देन्द्राः समरुद्गणाः ।  
भूमि सोममयं सर्वं मम संस्थो भविष्यति ॥ 141.48 ॥  
तत्र सोमगिरिर्नाम यत्र धारा पतेद् भुवि ।  
कुण्डेऽरण्ये विशाले तु एतत् ते कथितं मया ॥ 141.49 ॥  
यस्तत्र कुरुते स्नानं त्रिरात्रोपोषितो नरः ।  
मोदते सोमलोके तु एवमेतन्न संशयः ॥ 141.50 ॥  
अथात्र म्रियते देवि कृत्वा कर्म सुदुष्करम् ।  
सोमलोकमतिक्रम्य मम लोकं प्रपद्यते ॥ 141.51 ॥  
अस्ति चोर्वशिकुण्डेति गुह्यं क्षेत्रं परं मम ।  
यत्र चैवोर्वशी भित्त्वा दक्षिणोरुमजायत ॥ 141.52 ॥  
तत्र तप्याम्यहं देवि देवानामपि कारणात् ।  
न मां कश्चिद् विजानाति स्वात्मनो हि विजानते ॥ 141.53 ॥  
ततो मे तप्यमानस्य बहुवर्षव्यतिक्रमम् ।  
देवा अपि न जानन्ति वर्ज्य ब्रह्ममहेश्वरौ ॥ 141.54 ॥  
एकैकेन फलेनात्र बदर्यायां सुनिश्चितम् ।  
दिव्यं वर्षसहस्त्रं वै तपश्चीर्णं मया भुवि ॥ 141.55 ॥  
तत्राहं दशकोट्यानि दशवर्षं तथार्बुदम् ।  
दश भूमे च पद्मानि निष्ठितोऽहं तपःस्थितः ॥ 141.56 ॥  
ततस्ते मां न पश्यन्ति देवा गुह्यपथे स्थितम् ।  
विस्मयं परमं जग्मुर्देवा दुःखपरायणाः ॥ 141.57 ॥  
अहं पश्यामि सर्वान् वै तपःसंस्थो वसुंधरे ।  
ते मां सर्वे न पश्यन्ति मायायोगव्रते स्थितम् ॥ 141.58 ॥  
ततस्ते देवताः सर्वे प्रत्यूचुश्च पितामहम् ।  
विष्णुना च विना लोके शान्तिं नैव लभामहे ॥ 141.59 ॥  
देवतानां वचः श्रुत्वा ब्रह्मा ब्रह्मविदां वरः ।  
योगमायापटच्छन्नं कथयामास मां तदा ॥ 141.60 ॥  
ततो देवाः सगन्धर्वाः सिद्धाश्च परमर्षयः ।  
तत्र जग्मुर्महाभागे तुष्यन्तः परया मुदा ।  
विभावयन्ति मां तत्र देवा इन्द्रपुरोगमाः ॥ 141.61 ॥  
त्वया नाथ परित्यक्ता दुःखिताः शर्मवर्जिताः ।  
त्रायस्व नो हृषीकेश परमानुग्रहेण वै ॥ 141.62 ॥  
एतत् कृत्वा विशालाक्षि देवान् प्रणतिपूर्वकान् ।  
मया विलोकिताः सर्वे परां निर्वृतिमागताः ॥ 141.63 ॥  
तदेतदुर्वशीकुण्डे एकरात्रोषितो नरः ।  
यः स्नाति सर्वपापेभ्यो मुच्यते नात्र संशयः ।  
उर्वशीलोकमासाद्य क्रीडते कालमक्षयम् ॥ 141.64 ॥  
यस्तत्र चोत्सृजेत् प्राणान् मम कर्मपरायणः ।  
पुण्यपापविनिर्मुक्तो याति मल्लयतां प्रिये ॥ 141.65 ॥  
बदरीमाश्रमं पुण्यं यत्र तत्र स्थितः स्मरेत् ।  
स याति वैष्णवं स्थानं पुनरावृत्तिवर्जितः ॥ 141.66 ॥  
य इदं श्रृणुयान्नित्यं मद्भक्तः सततं पठेत् ।  
ब्रह्मचारी जितक्रोधः सत्यवादी जितेन्द्रियः ।  
ध्यानयोगरतो नित्यं स मुक्तिफलभाग् भवेत् ॥ 141.67 ॥  
यस्यैतद् विदितं सर्वं ध्यानयोगं वसुंधरे ।  
योऽवगच्छति चात्मानं स गच्छेत् परमां गतिम् ॥ 141.68 ॥  
॥ इति श्रीवराहपुराणे भगवच्छास्त्रे एकचत्वारिंशदधिकशततमोऽध्यायः ॥ 141 ॥


सूत उवाच ।  
ततो देववचः श्रुत्वा धर्मकामा वसुंधरा ।  
कृताञ्जलिपुटा भूत्वा प्रसादयति माधवम् ॥ 142.1 ॥  
धरण्युवाच ।  
दास्या मे प्रणयं कृत्वा विज्ञाप्यं श्रृणु माधव ।  
मृदुना च स्वभावेन वक्ष्यामि त्वां जनार्दन ॥ 142.2 ॥  
अल्पप्राणबला नार्यो यत्त्वया परिभाषितम् ।  
अशक्ताः सहितुं ह्येताः क्षुधामनशनेऽबलाः ॥ 142.3 ॥  
भुञ्जमाना नरा ह्यत्र राजसा यान्ति शं परम् ।  
अन्नं ह्यनुग्रहं देव येन ते कर्मसंश्रिताः ॥ 142.4 ॥  
तस्यास्तद् वचनं श्रुत्वा माधव्याः स च माधवः ।  
प्रहस्य भावशुद्धात्मा तत एवं प्रभाषति ॥ 142.5 ॥  
श्रीवराह उवाच ।  
साधु देवि वरारोहे मम कर्मव्यवस्थिते ।  
पृष्टोऽहं परमं गुह्यं मम भक्तसुखावहम् ॥ 142.6 ॥  
स्पृष्टा या रजसा देवि मम कर्मपरायणा ।  
मा संस्पृशतु तत्रस्थं यत्र तिष्ठामि सुन्दरि ॥ 142.7 ॥  
यदि भावस्तदा कश्चिद् भोजने कायसाधने ।  
चित्तं न्यस्य मयि क्षोणि भोक्तव्यं न च संशयः ॥ 142.8 ॥  
न सा लिप्यति दोषेण भुञ्जमाना रजस्वला ।  
अञ्जलिं शिरसा कृत्वा मयोक्तं मित्रसम्मितम् ॥ 142.9 ॥  
अनादिमध्यान्तमजं पुराणं रजस्वला देववरं नमामि ।  
तत एतेन मन्त्रेण भुक्त्वा देवि रजस्वला ॥ 142.10 ॥  
करोति यानि कर्माणि न तैर्दुष्येत कर्हिचित् ।  
प्राप्नुयात् पुरुषत्वं च न्यस्तसंसारचिन्तमात् ॥ 142.11 ॥  
धरण्युवाच ।  
पुरुषा वा स्त्रियो वाऽपि न पुमांसो न वा स्त्रियः ।  
कथं दोषेण मुच्यन्ते जन्मसंसारबन्धनात् ॥ 142.12 ॥  
श्रीवराह उवाच ।  
इन्द्रियाणि निगृह्याथ चित्तं मय्यनुवेश्य च ।  
मयि संन्यासयोगेन मम कर्मपरायणः ।  
मम योगेषु संन्यासमेकचित्तो दृढव्रतः ॥ 142.13 ॥  
एवं कुर्वन् महाभागे स्त्रियो वा पुन्नपुंसकम् ।  
ज्ञानं संन्यासयोगं वा यदीच्छेत् परमां गतिम् ॥ 142.14 ॥  
अन्यच्च ते प्रवक्ष्यामि तच्छृणुष्व वसुंधरे ।  
मनो बुद्धिश्च चित्तं च ते ह्यनीशाः शरीरिणाम् ॥ 142.15 ॥  
एकचित्तं मनः कृत्वा ज्ञानेन पृथुलोचने ।  
समचित्तं प्रपद्यन्ते न ते लिप्यन्ति मानवाः ॥ 142.16 ॥  
सर्वभक्ष्याणि भक्षन्तः पेयापेयं तथैव च ।  
समं चित्तं मयि यदि तदा तस्य न च क्रिया ॥ 142.17 ॥  
चित्तं मनश्च बुद्धिश्च मत्संस्थं च समं यदि ।  
यत् किञ्चित् कुर्वतः कर्म पद्मपत्रमिवाम्भसि ।  
संयोगान्न च लिप्येत समत्वादेव नान्यथा ॥ 142.18 ॥  
रात्रिन्दिवं मुहूर्त्तं वा क्षणं वा यदि वा कला ।  
निमेषं वाऽनिमेषं च देवि चित्तं समं कुरु ॥ 142.19 ॥  
सदा दिवा निशाश्चैव कुर्वन्तः कर्मसंकरम् ।  
तेऽपि यान्ति परां सिद्धिं यदि चित्तं व्यवस्थितम् ॥ 142.20 ॥  
जाग्रतः स्वपतो वाऽपि श्रृण्वतः पश्यतोऽपि वा ।  
यो मां चित्ते चिन्तयति मच्चिन्तस्य च किं भयम् ॥ 142.21 ॥  
दुर्वृत्तमपि चाण्डालं ब्राह्मणं चापथि स्थितम् ।  
तं तु देवि प्रशंसामि नान्यचित्तं कदाचन ॥ 142.22 ॥  
यजन्तः सर्वयज्ञांश्च ज्ञानसंस्कारसंस्कृताः ।  
मयि चित्तं समादाय मम कर्मपरायणाः ।  
ये मे कुर्वन्ति कर्माणि ते मे हृदयसंस्थिताः ॥ 142.23 ॥  
सुखं निद्रां समादाय स्वपन्तः कर्मसंस्थिताः ।  
येषां स्वप्नगतं चित्तं तेऽपि देवि मम प्रियाः ॥ 142.24 ॥  
सर्वकर्मसु चात्मानं शुभेषु अशुभेषु च ।  
प्राप्नुवन्ति च दुःखानि भ्रमच्चित्ता नराधमाः ॥ 142.25 ॥  
चित्तं नाशो हि लोकस्य चित्तं मोक्षस्य कर्मणः ।  
तस्माच्चित्तं समादाय मां प्रपद्य वसुंधरे ।  
न्यस्य ज्ञानं च योगं च तस्माच्चित्तं परं न्यसेत् ॥ 142.26 ॥  
मच्चित्तः सततं यो मां भजेत नियतव्रतः ।  
न्यस्तयोगं परं ज्ञानं मम पार्श्वे स इष्यते ॥ 142.27 ॥  
मया चैवं पुरा सृष्टं प्रजार्थेन वसुंधरे ।  
मासे मासे तु गन्तव्यमृतुकाले व्यवस्थिते ।  
एकचित्तं समादाय यदीच्छेत मम प्रियम् ॥ 142.28 ॥  
न गच्छेद् यदि मासे तु ऋतुकालव्यवस्थिते ।  
पितरस्तस्य हन्यन्ते दश पूर्वा दशापराः ॥ 142.29 ॥  
न तत्र कामलोभेन मोहेन च वसुंधरे ।  
त्यक्त्वाऽनङ्गं च मोहं च पित्रर्थाय स्त्रियं व्रजेत् ॥ 142.30 ॥  
द्वितीये मा स्पृशेत् नारीं कामलोभात् कदाचन ।  
मा स्पृशेत्तु तृतीये तु चतुर्थे न कदाचन ॥ 142.31 ॥  
वृत्ते संभोगधर्मे तु कृतकौतुकसंस्थितः ।  
शयने न स्त्रियं पश्येद् यदीच्छेच्छुद्धिमुत्तमाम् ॥ 142.32 ॥  
कौतुके कृतकृत्ये तु मम कर्मपरायणः ।  
जलस्नानं ततः कुर्यादन्यवस्त्रपरिग्रहम् ॥ 142.33 ॥  
अपूर्णे ऋतुकाले तु योऽभिगच्छेद् रजस्वलाम् ।  
रेतःपाः पितरस्तस्य एवमेतन्न संशयः ॥ 142.34 ॥  
एकां तु पुरुषो याति द्वितीयां काममोहितः ।  
तृतीयां वा चतुर्थीं वा तदा स पुरुषोऽधमः ।  
सर्वस्यैव तु लोकस्य समयोऽयं हि मत्कृतः ॥ 142.35 ॥  
ऋतुकाले तु सर्वासां पित्रर्थं भोग इष्यते ।  
ऋतुकालाभिगामी यो ब्रह्मचार्येव सम्मतः ॥ 142.36 ॥  
न गच्छति च यः क्रोधान्मोहाद् वा पुरुषाधमः ।  
ऋतौ ऋतौ भ्रूणहत्यां प्राप्नोति पुरुषश्चरन् ॥ 142.37 ॥  
अन्यच्च ते प्रवक्ष्यामि तच्छृणुष्व वसुंधरे ।  
ज्ञानं तु चित्तयोगस्य कर्मयोगस्य यत्क्रिया ॥ 142.38 ॥  
कर्मणा यान्ति मत्स्थानं यान्ति मद्ज्ञाननिष्ठिताः ।  
यान्ति योगविदः स्थानं नास्ति चान्या परा गतिः ॥ 142.39 ॥  
ज्ञानं योगं च सांख्यं च नास्ति चित्तव्यपाश्रितम् ।  
लभन्ते पुष्कलां सिद्धिं मम मार्गानुसारिणः ॥ 142.40 ॥  
यस्तु भागवतो भूत्वा ऋतुकाले व्यवस्थितः ।  
वायुभक्षस्ततस्तिष्ठेद् भूमे त्रीणि दिनांस्ततः ॥ 142.41 ॥  
अथ तत्र चतुर्थे तु दिने प्राप्ते वसुंधरे ।  
कृत्वा वै सिद्धिकर्माणि न गच्छेदपराणि तु ॥ 142.42 ॥  
ततः स्नानेन कुर्वीत शिरसो मलशोधनम् ।  
शुक्लाम्बरधरो भूत्वा चित्तं कृत्वा समहितम् ॥ 142.43 ॥  
ततो बुद्धिं मनश्चैव समं कृत्वा वसुंधरे ।  
पश्चात् कुर्वन्ति कर्माणि सदा ये मे हृदि स्थिताः ॥ 142.44 ॥  
मम प्रापणकं कृत्वा ततः कुर्वन्ति भोजनम् ।  
अञ्जलिं शिरसां कृत्वा मयोक्तं कर्मसम्मितम् ॥ 142.45 ॥  
तत्र मन्त्रः ।  
आदिर्भवान् गुप्तमनन्तमध्यो  
रजस्वला देव वयं नमामः ।  
उपोषितास्त्रीणि दिनानि चैवं  
मुक्तौ रतं वासुदेवं नमामः ।  
तत एतेन मन्त्रेण शुद्धा भूमे रजस्वला ॥ 142.46 ।  
ये तु कुर्वन्ति कर्माणि स्नातास्नाता विभागशः ।  
एवं न दूष्यते देवि नारी वा पुरुषोऽपि वा ॥ 142.47 ॥  
कुर्वन्ति मम कर्माणि ते यथावन्मम प्रियाः ।  
सर्वाण्यनुदिनं भद्रे मम चित्तानुसारिणः ।  
प्राप्नुयात् पुरुषः स्त्री वा रजसा दूषिता अपि ॥ 142.48 ॥  
एकचित्तस्ततो भूत्वा भूमे चेन्द्रियनिग्रहात् ।  
मम योगेष्टसंन्यासं यदीच्छेत् परमां गतिम् ॥ 142.49 ॥  
एवं कुर्वन्ति ये नित्यं स्त्रियः पुंसो नपुंसकाः ।  
ज्ञाने सत्यप्ययोगानां मम कर्मसु कर्मिणाम् ॥ 142.50 ॥  
अद्यापि मां न रजानन्ति नराः संसारसंश्रिताः ।  
ते वै भूमे विजानन्ति ये मद्भक्त्या व्यवस्थिताः ॥ 142.51 ॥  
मातापितृसहस्त्राणि पुत्रदारशतानि च ।  
चक्रवत् परिवर्त्तन्ते यन्मोहान्मां न जानते ॥ 142.52 ॥  
अज्ञानेनावृतो लोको मोहेन च वशीकृतः ।  
सङ्गैश्च बहुभिर्बद्धस्तेन चित्तं न संन्यसेत् ॥ 142.53 ॥  
अन्यत्र गच्छते माता पिता चान्यत्र गच्छति ।  
पुत्राश्चान्यत्र गच्छन्ति दाराश्चान्यत्र संस्थिताः ॥ 142.54 ॥  
जायन्ते चात्मनः स्थाने स्वस्वकर्मसमुद्भवे ।  
ज्ञानमूढा वरारोहे नराः संसारमोहिताः ॥ 142.55 ॥  
अल्पकालं परं चैव माससंवत्सरेति च ।  
भविष्यन्ति ततः कृत्वा न मे मूर्त्या सहासते ॥ 142.56 ॥  
यस्यैतद् विदितं सर्वं न्यासयोगं वसुंधरे ।  
योगे न्यस्य सदात्मानं मुच्यते न च संशयः ॥ 142.57 ॥  
य एतच्छृणुयान्नित्यं कल्यमुत्थाय मानवः ।  
पुष्कलां लभते सिद्धिं मम लोकं च गच्छति ॥ 142.58 ॥  
एतत् ते कथितं भद्रे रहस्यं परमं महत् ।  
यत्त्वया पृच्छितं देवि मम भक्तसुखावहम् ॥ 142.59 ॥  
॥ इति श्रीवराहपुराणे भगवच्छास्त्रे द्विचत्वारिंशदधिकशततमोऽध्यायः ॥ 142 ॥


श्रीवराह उवाच ।  
पुनरन्यत् प्रवक्ष्यामि एकान्तं श्रृणु सुन्दरि ।  
स्थानं मे परमं गुह्यं कर्मिकाणां सुखावहम् ॥ 143.1 ॥  
जाह्नव्या दक्षिणे कूले विन्ध्यपृष्ठसमाश्रितः ।  
मन्दारेति च विख्यातः सर्वभागवतप्रियः ॥ 143.2 ॥  
तत्र त्रेतायुगे भूमे रामो नाम महाद्युतिः ।  
भविष्यति न संदेहः स च मां स्थापयिष्यति ॥ 143.3 ॥  
वाक्यं नारायणाच्छ्रुत्वा धर्मकामा वसुंधरा ।  
उवाच मधुरं वाक्यं लोकनाथं जनार्दनम् ॥ 143.4 ॥  
धरण्युवाच ।  
देव देव महादेव हरे नारायण प्रभो ।  
मन्दारेति त्वया प्रोक्तं देव धर्मार्थसंयुतम् ॥ 143.5 ॥  
मन्दारे कानि कर्माणि कुर्वन्ते कर्मिणस्ततः ।  
कानि लोकानि गच्छन्ति तव चिन्ताव्यवस्थिताः ॥ 143.6 ॥  
कानि तत्रैव गुह्यानि रहस्यं कीदृशानि च ।  
भवते कथं मन्दारं तद् भवान् वक्तुमर्हसि ॥ 143.7 ॥  
श्रीवराह उवाच ।  
श्रृणु सुन्दरि यत्नेन यन्मां त्वं परिपृच्छसि ।  
कथयिष्यामि ते गुह्यं मन्दारस्य महाक्रियाम् ॥ 143.8 ॥  
क्रीडमानोऽस्म्यहं तत्र दृष्ट्वा मन्दारपुष्पितम् ।  
मनोज्ञं च हृदि न्यस्तं सर्वधर्माश्रयं शुभम् ॥ 143.9 ॥  
तत्र मे भविता चिन्ता मन्दारे पर्वतस्थिते ।  
कुण्डाश्चैकादशास्तत्र विन्ध्यपर्वतनिःसृताः ॥ 143.10 ॥  
तन्मयाऽत्र प्रभावेन मन्दारश्च महाद्रुमः ।  
अनुग्रहः कृतो भद्रे मम भक्तसुखावहः ॥ 143.11 ॥  
दर्शनीयतमं स्थानं मनोज्ञं च शिलातलम् ।  
यत्र तिष्ठाम्यहं देवि मन्दारद्रुममाश्रितः ॥ 143.12 ॥  
विस्मयं श्रृणु सुश्रोणि मन्दारेति द्रुमे तथा ।  
द्वादश्यायां चतुर्द्दश्यां स पुष्पति द्रुमोत्तमः ॥ 143.13 ॥  
तत्र मध्याह्नवेलायां वीक्ष्यमाणो जनैस्ततः ।  
तत्स्ववीरेति मय्युक्तं कुर्वन्ति मम कर्मिकाः ॥ 143.14 ॥  
तस्मिन् मन्दारकुण्डे तु एकभक्तोषितो नरः ।  
स्नानं करोति शुद्धात्मा स गच्छेत् परमां गतिम् ॥ 143.15 ॥  
अथ प्राणान् प्रमुच्येत कुण्डे मन्दारसंस्थिते ।  
तपः कृत्वा वरारोहे मम लोकाय गच्छति ॥ 143.16 ॥  
तस्य चोत्तरपार्श्वे तु प्रापणं नाम तं गिरिम् ।  
यत्र धारा पतेत् त्रीणि दक्षिणां दिशमाश्रिताः ॥ 143.17 ॥  
स्नानकुण्डेति विख्यातं तस्मिन् क्षेत्रे परं मम ।  
दक्षिणे पतते धारा स्त्रवन्तोदङ्मुखानि च ॥ 143.18 ॥  
तत्र स्नातो वरारोहे एकरात्रोषितो नरः ।  
मोदते दक्षिणे श्रृङ्गे तस्मिन् मेरौ शिलोच्चये ॥ 143.19 ॥  
तत्राथ मुञ्चते प्राणान् मम कर्मानुसारिणः ।  
सर्वसङ्गं परित्यज्य मम लोकं प्रपद्यते ॥ 143.20 ॥  
तस्य पूर्वोत्तरे पार्श्वे गुह्यं वैकुण्ठकारकम् ।  
यत्र धारा पतत्येका हरिद्रावर्णसन्निभा ॥ 143.21 ॥  
यस्तत्र कुरुते स्नानमेकरात्रोषितो नरः ।  
नाकपृष्ठं समासाद्य अप्सरोभिः स मोदते ॥ 143.22 ॥  
तत्राथ मुञ्चते प्राणान् कृतकृत्यः सुनिश्चितः ।  
तारयित्वा कुलं सर्वं मम लोकं प्रपद्यते ॥ 143.23 ॥  
तस्य दक्षिणपूर्वेण मम स्त्रोतो वराङ्गने ।  
पतते विन्ध्यश्रृङ्गेषु अगाधश्च महाह्रदः ॥ 143.24 ॥  
तत्र स्नानं तु यः कुर्यादेकरात्रोषितो नरः ।  
मोदते पूर्वपार्श्वे तु तस्मिन् मेरौ शिलोच्चये ॥ 143.25 ॥  
अथात्र मुञ्चते प्राणान् मम चित्तव्यवस्थितः ।  
छित्त्वा वै सर्वसंसारं मम लोकाय गच्छति ॥ 143.26 ॥  
मन्दारस्य तु पूर्वेण गुह्यं कोटरसंस्थितम् ।  
यत्र धारा पतत्येका मुशलैः सदृशोपमा ॥ 143.27 ॥  
तत्र स्नानं प्रकुर्वीत पञ्चभक्तोषितो नरः ।  
मोदते पूर्वपार्श्वे तु तस्मिन् मेरौ शिलोच्चये ॥ 143.28 ॥  
अथात्र मुञ्चते प्राणान् कृत्वा कर्म सुदुष्करम् ।  
मेरुश्रृङ्गं समुत्सृज्य मम लोकं च गच्छति ॥ 143.29 ॥  
तस्य दक्षिपार्श्वे तु गुह्यं विन्ध्यविनिःसृतम् ।  
पञ्चधाराः पतन्त्यत्र मुशलसदृशोपमाः ॥ 143.30 ॥  
तत्र स्नानं तु कुर्वीत अहोरात्रोषितो नरः ।  
मोदते दक्षिणे श्रृङ्गे महामेरौ शिलोच्चये ॥ 143.31 ॥  
अथात्र मुञ्चते प्राणान् कृत्वा कर्म सुदुष्करम् ।  
मेरुश्रृङ्गं परित्यज्य मम लोकं प्रपद्यते ॥ 143.32 ॥  
दक्षिणे पश्चिमे भागे मन्दारस्य यशस्विनि ।  
अत्र धारा पतत्येका आदित्यसमतेजसा ॥ 143.33 ॥  
तत्र स्नानं प्रकुर्वीत अहोरात्रोषितो नरः ।  
मोदते पश्चिमे श्रृङ्गे ध्रुवो यत्र प्रवर्त्तते ॥ 143.34 ॥  
अथात्र मुञ्चते प्राणान् मम कर्मव्यवस्थितः ।  
सर्वपापविनिर्मुक्तो मम लोके च मोदते ॥ 143.35 ॥  
तस्य पश्चिमपार्श्वे तु गुह्यं देवसमन्वितम् ।  
चक्रावर्त्त इति ख्यातो अगाधश्च महाह्रदः ॥ 143.36 ॥  
स्नानं करोति यस्तत्र पञ्चभक्तोषितो नरः ।  
मोदते सर्वश्रृङ्गेषु स्वच्छन्दगमनालयः ॥ 143.37 ॥  
अथ वै मुञ्चते प्राणान् चक्रवर्त्ती महायशाः ।  
श्रृङ्गान् सर्वान् परित्यज्य मोदते मम सन्निधौ ॥ 143.38 ॥  
दिशं वायव्यमाश्रित्य तस्मिन् विन्ध्यशिलोच्चये ।  
धारास्त्रयः पतन्त्यत्र मुशलप्रतिमाकृतिः ॥ 143.39 ॥  
तत्र स्नानं तु यः कुर्यान्मम चित्तव्यवस्थितः ।  
मोदते सर्वश्रृङ्गेषु एकचित्तसमाश्रितः ॥ 143.40 ॥  
अथात्र मुञ्चते प्राणान् तस्मिन् गुह्ये यशस्विनि ।  
सर्वसङ्गं परित्यज्य मम लोकाय गच्छति ॥ 143.41 ॥  
तस्य त्रिक्रोशमात्रेण दक्षिणां दिशमाश्रितः ।  
गुह्यं गम्भीरकं नाम अगाधं च महाह्रदम् ॥ 143.42 ॥  
तत्र स्नानं प्रकुर्वीत अष्टभक्तोषितो नरः ।  
मोदते सर्वद्वीपेषु स्वच्छन्दगमनालयः ॥ 143.43 ॥  
अथ वै मुञ्चते प्राणान् मम कर्मव्यवस्थितः ।  
सर्वद्वीपान् परित्यज्य मम लोकं प्रपद्यते ॥ 143.44 ॥  
तस्य पश्चिमपार्श्वे तु गुह्यं मे परमं महत् ।  
सप्त धाराः पतन्त्यत्र अगाधश्च महाह्रदः ॥ 143.45 ॥  
तत्र स्नानं प्रकुर्वीत अहोरात्रोषितो नरः ।  
मोदते शक्रलोके तु स्वच्छन्दगमनालयः ॥ 143.46 ॥  
अथ वै मुञ्चते प्राणान् स्वकर्मपरिनिष्ठितः ।  
सर्वसङ्गं परित्यज्य मम लोकं प्रपद्यते ॥ 143.47 ॥  
मण्डलं तस्य क्षेत्रस्य कथ्यमानं मया श्रृणु ।  
समन्तपञ्चकं नाम मन्दारे गिरिसंस्थिते ॥ 143.48 ॥  
तत्र तिष्ठामि सुश्रोणि उत्तरां दिशमाश्रितः ।  
मन्दारे परमं गुह्यं तस्मिन् वै पर्वतोत्तमे ॥ 143.49 ॥  
दक्षिणे संस्थितं चक्रं वामे स्थाने च वै गदा ।  
लाङ्गलं मुसलं चैव शङ्खं तिष्ठति चाग्रतः ॥ 143.50 ॥  
य एतच्छृणुयान्नित्यं गुह्यं मन्दारसंस्थितम् ।  
तव चैव प्रियार्थाय मम भक्तसुखावहम् ॥ 143.51 ॥  
एतन्न जानते कश्चिन्मम मायाविमोहितः ।  
मुच्य भागवतान् शुद्धान् ये च वाराहसंश्रिताः ॥ 143.52 ॥  
॥ इति श्रीवराहपुराणे भगवच्छास्त्रे त्रयश्चत्वारिंशदधिकशततमोऽध्यायः ॥ 143 ॥


सूत उवाच ।  
शालग्रामस्य माहात्म्यं श्रुत्वा गुह्यं महौजसम् ।  
विस्मयं परमं गत्वा हृष्टा वचनमब्रवीत् ॥ 145.1 ॥  
धरण्युवाच ।  
अहो क्षेत्रस्य माहात्म्यं यत्त्वया भाषितं हरे ।  
एतच्छ्रुत्वा महाभाग जाताऽस्मि विगतज्वरा ॥ 145.2 ॥  
एकं मे परमं गुह्यं धर्मं परमनिश्चयम् ।  
शालग्रामात्परं गुह्यमस्ति क्षेत्रं परं क्वचित् ॥ 145.3 ॥  
ततो महीवचः श्रुत्वा सर्वलोकमयो हरिः ।  
उवाच मधुरं वाक्यं धर्मकामां वसुंधराम् ॥ 145.4 ॥  
श्रृणु भूमि प्रयत्नेन कारणं परमं मम ।  
गुह्यमस्त्यपरं गुह्यं हिमश्रृङ्गशिलोच्चये ।  
गोनिष्क्रमणकं नाम गावो यत्रावतारिताः ॥ 145.5 ॥  
यथा निष्क्रमणं प्राप्य सौरभाणां महायशाः ।  
सप्ततिर्यत्र कल्याणि और्वो यत्र प्रजापतिः ॥ 145.6 ॥  
स वारयति लोकानि मम मायाबलान्वितः ।  
तस्यैवं वर्त्तमानस्य याति कालोऽतितप्यतः ॥ 145.7 ॥  
एवं तु वर्त्तमानानि सर्वलोकेषु संशयः ।  
न ह्यसौ वरते किञ्चिल्लाभालाभविवर्जितः ।  
सूचकोऽपि न विद्येत बलिकर्मसु संयतः ॥ 145.8 ॥  
अथ दीर्घस्य कालस्य कश्चिद् ब्रह्मयतिस्तथा ।  
तपस्तप्यति वसुधे तस्मिन् शैलोच्चये भुवि ॥ 145.9 ॥  
ईश्वरोऽपि महाभागे तत्पार्श्वं समुपागतः ।  
गोनिष्क्रमेति विख्यातं सर्वलोकमनुत्तमम् ॥ 145.10 ॥  
अथ और्वो महाभागे तप्यते मम दर्शनात् ।  
पद्मानां कारणाद् देवि गङ्गाद्वारमुपागतः ॥ 145.11 ॥  
तं निर्गतं ततो ज्ञात्वा अथ सर्वतपस्विनम् ।  
महेश्वरो महातेजाः संभ्रमं समुपागतः ॥ 145.12 ॥  
फलपुष्पसमाकीर्णं लक्ष्म्या चैवोपशोभितम् ।  
आश्रमं रूपसंपन्नं सर्वकामफलोदकम् ।  
तद्वै रुद्रस्य तेजेन भस्मकूटप्रतिष्ठितम् ॥ 145.13 ॥  
दग्ध्वा तं चाश्रमं रम्यमूर्वस्य महति प्रियम् ।  
ईश्वरोऽपि पुनः प्राप्तः शीघ्रमेव महालयम् ॥ 145.14 ॥  
एतस्मिन्नन्तरे देवि गृह्य पुष्पकरण्डकम् ।  
और्वश्च स्वाश्रमं प्राप्तः क्षान्तो दान्तो जितेन्द्रियः ॥ 145.15 ॥  
दृष्ट्वा तं चाश्रमं दग्धं बहुपुष्पफलोदकम् ।  
मन्युना परमाविष्टो दुःखेन च परिप्लुतः ॥ 145.16 ॥  
उवाच क्रोधरक्ताक्षो वचनं निर्दहन्निव ।  
येनैष चाश्रमो दग्धो बहुपुष्पफलोदकः ।  
सोऽपि दुःखेन संतप्तः सर्वलोकान् भ्रमिष्यति ॥ 145.17 ॥  
एवं शापे विमुक्ते तु और्वेण च सुसुन्दरि ।  
भीषणात् सर्वलोकानां न कश्चित् पर्यवारयत् ॥ 145.18 ॥  
तत्क्षणादेव सुश्रोणि स ईशोऽपि जनेश्वरः ।  
दाहेन परमं तप्तो रुद्रो देवीमुवाच ह ॥ 145.19 ॥  
अस्माकमपि सुश्रोणि दाहो हृदि च वर्त्तते ।  
तेन दाहेन संतप्तो न शक्नोमि विचेष्टितुम् ॥ 145.20 ॥  
पार्वत्या च ततः प्रोक्तमावां नारायणं प्रति ।  
गच्छावस्तस्य वाक्येन सुखं तव भविष्यति ॥ 145.21 ॥  
ततो नारायणं गत्वा सह तेन तमौर्वकम् ।  
गत्वा नारायणश्चौर्वमूचेऽयं रुद्र ईश्वरः ।  
त्वच्छापेन वयं तप्तास्तस्य तापं निवर्तय ॥ 145.22 ॥  
ऊर्व उवाच ।  
मृषा मया च नोक्तव्यं कथं तापो निवर्तते ।  
ततो धेनूः समानीय गव्यैस्तं स्नापयन्तु वै ।  
तस्मात् तस्य शिवायेह तापो निर्वत्स्यते घ्रुवम् ॥ 145.23 ॥  
एतस्मिन्नन्तरे देवि मया गावोऽवतारिताः ।  
सप्तसप्तति कल्याणि सुरभीणा महौजसाम् ॥ 145.24 ॥  
तेनाह्लादितदेहाश्च परां निर्वृतिमागताः ।  
तच्च गोनिष्क्रमं नाम क्षेत्रं भागवतप्रियम् ॥ 145.25 ॥  
तत्र स्नानं तु कुर्वीत एकरात्रोषितो नरः ।  
गोलोकं च समासाद्य मोदते नात्र संशयः ॥ 145.26 ॥  
अथात्र मुञ्चते प्राणान् कृत्वा कर्म सुदुष्करम् ।  
शङ्खी खङ्गी गदी तूणी भूत्वा चागच्छते मम ॥ 145.27 ॥  
पञ्चधाराः पतन्त्यत्र मूले मूलवटस्य तु ।  
तत्र स्नानं तु कुर्वीत पञ्चरात्रोषितो नरः ।  
पञ्चानां चैव यज्ञानां फलं प्राप्नोति मानवः ॥ 145.28 ॥  
अथात्र मुञ्चते प्राणान् कृत्वा कर्म सुदुष्करम् ।  
पञ्चयज्ञफलं भुक्त्वा मम लोकं प्रपद्यते ॥ 145.29 ॥  
अस्ति पञ्चपदं नाम तस्मिन् क्षेत्रे परं मम ।  
मम पूर्वेण पार्श्वेण दृढाः पञ्च महाशिलाः ॥ 145.30 ॥  
मत्पूर्वां दिशमाश्रित्य तत्र ब्रह्मपदद्वयम् ।  
मध्ये तु तस्य कुण्डस्य शिला विस्तीर्णसंश्रिता ।  
ऊद्र्ध्वनालपरीणाहं यत्र विष्णुपदं मम ॥ 145.31 ॥  
तत्र स्नानं तु कुर्वीत पञ्चरात्रोषितो नरः ।  
याति शुद्धानि लोकानि ये च भागवतप्रियाः ॥ 145.32 ॥  
अथात्र मुञ्चते प्राणांस्तत्र पञ्चपदे नरः ।  
विमुक्तः सर्वसंसारान्मम लोकं च गच्छति ॥ 145.33 ॥  
ततो ब्रह्मपदं नाम क्षेत्रं गुह्यं परं मम ।  
यत्र धारा पतत्येका पश्चिमां दिशिमाश्रिता ॥ 145.34 ॥  
तत्र स्नानं तु कुर्वीत एकरात्रोषितो नरः ।  
ब्रह्मलोकमवाप्नोति ब्रह्मणा सह मोदते ॥ 145.35 ॥  
कौमुदस्य तु मासस्य शुक्लपक्षे तु द्वादशीम् ।  
त्रयाणां वाजपेयानां यज्ञानां विधिपूर्वकम् ।  
फलं प्राप्नोति सुश्रोणि धृतिमान् मतिमान् नरः ॥ 145.36 ॥  
अथात्र मुञ्चते प्राणान् मम कर्मसु निष्ठितः ।  
वाजपेयफलं भुक्त्वा मम लोकं प्रपद्यते ॥ 145.37 ॥  
अस्ति कोटिवटं नाम तस्मिन् क्षेत्रे परं मम ।  
पञ्चक्रोशं ततो गत्वा वायव्यां दिशि संस्थितः ॥ 145.38 ॥  
तत्र स्नानं तु कुर्वीत षष्ठकालोषितो नरः ।  
बहुयज्ञस्य कोटीनां फलं प्राप्नोति निष्कलम् ॥ 145.39 ॥  
अथात्र मुञ्चते प्राणान् भूमे कोटिवटे शुभे ।  
यज्ञकोटिफलं भुक्त्वा मम लोकं प्रपद्यते ॥ 145.40 ॥  
अस्ति विष्णुसरो नाम तस्मिन् क्षेत्रे परं मम ।  
पूर्वोत्तरेण पार्श्वेन पञ्चक्रोशं न संशयः ॥ 145.41 ॥  
मत्सरः पद्मपत्राक्षि अगाधं परिसंस्थितम् ।  
पञ्चक्रोशश्च विस्तारः सर्वतः परिमण्डलः ॥ 145.42 ॥  
तत्र भ्रमति यो भद्रे कुर्याच्चैव प्रदक्षिणम् ।  
उपवासं त्रिरात्रं तु कृत्वा कर्म सुदुष्करम् ॥ 145.43 ॥  
यावन्ति भ्रममाणस्य पदानि ननु सुन्दरि ।  
तावद्वर्षसहस्त्राणि ब्रह्मलोके महीयते ॥ 145.44 ॥  
अथात्र मुञ्चते प्राणान् स्वकर्मपरिनिष्ठितः ।  
ब्रह्मलोकं समुत्सृज्य मम लोके महीयते ॥ 145.45 ॥  
तस्मिन् क्षेत्रे महाभागे आश्चर्यं श्रृणु सुन्दरि ।  
गवां वै श्रूयते शब्दो मम कर्मसुखावहः ॥ 145.46 ॥  
अथात्र ज्येष्ठमासस्य शुक्लपक्षस्य द्वादशीम् ।  
श्रूयते सुमहान् शब्दः स्वयमेतन्न संशयः ॥ 145.47 ॥  
एवं गोस्थलके पुण्ये महाभागवतः शुचिः ।  
करोति शुभकर्माणि शीघ्रं मुच्येत किल्बिषात् ॥ 145.48 ॥  
एवं तेन महाभागे ईश्वरेण यशस्विनि ।  
शापदाहो विनिर्मुक्तः सर्वैः सह मरुद्गणैः ॥ 145.49 ॥  
एतद् गोस्थलकं नाम सर्वशान्तिकरं परम् ।  
कथितं देवि कार्त्स्न्येन तवानुग्रहकाम्यया ॥ 145.50 ॥  
एषोऽध्यायो महाभागे सर्वमङ्गलकारकः ।  
मम मार्गानुसाराणां मम प्रीतिविवर्द्धनः ॥ 145.51 ॥  
श्रेष्ठानां परमं श्रेष्ठं मङ्गलानां च मङ्गलम् ।  
लाभानां परमो लाभो धर्माणां धर्म उत्तमः ॥ 145.52 ॥  
लभन्ते पठमाना वै मम मार्गानुसारिणः ।  
तेजः श्रियं च लक्ष्मीं च सर्वकामान् यशस्विनि ॥ 145.53 ॥  
यावन्ति चाक्षराणि स्युरत्राध्याये मनस्विनि ।  
तावद्वर्षसहस्त्राणि मम लोके महीयते ॥ 145.54 ॥  
पतनं च न विद्येत पठमानो दिने दिने ।  
तारितानि कुलान्येभिः सप्त सप्त च सप्त च ॥ 145.55 ॥  
पिशुनाय न दातव्यं न मूर्खाय शठाय च ।  
देयं पुत्राय शिष्याय यश्च जानाति सेवितुम् ॥ 145.56 ॥  
एतन्मरणकाले तु न कदाचित् तु विस्मरेत् ।  
श्लोकं वा यदि वा पादं यदीच्छेत् परमां गतिम् ॥ 145.57 ॥  
तत्क्षेत्रं तु महाभागे पञ्चयोजनमण्डलम् ।  
तिष्ठामि परया प्रीत्या दिशं पूर्वामुपाश्रितः ॥ 145.58 ॥  
पश्चिमेन वहेद् गङ्गा निष्कामेन वसुंधरे ।  
एवं रहस्यं गुह्यं च सर्वकर्मसुखावहम् ॥ 145.59 ॥  
एतत्ते परमं भद्रे गुह्यं धर्मसमन्वितम् ।  
मम क्षेत्रं महाभागे यत्त्वया परिपृच्छितम् ॥ 145.60 ॥  
॥ इति श्रीवराहपुराणे भगवच्छास्त्रे पञ्चचत्वारिंशदधिकशततमोऽध्यायः ॥ 145 ॥


सूच उवाच ।  
गोनिष्क्रमणमाहात्म्यं श्रुत्वा गुह्यमनुत्तमम् ।  
विस्मयं परमं गत्वा सर्वरत्नविभूषिता ॥ 146.1 ॥  
धरण्युवाच ।  
अहो गवां च माहात्म्यं तव चैव महाप्रभो ।  
यच्छ्रुत्वाऽहं जगन्नाथ जाताऽस्मि परिनिर्वृता ॥ 146.2 ॥  
एवमेव परं गुह्यं ब्रूहि नारायण प्रभो ।  
अस्मात्क्षेत्रात्परं कश्चित् यदि क्षेत्रं विशिष्यते ॥ 146.3 ॥  
श्रीवराह उवाच ।  
अहं नारायणो देवः सर्वधर्मव्यपाश्रयः ।  
मात्सर्यं च न विद्येत तेनाहं परमः प्रभुः ॥ 146.4 ॥  
एतच्छात्रं महाभागे प्रयुक्तं लीलया मया ।  
वराहरूपमादाय सर्वभागवतप्रियम् ॥ 146.5 ॥  
धरण्युवाच ।  
यथा यथा भाषसि पूर्वकारिणा -  
मिदं वचो धर्मविनिश्चितं महत् ।  
तथा तथा देववराप्रमेय  
हृद्यं मनो भावयसे जनार्दन ॥ 146.6 ॥  
ततो महीवचः श्रुत्वा धर्मश्रेष्ठो महायशाः ।  
वाराहरूपी भगवान् प्रत्युवाच वसुंधराम् ॥ 146.7 ॥  
श्रीवराह उवाच ।  
साधु भूमे महाभागे मम कर्मव्यवस्थिते ।  
कथयिष्यामि ते ह्येवं गुह्यं लोकसुखावहम् ॥ 146.8 ॥  
स्तुतस्वामीति विख्यातं तत्र क्षेत्रं भविष्यति ।  
द्वापरं युगमासाद्य तत्र स्थास्यामि सुन्दरि ॥ 146.9 ॥  
पुत्रोऽहं वसुदेवस्य देवक्या गर्भनिःसृतः ।  
वासुदेव इति ख्यातः सर्वदानवसूदनः ॥ 146.10 ॥  
पञ्च तस्य सुशिष्याश्च भविष्यन्ति विचक्षणाः ।  
ऋषयो धर्मसंयुक्ता मत्प्रसादाद् बलाश्रिताः ॥ 146.11 ॥  
ते मां संस्थापयिष्यन्ति चतुर्मूर्त्तिं महीं गतम् ।  
शाण्डिल्यो जाजलिश्चैव कपिलश्चोपशायकः ।  
भृगुश्चैव महाभागे मम मार्गानुसारिणः ॥ 146.12 ॥  
ते प्रसन्नमना भूमे आत्मदृष्टान्तदर्शिनः ।  
स्वयं ज्ञानप्रभावेन मां स्तुविष्यन्ति माधवि ॥ 146.13 ॥  
बलदेवो अहं चैव प्रद्युम्नश्चानिरुद्धकः ।  
गच्छता बहुकालेन मम कर्मपरायणाः ॥ 146.14 ॥  
ततो दीर्घेण कालेन इज्यापूर्वचस्थितेन च ।  
वरं तेषां प्रदास्यामि यो यस्मिन् हृदि संस्थितः ॥ 146.15 ॥  
ते प्रवक्ष्यन्ति मां देवि आत्मशास्त्रपथे स्थिताः ।  
विष्णुशास्त्रं प्रतिष्ठेत यत्र धर्मः सुनिश्चितः ॥ 146.16 ॥  
सर्वं भवति तत्सत्यं न तु मिथ्या कदाचन ।  
तव देव प्रसादेन इह लोके प्रवर्त्तताम् ॥ 146.17 ॥  
तेषां संभावयिष्यामि सर्वकर्मसुनिष्ठितान् ।  
सुशिष्या बाढमित्येवं भविष्यति न संशयः ॥ 146.18 ॥  
तदेते प्रवदिष्यन्ति सर्वभागतप्रियम् ।  
यथा च मथ्यमानाद् वै दध्नश्चोद्ध्रियते घृतम् ।  
एवं सर्वेषु शास्त्रेषु वाराहं घृतसंमितम् ॥ 146.19 ॥  
वाराहं ज्ञानमुत्सृज्य महाभागं महौजसम् ।  
एवं समं मया चैव आत्मानं परिभाषितम् ।  
ते प्रमाणं करिष्यन्ति यान्ति सिद्धिं परां विभो ॥ 146.20 ॥  
महाज्ञानमिदं सूक्ष्मं भूमे भक्तेषु वत्स्यते ।  
शास्त्राणां परमं शास्त्रं सर्वसंसारमोक्षणम् ॥ 146.21 ॥  
किञ्चिदन्यत् प्रवक्ष्यामि तच्छृणुष्व वसुंधरे ।  
शास्त्रमेतन्महाभागे स्थूलं कर्म महौजसम् ॥ 146.22 ॥  
केचित् तरन्ति ज्ञानेन केचित् कर्मणि निष्ठिताः ।  
केचिज्जाप्येन सुश्रोणि केचिदोंकारकर्मणा ॥ 146.23 ॥  
केचिद्योगबलं भुक्त्वा पश्यन्ति मम संस्थितम् ।  
विधिपूर्वेण मे केचिन्नराः पश्यन्ति निष्ठिताः ॥ 146.24 ॥  
सर्वकर्मकराः केचित् सर्वाशी सर्वविक्रयी ।  
ते मां पश्यन्ति वै भूमे एकचित्तव्यवस्थिताः ॥ 146.25 ॥  
एवमेतन्महाशास्त्रं देवि संसारतो महत् ।  
मम भक्त्या व्यवस्थित्य घोरसंसारमोक्षणम् ।  
प्रागुक्तं मम शिष्येषु दृष्ट्वा तं चात्मनात्मनि ॥ 146.26 ॥  
ते तथा च प्रवक्ष्यन्ते यस्य यत्राभिरोचते ।  
अन्यथान्यस्य दृष्टानामृषिभिर्यत् प्रयोजितम् ॥ 146.27 ॥  
तद्युगस्य प्रभावेन भूमे कुर्वन्ति मानवाः ।  
तेषु शिष्यैः समं देवि ये शास्त्रविनियोजिताः ॥ 146.28 ॥  
मत्प्रसादेन ते सर्वे सिद्धिं यान्ति परां प्रिये ।  
तेषां दोषेण वक्ष्यामि मम शिष्येभ्यः सुन्दरि ॥ 146.29 ॥  
मात्सर्यं च भविष्यन्ति तेषु शास्त्रेषु निष्ठिताः ।  
मात्सर्यं येन कुर्वन्ति मम मार्गानुसारिणः ।  
मात्सर्यस्य प्रभावेन न ते यान्ति परां गतिम् ॥ 146.30 ॥  
अन्यच्च ते प्रवक्ष्यामि तच्छृणुष्व वसुंधरे ।  
मम मार्गानुसारेण परं गुह्यं मम प्रिये ॥ 146.31 ॥  
शास्त्रवन्तो विनीताश्च बहुदोषविवर्जिताः ।  
ते तु मात्सर्यदोषेण नष्टाचाराः पतन्त्यधः ॥ 146.32 ॥  
मात्सर्यं सर्वनाशाय मात्सर्यं धर्मनाशकम् ।  
यस्तु मात्सर्यसंयुक्तो न स पश्यति मां क्वचित् ॥ 146.33 ॥  
बहुकर्मसमायुक्ता दानाध्ययननिष्ठिताः ।  
तपसा ज्ञानयुक्ता वा नित्यकर्मसु चोद्यताः ॥ 146.34 ॥  
एवं तु पुष्कलं भूमि मात्सर्यं यस्तु कुर्वति ।  
न ते पश्यन्ति मां भूमे मात्सर्यपरिदूषिताः ॥ 146.35 ॥  
सर्वथा देवि कर्त्तव्यं मात्सर्यं न सदा बुधैः ।  
मम शास्त्रपरेणेह यदीच्छेत् परमां गतिम् ॥ 146.36 ॥  
एतद् गुह्यं महाभागे अमात्सर्यस्य लक्षणम् ।  
सर्वथा देवि भवतु अमात्सर्यपथे स्थितः ॥ 146.37 ॥  
एतद् गुह्यं महाभागे न जानन्ति मनीषिणः ।  
मात्सर्यस्य तु दोषेण बहवो निधनं गताः ॥ 146.38 ॥  
एतच्छास्त्रं महाभागे प्रयुक्तं विधया मया ।  
वराहरूपमादाय सर्वभागवतप्रियम् ॥ 146.39 ॥  
तत्राश्चर्यं महाभागे तस्मिन् भूतगिरौ मम ।  
आयसी प्रतिमा तत्र अभेद्या नात्र संशयः ॥ 146.40 ॥  
ब्रुवन्ति केचित् कांस्येति आयसीत्यपरेऽब्रुवन् ।  
पाषाणीत्यपरे केचिदन्ये वज्रमयीति च ॥ 146.41 ॥  
ऊद्र्ध्वं वा यदि वाऽधो वा ये कुर्वन्ति ममार्चनम् ।  
ते तथापि स्पृशन्ते मां शिरो मध्ये तु सुन्दरि ॥ 146.42 ॥  
ये तु पश्यन्ति मां भूमे मणिपूरगिरौ स्थितम् ।  
स्तुवन्त्याचार्यवन्तश्च मत्प्रसादात्सुसंयताः ॥ 146.43 ॥  
आचार्याणां गुणं भुक्त्वा मम कर्मपथे स्थिताः ।  
सर्वकिल्बिषमुक्ताश्च यान्ति ते परमां गतिम् ॥ 146.44 ॥  
तस्मिन् क्षेत्रे महाभागे अस्ति गुह्यं परं मम ।  
पञ्चारुणेति विख्यातमुत्तरां दिशमाश्रितम् ॥ 146.45 ॥  
तत्र स्नानं प्रकुर्वीत पञ्चकालोषितो नरः ।  
मोदते नन्दने दिव्ये अप्सरोभिः समाकुले ॥ 146.46 ॥  
अथात्र मुञ्चते प्राणान् कृतकृत्यो भवेन्नरः ।  
नन्दनं वनमुत्सृज्य मम लोकं च गच्छति ॥ 146.47 ॥  
भृगुकुण्डेति विख्यातं तत्र गुह्यं परं मम ।  
मम दक्षिणपार्श्वे तु अदूरादर्धयोजनम् ॥ 146.48 ॥  
तत्र स्नानं तु कुर्वीत मम मार्गानुसारिणः ।  
भूपृष्ठे न तु जायेत कालेन विजितेन्द्रियः ॥ 146.49 ॥  
ध्रुवो यत्र तु तिष्ठेत मेरुश्रृङ्गे शिलोच्चये ।  
तत्र मोदति सुश्रोणि अप्सरोभिर्यथासुखम् ॥ 146.50 ॥  
अथात्र मुञ्चते प्राणान् मम कर्मपथे स्थितः ।  
ध्रुवलोकं परित्यज्य मम लोकं प्रपद्यते ॥ 146.51 ॥  
मणिकुण्डेति विख्यातं तत्र गुह्यं परं मम ।  
मणयो यत्र दृश्यन्ते अनेकालयसंस्थिताः ॥ 146.52 ॥  
अगाधं तं ह्रदं भद्रे देवानामपि दुर्लभम् ।  
विस्मयं किं पुनस्तत्र मणयश्च चलाचलाः ॥ 146.53 ॥  
तत्र स्नानं प्रकुर्वीत पञ्चकालोषितो नरः ।  
रत्नभागी भवेद् वीरो राजलक्षणसंयुतः ॥ 146.54 ॥  
अथात्र मुञ्चते प्राणान् मम कर्मपथे स्थितः ।  
छित्त्वा वै सर्वसंसारं मम लोकं प्रपद्यते ॥ 146.55 ॥  
सुगुह्यं पूर्वपार्श्वेन मम क्षेत्रस्य सुन्दरि ।  
अदूरात् त्रीणि क्रोशाणि परिमाणं विधीयते ।  
तत्र स्नानं तु कुर्वीत मम लोकाय गच्छति ॥ 146.56 ॥  
धूतपापेति विख्यातं तत्र गुह्यं परं मम ।  
अदूरात् पञ्च क्रोशानि मम क्षेत्रस्य पश्चिमे ॥ 146.57 ॥  
तत्र कुण्डं महाभागे मम यद् रोचते जलम् ।  
मरकतसुवर्णाभमगाधं निर्मितं मया ॥ 146.58 ॥  
तत्र स्नानं प्रकुर्वीत पञ्चभक्तोषितो नरः ।  
धुन्वानो दुष्करं कर्म पञ्चभूतात्मनिष्ठितम् ॥ 146.59 ॥  
तत्र कृतोदको भद्रे धूतपापे यशस्विनि ।  
गत्वैन्द्रलोकं सुश्रोणि देवैः सह स मोदते ॥ 146.60 ॥  
अथात्र मुञ्चते प्राणान् मम कर्मपरायणः ।  
इन्द्रलोकं परित्यज्य मम लोकं च गच्छति ॥ 146.61 ॥  
तत्राश्चर्यं महाभागे भूतपापे श्रृणोहि मे ।  
वर्त्तते च विशालाक्षि मणिपूरे गिरौ मम ॥ 146.62 ॥  
तावन्न पतते धारा यावत्पापं न धूयते ।  
धूते पापे च सुश्रोणि धारा च पतते महीम् ॥ 146.63 ॥  
एवं तत्र विशालाक्षि वृक्षमाम्रस्य संस्थितम् ।  
धूतपापः प्रविश्येत यदीच्छेत् सिद्धिमुत्तमाम् ॥ 146.64 ॥  
तत्र क्षेत्रे वरारोहे समन्तात् पञ्चयोजनम् ।  
यत्र तिष्ठाम्यहं देवि पश्चिमां दिशिमाश्रितः ॥ 146.65 ॥  
तत्र चामलकं भद्रे अदूरादर्द्धयोजनात् ।  
मम चैव प्रसादेन सर्वकालफलोदयम् ॥ 146.66 ॥  
तन्न कश्चिद् विजानाति पापकर्मा नराधमः ।  
मुच्य भागवतान् शुद्धान् मम कर्मव्यवस्थितान् ॥ 146.67 ॥  
उपोष्य च त्रिरात्राणि श्रद्दधानो जितेन्द्रियः ।  
तत्र गत्वा वरारोहे उदिते तु दिवाकरे ॥ 146.68 ॥  
अथ मध्याह्नवेलायां यदि वास्तंगतेऽपि वा ।  
एकचित्तेन गन्तव्यं धृतिं कृत्वा सुपुष्कलाम् ॥ 146.69 ॥  
यत्तत्र लभते भद्रे फलमामलके शुभे ।  
पञ्चरात्रेण लभते तस्मिन् भूतगिरौ मम ॥ 146.70 ॥  
ततो हरिवचः श्रुत्वा सा मही संशितव्रता ।  
पुनर्नारायणं तत्र वाक्येन परिचोदयत् ॥ 146.71 ॥  
स्तुतस्वामी श्रुतोऽसि त्वं तत्र स्थानानि यानि च ।  
एवं मे कारणं विष्णो निरुक्तं वक्तुमर्हसि ॥ 146.72 ॥  
श्रीवराह उवाच ।  
हत्वा कंसादयो भूमि ये चान्ये देवकण्टकाः ।  
द्वापरं युगमासाद्य यत्र स्थास्यामि सुन्दरि ॥ 146.73 ॥  
ततो मे सर्वदेवेभिर्बहुभिर्मन्त्रवादिभिः ।  
स्तुवन्ति मम सुश्रोणि मणिपूरगिरिश्रितम् ॥ 146.74 ॥  
ततो मां नारदो देवि असितो देवलस्तथा ।  
पर्वतश्च महाभागे मम भक्त्या व्यवस्थिताः ॥ 146.75 ॥  
नाम कुर्वन्ति मे तत्र मणिपूरगिरौ स्थितम् ।  
स्तुतस्वामीति विख्यातं मम कर्ममुपाश्रयम् ॥ 146.76 ॥  
एतत् ते कथितं भद्रे निरुक्तं कारणं विभो ।  
यत्त्वया पृच्छितं ह्येतत् सर्वभागवतप्रियम् ॥ 146.77 ॥  
एतत् ते देवि माहात्म्यं तत्र स्तुतगिरौ मम ।  
द्वापरं युगमासाद्य तत्र स्थास्यामि सुन्दरि ॥ 146.78 ॥  
एतानि भूमि गुह्यानि तत्र भूतगिरौ मम ।  
श्रद्दधानेन मर्त्त्येन श्रोतव्यं नात्र संशयः ॥ 146.79 ॥  
एतत् ते कथितं भद्रे सर्वधर्मव्यपाश्रयम् ।  
स्तुतस्वामिनि माहात्म्यं किमन्यत् परिपृच्छसि ॥ 146.80 ॥  
॥ इति श्रीवराहपुराणे भगवच्छास्त्रे षट्चत्वारिंशदधिकशततमोऽध्यायः ॥ 146 ॥


सूत उवाच ।  
स्तुतस्वामिनि माहात्म्यं श्रुत्वा धर्मपरायणा ।  
हृष्टतुष्टमना देवी वाक्यमेतदुवाच ह ॥ 147.1 ॥  
धरण्युवाच ।  
अहो तद्गुणमाहात्म्यं देवदेववर प्रभो ।  
एवं श्रुत्वा महाभाग परां शान्तिमुपागता ॥ 147.2 ॥  
सुररिपुवरवधकारी धरणीधरः  
शङ्खचक्रगदाब्जपाणिः ।  
नाराचवारणासिधारी  
स्वयमिह शास्त्रमुदावहत् प्रधानम् ॥ 147.3 ॥  
एवं हि गुणमाहात्म्यं स्तुतस्वामिनि तच्छ्रुतम् ।  
स्तुतस्वाम्यात् परं क्षेत्रमस्ति श्रेष्ठतरं क्वचित् ॥ 147.4 ॥  
श्रीवराह उवाच ।  
एवं भूमि वरं श्रेष्ठे फुल्लपङ्कजमालिनि ।  
कथयिष्यामि ते हृद्यं गुह्यं भागवतश्रियम् ॥ 147.5 ॥  
द्वापरं युगमासाद्य यादवानां कुलोद्वहः ।  
सौरीति तत्र विख्यातो भविष्यति पिता मम ॥ 147.6 ॥  
श्रृणु तत्त्वेन मे भूमि यन्मां त्वं परिपृच्छसि ।  
अस्ति द्वारवती नाम पुरी शक्रपुरी यथा ।  
मत्प्रभावानुरूपा च निर्मिता विश्वकर्मणा ॥ 147.7 ॥  
पञ्चयोजनविस्तारा दशयोजनमायता ।  
वसाम्यत्र वरारोहे शतपञ्चसमास्तथा ॥ 147.8 ॥  
भारावतरणं कृत्वा देवतानां महत्प्रियम् ।  
पुनरेष्यामि सुश्रोणि मूर्तिमात्मनि संश्रिताम् ॥ 147.9 ॥  
भविष्यति वरारोहे ईश्वरः सदृशो मम ।  
दुर्वासा इति विख्यातो मामसौ वै शपिष्यति ॥ 147.10 ॥  
तस्य शापाभिसंतापात् सर्वे द्वारकवासिनः ।  
वृष्ण्यन्धकाश्च भोजाश्च गमिष्यन्ति यमक्षयम् ॥ 147.11 ॥  
चन्द्रपाण्डुरसंकाशो वनमाली हलायुधः ।  
स तं हलेन संकृष्य प्रविष्य वरुणालयम् ॥ 147.12 ॥  
ततो नारायणाच्छ्रुत्वा धर्मकामा वसुंधरा ।  
उभौ तौ चरणौ गृह्य पुनः पप्रच्छ माधवी ॥ 147.13 ॥  
धरण्युवाच ।  
लोकनाथोऽसि सर्वेषां देव मायाकरण्डक ।  
कथं शपति दुर्वासा असावार्ह दिवौकसाम् ॥ 147.14 ॥  
श्रीवराह उवाच ।  
एवमेतद् वरारोहे यन्मां त्वं परिपृच्छसि ।  
यथा शपति दुर्वासाः कारणं तच्छृणुष्व मे ॥ 147.15 ॥  
तत्र जाम्बवती नाम मम नारी भविष्यति ।  
रूपयौवनसंपन्ना कामभोगसमन्विता ॥ 147.16 ॥  
तस्याः पुत्रो महाभागे रूपयौवनदर्पितः ।  
साम्ब इत्यभिविख्यातो ममैव सततं प्रियः ॥ 147.17 ॥  
तेन वै क्रीडमानेन कृत्वा गर्भमतथ्यतः ।  
स पृष्टः परमश्रेष्ठे ऋषिः किं चात्र जायते ॥ 147.18 ॥  
तेन साम्बमदं ज्ञात्वा स मुनिः कोधमूर्च्छितः ।  
श्रृणु साम्ब महामूढ यन्मां त्वं परिपृच्छसि ॥ 147.19 ॥  
जायते तव गर्भात् तु दुरात्मा कुलिशं स्थितः ।  
येन वृष्ण्यन्धकाः सर्वे गमिष्यन्ति यमक्षयम् ॥ 147.20 ॥  
श्रुत्वा दुर्वाससः शापं ते च सर्वे कुमारकाः ।  
शापभाराभिसंतप्ता ममैव शरणं गताः ॥ 147.21 ॥  
ततोऽहं ते च संपश्य कुमाराः समुपागताः ।  
किमागमनं मे वत्साः सर्वे चैव समुत्सुकाः ॥ 147.22 ॥  
ततो मां भाषते साम्बो दीनः संतप्तमानसः ।  
दुर्वाससा वै शप्तास्तु वयं त्वां शरणं गताः ॥ 147.23 ॥  
मया वै क्रीडमानेन गर्भं कृत्वा मृषागतम् ।  
जायते किं च मे वाऽत्र स मया भाषितो मुनिः ॥ 147.24 ॥  
ममैव वचनं श्रुत्वा दुर्वासाः क्रोधमूर्च्छितः ।  
उवाच परुषं वाक्यं क्रोधसंतप्तलोचनः ॥ 147.25 ॥  
श्रृणु साम्ब महामूर्ख यन्मां त्वं परिपृच्छसि ।  
जायते तव गर्भात् तु यथा वृष्णिकुलक्षयः ॥ 147.26 ॥  
एवं तस्य वचः श्रुत्वा अहं तस्येदमुक्तवान् ।  
गच्छ साम्ब महाभाग स्ववेश्ममचिराद् यथा ।  
एवमेतन्न संदेहो दुर्वासा यत् प्रभाषते ॥ 147.27 ॥  
एवं ते कथितं भूमि यत्त्वया परिपृच्छितम् ।  
शापस्य कारणार्थाय वृष्णीनां च महाभयम् ॥ 147.28 ॥  
तत्र स्थानानि मे भूमे कथ्यमानानि मे श्रृणु ।  
द्वारकायां वरारोहे सर्वभागवतप्रियम् ॥ 147.29 ॥  
अस्ति पञ्चसरं नाम गुह्यं क्षेत्रं परं मम ।  
समुद्रतीरमुत्सृज्य मम कर्मसुखावहम् ॥ 147.30 ॥  
तत्र स्नानं तु कुर्वीत षष्ठकालोषितो नरः ।  
मोदते नाकपृष्ठे तु अप्सरोगणसंकुले ॥ 147.31 ॥  
अथात्र मुञ्चते प्राणान् क्षेत्रे पञ्चसरे मम ।  
देवलोकं समुत्सृज्य मम लोकं प्रपद्यते ॥ 147.32 ॥  
प्लक्षो वै तत्र सुश्रोणि शतशाखो महाद्रुमः ।  
चतुर्विंशतिद्वादश्यां स भवेत् तत्फलान्वितः ॥ 147.33 ॥  
बहवस्तत्र गच्छन्ति लाभालाभेन मानवाः ।  
फलं न लभते कश्चिद्वर्ज्य भागवतं शुचिम् ॥ 147.34 ॥  
लभन्ते ये फलं तत्र गुह्ये पञ्चसरे मम ।  
ते लभन्ते परां सिद्धिमेवमेतन्न संशयः ॥ 147.35 ॥  
प्रभासमिति विख्यातं तस्मिंस्तीर्थे परं मम ।  
मनुजा यं न पश्यन्ति रागलोभसमन्विताः ॥ 147.36 ॥  
तत्र स्नानं प्रकुर्वीत पञ्चभक्तोषितो नरः ।  
मोदते सप्तद्वीपेषु गुह्यानि च स गच्छति ॥ 147.37 ॥  
अथ चेन्मुञ्चते प्राणान् प्रभासे गतकिल्बिषः ।  
सर्वसङ्गं परित्यज्य मम लोकाय गच्छति ॥ 147.38 ॥  
तत्राश्चर्यं महाभागे कथ्यमानं मया श्रृणु ।  
प्रभासे यत्र श्रृण्वन्ति सागरे नगरं प्रति ॥ 147.39 ॥  
मकरास्तत्र दृश्यन्ते भ्रममाणाः समन्ततः ।  
न किंचिदपराध्यन्ति स्नायमाना जले ततः ॥ 147.40 ॥  
अथात्र प्रक्षिपेत् पिण्डान् प्रसन्ने सलिले न तु ।  
असंप्राप्ते च गृह्णान्ति एवमेतन्न संशयः ॥ 147.41 ॥  
पापकर्मरतस्यापि न गृह्णन्ति जलं प्रति ।  
गृह्णन्ति शुभकर्माणां पिण्डमेव न संशयः ॥ 147.42 ॥  
पञ्चकुण्डमिति ख्यातं तस्मिन् गुह्यं परं मम ।  
अगाधश्चाप्यपारश्च क्रोशविस्तार एव च ॥ 147.43 ॥  
तत्राभिषेकं कुर्वीत पञ्चकालोषितो नरः ।  
मोदते शक्रलोके स एवमेतन्न संशयः ॥ 147.44 ॥  
अथात्र मुञ्चते प्राणान् पञ्चकुण्डे यशस्विनि ।  
शक्रलोकं परित्यज्य मम लोकाय गच्छति ॥ 147.45 ॥  
तत्राश्चर्यं महाभागे कथ्यमानं मया श्रृणु ।  
पापकर्मा न पश्यन्ति पश्यन्ति शुभकर्मिणः ॥ 147.46 ॥  
चतुर्विंशतिद्वादश्यां मध्याह्ने च दिवाकरे ।  
रौप्यं सौवर्णकं पद्मं दृश्यते नात्र संशयः ॥ 147.47 ॥  
ब्रह्मसंगमनं नाम तस्मिन् क्षेत्रे परं मम ।  
धाराः पतन्ति चत्वारि मणिपूरगिरौ श्रिताः ॥ 147.48 ॥  
तत्राभिषेकं कुर्वीत चतुर्भक्तोषितो नरः ।  
वैखानसेषु लोकेषु मोदते नात्र संशयः ॥ 147.49 ॥  
अथात्र मुञ्चते प्राणान् सर्वकर्मविनिश्चितः ।  
त्यक्त्वा वैखानसांल्लोकान् मम लोकाय गच्छति ॥ 147.50 ॥  
तत्रापि परमाश्चर्यं कथ्यमानं श्रृणोहि मे ।  
यानि दृश्यन्ति कुण्डेषु मणिपूराश्रिते गिरौ ॥ 147.51 ॥  
प्रतिक्षिता ते पापस्य न पतेत जलं भुवि ।  
स्नायमानेषु जातेन न पतन्ति यथा पुरा ॥ 147.52 ॥  
हंसकुण्डेति विख्यातं तस्मिन् क्षेत्रे परं मम ।  
धारा चैका पतत्यत्र मणिपूरगिरौ श्रिता ॥ 147.53 ॥  
तत्राभिषेकं कुर्वीत षष्ठकालोषितो नरः ।  
मुक्तसङ्गो महाभागे मोदते वरुणालये ॥ 147.54 ॥  
अथात्र मुञ्चते प्राणान् हंसकुण्डे वरानने ।  
वारुणं लोकमुत्सृज्य मम लोकं प्रपद्यते ॥ 147.55 ॥  
तत्राश्चर्यं प्रवक्ष्यामि हंसकुण्डे यशस्विनि ।  
शुद्धाः पश्यन्ति मनुजाः पापकर्मा न पश्यति ॥ 147.56 ॥  
चतुर्विंशतिद्वादश्यां मध्याह्ने च दिवाकरे ।  
हंसाश्चैवात्र दृश्यन्ते चन्द्रकुन्दसमप्रभाः ॥ 147.57 ॥  
हंसान् पश्यति यस्तत्र भ्रममाणानितस्ततः ।  
ते लभन्ति परां सिद्धिमेवमेतन्न संशयः ॥ 147.58 ॥  
कदम्बमिति विख्यातं कुण्डं क्षेत्रे परं मम ।  
यत्र शुद्धा महाभागे गता वृष्णियमक्षयम् ॥ 147.59 ॥  
तत्राभिषेकं कुर्वीत चतुःकालोषितो नरः ।  
मोदते ऋषिलोकेषु एवमेतन्न संशयः ॥ 147.60 ॥  
अथात्र मुञ्चते प्राणान् कृत्वा कर्म सुदुष्करम् ।  
ऋषिलोकं परित्यज्य मम लोकं प्रपद्यते ॥ 147.61 ॥  
तत्राश्चर्यं महाभागे कथ्यमानं श्रृणोहि मे ।  
कदम्बात्पतते धारा तत्र पूर्वं विनिःसृता ॥ 147.62 ॥  
स कदम्बो महाभागे माघमासस्य द्वादशीम् ।  
पुष्पा पतति वरारोहे उदिते च दिवाकरे ॥ 147.63 ॥  
यस्तत्र लभते पुष्पं मम मार्गानुसारिणः ।  
ते लभन्ते परां सिद्धिमेवमेतन्न संशयः ॥ 147.64 ॥  
चक्रतीर्थमिति ख्यातं तस्मिन् क्षेत्रे परं मम ।  
पञ्च धाराः पतन्त्यत्र मणिपूरसमाश्रिताः ॥ 147.65 ॥  
तत्राभिषेकं कुर्वीत पञ्चकालोषितो नरः ।  
दशवर्षसहस्त्राणि स्वर्गलोके स मोदते ॥ 147.66 ॥  
अथात्र मुञ्चते प्राणान् लाभालाभविवर्जितः ।  
सर्वान् स्वर्गान् समुत्सृज्य मम लोकाय गच्छति ॥ 147.67 ॥  
तत्राश्चर्यं प्रवक्ष्यामि कथ्यमानं श्रृणुष्व मे ।  
अन्यथा ये न पश्यन्ति मम कर्मपरायणाः ॥ 147.68 ॥  
चतुर्विंशतिद्वादश्यामर्द्धरात्रे यशस्विनि ।  
श्रूयते तत्र निर्घोषो मम कर्मसुखावहः ॥ 147.69 ॥  
सुगन्धो वायते वायुर्बहुमाल्यसमन्वितः ।  
दुर्लभः पापकर्माणां सुलभः शुभकर्मिणाम् ॥ 147.70 ॥  
तस्य चोत्तरपार्श्वेन सुगन्धश्च महाद्रुमः ।  
पुष्पते सोऽद्य तत्रापि उदिते च दिवाकरे ॥ 147.71 ॥  
ये तत्र लभते पुष्पं मम मार्गानुसारिणः ।  
ते लभन्ति परां सिद्धिमेवं भूमे न संशयः ॥ 147.72 ॥  
अस्ति रैवतकं नाम तस्मिन् क्षेत्रे परं मम ।  
सर्वलोकेषु विख्यातं यत्र च क्रीडितं मया ।  
बहुगुल्मलताकीर्णं फलपुष्पैः सुशोभितम् ॥ 147.73 ॥  
बहुवर्णशिलापङ्का गुहाश्चापि दिशो दश ।  
वापीश्च कन्दराश्चैव देवानामपि दुर्लभाः ॥ 147.74 ॥  
तत्राभिषेकं कुर्वीत षष्ठकालोषितो नरः ।  
गच्छते सोमलोकाय कृतकृत्यो न संशयः ॥ 147.75 ॥  
अथात्र मुञ्चते प्राणान् मम कर्मसु निष्ठितः ।  
सोमलोकं समुत्सृज्य मम लोकं प्रपद्यते ॥ 147.76 ॥  
तत्राश्चर्यं महाभागे कथ्यमानं मया श्रृणु ।  
पश्यन्ति मनुजाः सर्वे धर्मकामा न संशयः ॥ 147.77 ॥  
पतन्ति सर्ववृक्षाणां पत्राणि सुबहून्यपि ।  
एवं चापि न दृश्येत प्रसन्नं याति तज्जलम् ॥ 147.78 ॥  
स च पूर्वेण पार्श्वेन शोभते महतो द्रुमः ।  
अपरो मम पार्श्वेन देवानामपि दुर्लभः ॥ 147.79 ॥  
समन्तात् पञ्चक्रोशानि सर्वतः परिविस्तरम् ।  
पद्मोत्पलनिभैः पुष्पैः सुगन्धं कुसुमैः सह ॥ 147.80 ॥  
बहुमत्स्यजलाकीर्णमप्सरोगणसंकुलम् ।  
बहुपुष्पलताकीर्णं सर्वतस्तु फलान्वितम् ।  
शिलातलगुहाच्छन्नं सुगन्धिकुसुमैः सह ॥ 147.81 ॥  
तत्राभिषेकं कुर्वीत अष्टभक्तोषितो नरः ।  
मोदते नन्दते दिव्ये अप्सरोभिः समन्विते ॥ 147.82 ॥  
अथात्र मुञ्चते प्राणान् कृत्वा कर्म सुदुष्करम् ।  
नन्दनं वनमुत्सृज्य मम लोकं प्रपद्यते ॥ 147.83 ॥  
अत्राश्चर्यं महाभागे कथ्यमानं मया श्रृणु ।  
पश्यन्ति मनुजाः सर्वे धर्मकामा न संशयः ॥ 147.84 ॥  
मध्याह्ने च पुनः पूर्णश्चार्द्धरात्रे समो भवेत् ।  
वर्द्धते क्षीयते चैव यथैव च महोदधिः ॥ 147.85 ॥  
तस्य पश्चिमपार्श्वे तु तत्र बिल्वं महाद्रुमम् ।  
चतुर्विंशतिद्वादश्यां स च पुष्पति निष्कलम् ॥ 147.86 ॥  
पश्यते शुभकर्मा च पापकर्मा न पश्यति ।  
दृश्यते च महाभागे अस्तमेते दिवाकरे ॥ 147.87 ॥  
यस्तत्र लभते पुष्पं मम मार्गानुसारिणः ।  
ते लभन्ते परां सिद्धिमेवं भूमे न शंशयः ॥ 147.88 ॥  
विष्णुसंक्रमणं नाम तस्मिन् क्षेत्रे परं मम ।  
विद्धोऽस्मि तत्र व्याधेन प्राप्तो मूर्तिं स्वकां प्रति ॥ 147.89 ॥  
तत्र कुण्डं महाभागे मणिपूरगिरौ श्रुतम् ।  
धारा चैका पतत्यत्र सुप्रमाणा महौजसि ॥ 147.90 ॥  
तत्राभिषेकं कुर्वीत चतुःकालसमन्वितः ।  
मोदते सूर्यलोकेषु स्वच्छन्दगमनालयः ॥ 147.91 ॥  
अथात्र मुञ्चते प्राणान् लाभालाभविवर्जितः ।  
सूर्यलोकं समुत्सृज्य मम लोकं प्रपद्यते ॥ 147.92 ॥  
तत्राश्चर्यं प्रवक्ष्यामि विष्णुसंक्रमणे सरे ।  
दुर्लभः पापकर्माणां सुलभः शुभकर्मिणाम् ॥ 147.93 ॥  
तस्य दक्षिणपार्श्वे तु अश्वत्थो वै महाद्रुमः ।  
चतुर्विंशतिद्वादश्यां मध्याह्ने तु दिवाकरे ॥ 147.94 ॥  
फलते स यथान्यायं सर्वभागतप्रियः ।  
उच्चैश्चैव विशालश्च मनोज्ञः शीतलस्तथा ॥ 147.95 ॥  
ये लभन्ति फलं तत्र मम मार्गानुसारिणः ।  
ते लभन्ति परां सिद्धिमेवमेतन्न संशयः ॥ 147.96 ॥  
तस्मिन् क्षेत्रे महाभागे तिष्ठामि चोत्तरामुखः ।  
सर्वभागवतप्रीतिः समुद्रतटमाश्रितः ॥ 147.97 ॥  
अहं रामेण सहितः सा च एकादशी शुभा ।  
त्रीणि तत्रैव तिष्ठाम द्वारकायां यशस्विनि ॥ 147.98 ॥  
तस्मिन् क्षेत्रे महाभागे त्रीणि तत्रैव मोदते ।  
त्रिंशद्योजनविस्तारे सर्वतस्तु दिशो दश ॥ 147.99 ॥  
ये तु यान्ति वरारोहे ये तु पश्यन्ति मां शुचिः ।  
अदीर्घेणैव कालेन प्राप्नुवन्ति परां गतिम् ॥ 147.100 ॥  
आख्यानानां महाख्यानं शान्तीनां शान्तिरुत्तमा ।  
धर्माणां परमो धर्मो द्युतीनां च महाद्युतिः ॥ 147.101 ॥  
लाभानां परमं लाभं क्रियाणां च महाक्रिया ।  
श्रुतीनां परमं श्रेष्ठं तपसां च परं तपः ॥ 147.102 ॥  
एतन्मरणकाले तु मा कदाचित्तु विस्मरेत् ।  
यदीच्छेत् परमां सिद्धिं मम लोकाय गच्छति ॥ 147.103 ॥  
य एतत् पठते भद्रे कल्यमुत्थाय मानवः ।  
तारिताः स्वकुलाः सर्वे सप्त सप्त च सप्त च ॥ 147.104 ॥  
एतत् ते कथितं भद्रे द्वारकायाः सुनिश्चयम् ।  
उचितेनोपचारेण किमन्यत् परिपृच्छसि ॥ 147.105 ॥  
॥ इति श्रीवराहपुराणे भगवच्छास्त्रे सप्तचत्वारिंशदधिकशततमोऽध्यायः ॥ 147 ॥


सूत उवाच ।  
द्वारकायास्तु माहात्म्यं श्रुत्वा ह्येतत् तु भाषितम् ।  
हृष्टतुष्टमनास्तत्र धर्मकामा वसुंधरा ॥ 148.1 ॥  
धरण्युवाच ।  
अहो देव प्रसादश्च यत् त्वया परिकीर्तितम् ।  
श्रृणोमि तन्महाभाग प्राप्ताऽस्मि महतीं श्रियम् ॥ 148.2 ॥  
एतन्मे परमं गुह्यं लोकनाथ जनार्दन ।  
द्वारकातः परं श्रेष्ठमस्ति गुह्यं परं क्वचित् ॥ 148.3 ॥  
ततो महीवचः श्रुत्वा विष्णुः कमललोचनः ।  
वाराहरूपी भगवान् प्रत्युवाच वसुंधराम् ॥ 148.4 ॥  
श्रीवराह उवाच ।  
सानन्दूरेति विख्यातं भूमि गुह्यं परं मम ।  
उत्तरे तु समुद्रस्य मलयस्य तु दक्षिणे ॥ 148.5 ॥  
तत्र तिष्ठामि वसुधे उदीचीं दिशमाश्रितः ।  
प्रतिमां चैकमादाय नात्युच्चां नातिनीचकाम् ॥ 148.6 ॥  
आयसीं वदते केचित् ताम्रां वदन्ति हि ।  
कांस्येति ब्रह्मरीतेति केचित् सीसेति चापरे ॥ 148.7 ॥  
एतन्महत् तदाश्चर्यं शैलिकेति तथापरे ।  
तत्र स्थानानि मे भूमि कथ्यमानानि मे श्रृणु ॥ 148.8 ॥  
मनुजा यत्र मुच्यन्ते गताः संसारसागरात् ।  
तत्राश्चर्यं प्रवक्ष्यामि सानन्दूरे यशस्विनि ॥ 148.9 ॥  
सौवर्णं दृश्यते पद्मं मध्याह्ने तु दिवाकरे ।  
यत्र रामगृहं नाम मम गुह्यं यशस्विनि ।  
तत्रापि श्रृणु चाश्चर्यं यच्चापि परिवर्तते ॥ 148.10 ॥  
एकं तत्र लतावृक्षमुच्चस्थूलं महाद्रुमम् ।  
समुद्रमध्ये तिष्ठन्तं कोऽपि तत्र न पश्यति ॥ 148.11 ॥  
अन्यच्च ते प्रवक्ष्यामि महाश्चर्यं वसुंधरे ।  
मम भक्त्यापि पश्यन्ति तिष्ठमानाः स्वकर्मणा ॥ 148.12 ॥  
बहुमत्स्यसहस्त्राणि कोट्यो ह्यर्बुदमेव च ।  
क्षिप्तं पिण्डं ततो मध्ये येन केन विकर्मिणा ॥ 148.13 ॥  
एकस्तत्र स्थूलमत्स्यो भूमे चक्रेण चाङ्कितः ।  
तावत् कश्चिन्न गृह्णाति यावत् तेन न भक्षितः ॥ 148.14 ॥  
तत्र रामसरो नाम गुह्यं क्षेत्रं परं मम ।  
अगाधश्चाप्यपारश्च रक्तपद्मविभूषितः ॥ 148.15 ॥  
तत्र स्नानं तु कुर्वीत एकरात्रोषितो नरः ।  
बुधस्य भवनं गत्वा मोदते नात्र संशयः ॥ 148.16 ॥  
अथ प्राणान् प्रमुच्येत रम्ये रामसरे तथा ।  
बुधस्य भवनं त्यक्त्वा मम लोकं च गच्छति ॥ 148.17 ॥  
तत्र रामसरे भूमि महाश्चर्यं श्रृणोहि मे ।  
मनुजास्तन्न पश्यन्ति मम कर्मरता न ये ॥ 148.18 ॥  
तत्सरः क्रोशविस्तारं बहुगुल्मलतावृतम् ।  
मनोज्ञं रमणीयं च जलजैश्चापि संवृतम् ॥ 148.19 ॥  
तत्र रूढानि पद्मानि द्योतयन्ति दिशो दश ।  
एकं तु दृश्यते श्वेतमब्जं रुक्ममयं तथा ॥ 148.20 ॥  
तत्र ब्रह्मसरो नाम गुह्यं क्षेत्रं परं मम ।  
उत्तरेण तु पार्श्वेन मम क्षेत्रस्य सुन्दरि ॥ 148.21 ॥  
तत्र कुण्डं महाभागे पर्वते च समाश्रितम् ।  
धारा यत्र पतेच्चैवमुच्चा मुसलसंनिभा ॥ 148.22 ॥  
तत्र स्नानं प्रकुर्वीत षष्ठकालोषितो नरः ।  
ब्रह्मलोकं समासाद्य मोदते नात्र संशयः ॥ 148.23 ॥  
अथ प्राणान् प्रमुच्येत तत्र ब्रह्मसरे मम ।  
ब्रह्मणा समनुज्ञातो मम लोकाय गच्छति ॥ 148.24 ॥  
तत्राश्चर्यं महाभागे रम्ये ब्रह्मसरे श्रृणु ।  
मद्भक्ता यानि पश्यन्ति घोरसंसारमोक्षणम् ॥ 148.25 ॥  
चतुर्विंशतिद्वादश्यां सा धारा पृथुलेक्षणे ।  
मध्याह्ने पतते भूमि यावत्सूर्यः स तिष्ठति ॥ 148.26 ॥  
परावृत्ते तु मध्याह्ने सा धारा न पतेद् भुवि ।  
एवं तत्र महाश्चर्यं पुण्ये ब्रह्मसरे मम ॥ 148.27 ॥  
अस्ति संगमनं तत्र गुह्यं क्षेत्रं परं मम ।  
समुद्रश्चैव रामश्च समेष्येते वराङ्गने ॥ 148.28 ॥  
तत्र कुण्डं महाभागे प्रसन्नविमलोदकम् ।  
बहुगुल्मलताकीर्णं शोभितं च विहङ्गमैः ॥ 148.29 ॥  
समुद्रस्य तु पार्श्वेन अदूरात् तत्र योजनात् ।  
मण्डिता कुमुदैः पद्मैः सुगन्धैश्चोत्पलैस्तथा ॥ 148.30 ॥  
तत्र स्नानं तु कुर्वीत षष्ठकालोषितो नरः ।  
समुद्रभवनं गत्वा मम लोकं प्रपद्यते ॥ 148.31 ॥  
तत्राश्चर्यं प्रवक्ष्यामि कुण्डे रामस्य संगमे ।  
यं दृष्ट्वा मनुजास्तत्र भ्रमन्ति विगतज्वराः ॥ 148.32 ॥  
यानि कानि च पर्णानि पतन्ति जलसंसदि ।  
एकोऽपि तं न पश्येत किमत्र परमं प्रिये ॥ 148.33 ॥  
अच्छिद्राणि च पत्राणि तस्मिन् रामस्य संगमे ।  
प्रयत्नेनापि मार्गन्तश्छिद्गं तत्र न पश्यति ॥ 148.34 ॥  
अस्ति शक्रसरो नाम गुह्यं क्षेत्रं परं मम ।  
तत्र पूर्वेण पार्श्वेन अदूरादर्धयोजनात् ॥ 148.35 ॥  
तस्यकुण्डस्य सुश्रोणि चत्वारो दिशमाश्रिताः ।  
धाराः पतन्ति चत्वारः प्रसन्नसलिलास्तथा ॥ 148.36 ॥  
तत्र स्नानं तु कुर्वीत चतुष्कालोषितो नरः ।  
चतुर्षु लोकेपालेपु मोदते नात्र संशयः ॥ 148.37 ॥  
अथात्र मुञ्चते प्राणान् तस्मिन् शक्रसरे मम ।  
लोकपालान् समुत्सृज्य मम लोकेषु मोदते ॥ 148.38 ॥  
तत्राश्चर्यं महाभागे यानि पश्यन्ति माधवि ।  
शुद्धा भागवता भूमि सर्वसंसारमोक्षणम् ॥ 148.39 ॥  
ता धाराश्चतुरो भद्रे पतन्ति चतुरो दिशम् ।  
न च तद् वर्धते चाम्भो न चैव परिहीयते ॥ 148.40 ॥  
मासिं भाद्रपदे चापि शुक्लपक्षस्य द्वादशीम् ।  
श्रूयते गीतिनिर्घोषः श्रुतिकर्ममनोहरः ॥ 148.41 ॥  
अस्ति सूपरिकं नाम गुह्यं क्षेत्रं परं मम ।  
जामदग्न्यस्य रामस्य आश्रमोऽथ भविष्यति ॥ 148.42 ॥  
तत्र तिष्ठाम्यहं भद्रे समुद्रतटमाश्रितः ।  
शाल्मलीं चाग्रतः कृत्वा तिष्ठामि चोत्तरामुखः ॥ 148.43 ॥  
तत्र स्नानं तु कुर्वीत पञ्चकालोषितो नरः ।  
ऋषिलोकं ततो गत्वा पश्यते च अरुन्धतीम् ॥ 148.44 ॥  
अथ प्राणान् प्रमुच्येत कृत्वा कर्म सुदुष्करम् ।  
ऋषिलोकं समुत्सृज्य मम लोकं प्रपद्यते ॥ 148.45 ॥  
तत्राश्चर्यं महाभागे नमस्कारं तु कुर्वते ।  
वर्षाणि द्वादशं तेन नमस्कारं कृतं भवेत् ॥ 148.46 ॥  
तस्मिन् क्षेत्रे महाभागे पश्यन्ति परिनिष्ठिताः ।  
पापात्मानो न पश्यन्ति मम मायाविमोहिताः ॥ 148.47 ॥  
चतुर्विंशतिद्वादश्यां समुपायाति शाल्मली ।  
स्थिते च यत्र मध्याह्ने यावन्न परिवर्त्तते ॥ 148.48 ॥  
तत्र पश्यन्ति सुश्रोणि शुद्धा भागवता नराः ।  
अन्यो न पश्यते कश्चिद् यस्य भक्तिर्न विद्यते ॥ 148.49 ॥  
तत्राश्चर्यं महाभागे नमस्कारं तु कुर्वते ।  
वर्षाणि द्वादशं तेन नमस्कारं कृतं भवेत् ॥ 148.50 ॥  
तस्मिन् क्षेत्रे महाभागे अस्ति गुह्यं परं मम ।  
जटाकुण्डमिति ख्यातं वायव्यां दिशि संस्थितम् ॥ 148.51 ॥  
कुण्डं तच्च महाभागे समन्ताद् दशयोजनम् ।  
मलयस्य दक्षिणेन समुद्रस्य च उत्तरे ॥ 148.52 ॥  
तत्र स्नानं तु कुर्वीत पञ्चकालोषितो नरः ।  
अगस्तिभवनं गत्वा मोदते नात्र संशयः ॥ 148.53 ॥  
अथ प्राणान् प्रमुच्येत मम चित्तसमाहितः ।  
अगस्तिभवनं त्यक्त्वा मम लोकं तु गच्छति ॥ 148.54 ॥  
तस्य कुण्डस्य सुश्रोणि नव धारा न किंचन ।  
विस्तारश्च महाभागे अगाधश्च महार्णवः ॥ 148.55 ॥  
आश्चर्यं च महत् तत्र कथ्यमानं मया श्रृणु ।  
यानि पश्यन्ति सुश्रोणि समन्तादितरे जनाः ॥ 148.56 ॥  
चतुर्विंशतिद्वादश्यां उदिते च दिवाकरे ।  
न वर्द्धति ततश्चाम्भो यावदस्तं न गच्छति ॥ 148.57 ॥  
जातायां च ततो रात्र्यां तस्याम्भः पृथुलोचने ।  
प्रभातसमयं यावत् समं तिष्ठति तत्पुनः ॥ 148.58 ॥  
एतत् ते कथितं भद्रे सानन्दूरेति तन्मया ।  
आश्चर्यं च प्रमाणं च भक्तिकीर्तिविवर्धनम् ।  
गुह्यानां परमं गुह्यं स्थानानां परमं महत् ॥ 148.59 ॥  
यस्तु गच्छति सुश्रोणि अष्टभक्तपथे स्थितः ।  
प्राप्नोति परमां सिद्धिं ममैव वचनं यथा ॥ 148.60 ॥  
य एतत् पठते नित्यं यश्चैनं श्रृणुयात् सदा ।  
कुलानि तेन तीर्णानि षट् च षट् च पुनश्च षट् ॥ 148.61 ॥  
एतन्मरणकाले तु स्मर्तव्यं मानवैः सदा ।  
यदीच्छेद् विष्णुलोकाय निष्कलं गमनं प्रति ॥ 148.62 ॥  
एतत् ते कथितं भद्रे सत्यं गुह्यं परोत्तमम् ।  
सर्वभागवतार्थाय किमन्यत् परिपृच्छसि ॥ 148.63 ॥  
॥ इति श्रीवराहपुराणे भगवच्छास्त्रे अष्टचत्वारिंशदधिकशततमोऽध्यायः ॥ 148 ॥  
अदूरात् तत्र योजनात् ।

सूत उवाच ।  
एतच्छ्रुत्वा तु माहात्म्यं सानन्दूराद् वसुंधरे ।  
कृताञ्जलिपुटा तत्र विमलेनान्तरात्मना ॥ 149.1 ॥  
धरण्युवाच ।  
श्रुतमेतज्जगन्नाथ विष्णो गुह्यमनुत्तमम् ।  
यच्छ्रुत्वा सुमहाभाग जाताऽस्मि विगतज्वरा ॥ 149.2 ॥  
अस्ति किञ्चिन्महद् गुह्यं हृदये परिवर्त्तते ।  
सानन्दूरात्परं गुह्यं क्षेत्रमस्ति क्वचित्परम् ॥ 149.3 ॥  
सुरकारण नरसिंह लोकनाथ  
युधि ससुरासुर देव धीरवर ।  
कमलदलसहस्त्रनेत्ररूपो जयति  
कृतान्तमनेककालरूपः ॥ 149.4 ॥  
गद्गदं वचनं श्रुत्वा पृथिव्या वै जनार्दनः ।  
उवाच मधुरं वाक्यं सर्वस्यार्त्तिहरो हरिः ॥ 149.5 ॥  
श्रीवराह उवाच ।  
श्रृणु देवि च तत्त्वेन यन्मां त्वं परिपृच्छसि ।  
गुह्यमन्यत्प्रयत्नेन कारणं महतः प्रियम् ॥ 149.6 ॥  
ततः सिद्धवटे भद्रे गत्वा वै त्रिंशयोजनम् ।  
म्लेच्छमध्ये वरारोहे हिमवन्तसमाश्रिते ॥ 149.7 ॥  
तत्र लोहार्गलं नाम निवासं मे विधीयते ।  
गुह्याः पञ्चदशा यत्र समन्तात्पञ्चयोजनम् ॥ 149.8 ॥  
दुर्गमं दुःसहं चैव सपापैः परिवेष्टितम् ।  
सुलभं पुण्यकर्माणां मम चिन्तानुसारिणाम् ॥ 149.9 ॥  
तत्र तिष्ठाम्यहं भद्रे उदीचीं दिशमाश्रितः ।  
हिरण्यप्रतिमां कृत्वा जातरूपां न संशयः ॥ 149.10 ॥  
ततो मे दानवाः सर्वे क्रमन्तो लोकमुत्तमम् ।  
मम चैवान्तरं दत्त्वा हत्वा मायां च वैष्णवीम् ॥ 149.11 ॥  
तत्र ब्रह्मा च रुद्रश्च स्कन्देन्द्रसमरुद्गणाः ।  
आदित्या वसवो वायुरश्विनौ च महौजसः ।  
सोमो बृहस्पतिश्चैव ये चान्ये वै दिवौकसः ॥ 149.12 ॥  
तेषां चैवार्गलं दत्त्वा चक्रं गृह्य महौजसम् ।  
शतकोटिसहस्त्राणि शीघ्रमेव निपातिताः ॥ 149.13 ॥  
ततश्च देवताः सर्वास्तुष्यमाणा इतस्ततः ।  
एवं लोहार्गलेत्यासीन्नाममेतं च कारितम् ॥ 149.14 ॥  
ततो देवासुरे युद्धे हत्वा त्रिदशकण्टकान् ।  
ते मां संस्थापयन्त्यत्र तस्मिन् देशे यशस्विनि ॥ 149.15 ॥  
यो मां पश्यति सुश्रोणि प्रयत्नेन कदाचन ।  
तेऽपि भागवता भूमे भवन्ति परिनिष्ठिताः ॥ 149.16 ॥  
तत्र कुण्डेति सुश्रोणि स्नानं कुर्वन्ति निश्चिताः ।  
उपोष्य च त्रिरात्रं तु विधिदृष्टेन कर्मणा ।  
ततः स्वर्गसहस्त्रेषु मोदते नात्र संशयः ॥ 149.17 ॥  
अथात्र मुञ्चते प्राणान् स्वकर्मपरिनिष्ठितः ।  
सर्वस्वर्गान् परित्यज्य पश्यते मम नित्यशः ॥ 149.18 ॥  
अन्यच्च ते प्रवक्ष्यामि यत्र तत्परमाद्भुतम् ।  
लोकविस्मापनार्थं तु यो मया तत्र तत्कृतः ॥ 149.19 ॥  
चतुर्विंशतिद्वादश्यां मांसेन विधिना मम ।  
बलिः प्रदीयते तत्र सर्वकर्मविशोधनम् ॥ 149.20 ॥  
अश्वो मे कल्पितस्तत्र सर्वरत्नविभूषितः ।  
श्वेतः कुमुदवर्णाभः शङ्खकुन्दसमप्रभः ॥ 149.21 ॥  
मार्गणा मे धनुस्तत्र अक्षसूत्रं कमण्डलुम् ।  
आसनं विततं दिव्यं दीयते चाश्व उत्तमः ॥ 149.22 ॥  
श्वेतपर्वतमारुह्य पतमानः कुरून् बहून् ।  
पतितास्तत्र दृश्यन्ति क्षतस्तत्र न विद्यते ॥ 149.23 ॥  
अन्ये कान्येव रूपाणि पातयित्वा इतस्ततः ।  
शान्तदान्तपरिक्लिष्टः स चाश्वो दिवि वर्त्तते ॥ 149.24 ॥  
सूत उवाच ।  
ततो भूम्या वचः श्रुत्वा ब्रह्मपुत्रो महामुनिः ।  
विस्मयं परमं जग्मुर्विष्णुमाहात्म्यचोदितः ॥ 149.25 ॥  
ततः स विस्ययं गत्वा ब्रह्मपुत्रो महामतिः ।  
सनत्कुमारो भगवान् पुनरेव प्रभाषत ॥ 149.26 ॥  
सनत्कुमार उवाच ।  
धन्याऽसि देवि सुश्रोणि सुपुण्यऽसि वरानने ।  
देवि यल्लोकनाथेन दर्शनं स्पर्शनं गता ॥ 149.27 ॥  
पद्मपत्रविशालाक्षो यत्त्वया परिपृच्छितः ।  
तं वदस्व वरारोहे ततः शान्तिमुपैष्यति ॥ 149.28 ॥  
यथा यथा भाषसि धर्मसंहितं  
गुह्यं परं देववरप्रणीतम् ।  
गुणोत्तमं कारणं शास्त्रसंयुतं  
तथा तथा भावयसे मनो मम ॥ 149.29 ॥  
ततः स पुण्डरीकाक्षः पुनराचक्षते कथम् ।  
कर्मणा विधिदृष्टेन सर्वभागवतप्रियम् ॥ 149.30 ॥  
सूत उवाच ।  
तस्य तद्वचनं श्रुत्वा कुमारस्य महौजसः ।  
उवाच मधुरं वाक्यमाभाष्य ब्रह्मणः सुतम् ।  
श्रृणु वत्स जगन्नाथो यथा मामाह नोदितः ॥ 149.31 ॥  
श्रीवराह उवाच ।  
एवं तत्रैव कर्माणि क्रियन्ते विधिपूर्वकम् ।  
शोधकानि च पापानां मृदूनि च शुभानि च ॥ 149.32 ॥  
अश्वानां तत्कुलीनानां मां वहन्ति सुमध्यमे ।  
नान्यं वहन्ति ते चाश्वा मम वाहा दुरत्ययाः ॥ 149.33 ॥  
कुण्डं पञ्चसरो नाम गुह्यं क्षेत्रं परं मम ।  
धाराः पतन्ति चत्वारि शङ्खवर्णा मनोजवाः ॥ 149.34 ॥  
तत्र स्नानं तु कुर्वीत चतुःकालसमास्थितः ।  
लोकं चैत्राङ्गदं गत्वा गन्धर्वैः सह मोदते ॥ 149.35 ॥  
अथ चेन्मुञ्चते प्राणांस्तस्मिन् क्षेत्रे परे मम ।  
गन्धर्वलोकमुत्सृज्य मम लोकाय गच्छति ॥ 149.36 ॥  
ततो नारदकुण्डेति मम क्षेत्रे परं महत् ।  
पतन्ति धारा वै पञ्च तालवृक्षसमोपमाः ॥ 149.37 ॥  
तत्र स्नानं तु कुर्वीत एकभक्तोषितो नरः ।  
देवर्षि नारदं पश्येन्मोदते तेन वै समम् ॥ 149.38 ॥  
अथात्र मुञ्चते प्राणान् मम गुह्यविनिश्चितः ।  
प्रमुच्य नारदं दिव्यं मम लोकं च गच्छति ॥ 149.39 ॥  
ततो वसिष्ठकुण्डेति तस्मिन् क्षेत्रे परं मम ।  
धाराः पतन्ति त्रीण्यत्र नातिह्रस्वा न चोत्तमाः ॥ 149.40 ॥  
तत्राभिषेकं कुर्वीत एकभक्तोषितो नरः ।  
वासिष्ठं लोकमासाद्य मोदते नात्र संशयः ॥ 149.41 ॥  
अथात्र मुञ्चते प्राणान् मम कर्मसु निष्ठितः ।  
वासिष्ठं लोकमुत्सृज्य मम लोकं प्रपद्यते ॥ 149.42 ॥  
पञ्चकुण्डेति विख्यातं तस्मिन् क्षेत्रे परं मम ।  
धाराः पतन्ति पञ्चात्र हिमकूटसमन्विताः ॥ 149.43 ॥  
तत्राभिषेकं कुर्वीत पञ्चकालोषितो नरः ।  
स तत्र गच्छते भूमि यत्र पञ्चशिखो मुनिः ॥ 149.44 ॥  
अथात्र मुञ्चते प्राणान् क्षेत्रे पञ्चशिखे मम ।  
पञ्चचूडं समुत्सृज्य स याति परमां गतिम् ॥ 149.45 ॥  
सप्तर्षिकुण्डं विख्यातं गुह्यं क्षेत्रं परं मम ।  
सप्त धाराः पतन्त्यत्र हिमपर्वतसंश्रिताः ॥ 149.46 ॥  
तत्राभिषेकं कुर्वीत सप्तभक्तोषितो नरः ।  
मोदते ऋषिलोकेषु ऋषिकन्याभिसंवृतः ॥ 149.47 ॥  
अथात्र मुञ्चते प्राणान् रागलोभविवर्जितः ।  
सप्तर्षीन् स समुत्सृज्य मोदते मम संस्थितः ॥ 149.48 ॥  
शरभङ्गस्य कुण्डं वै क्षेत्रे गुह्यं परे मम ।  
तत्र धारा पतत्येका शरभङ्गाश्रिता नदी ॥ 149.49 ॥  
स्नानं ये कुर्वते तत्र षष्ठकालोषिता नराः ।  
मोदते शरभङ्गेषु ऋषिकन्यासमाकुले ॥ 149.50 ॥  
अथात्र मुञ्चते प्राणान् सर्वसङ्गविवर्जितः ।  
शरभङ्गं समुत्सृज्य मम लोके स मोदते ॥ 149.51 ॥  
कुण्डमग्निसरं नाम सर्वमायाभिसंवृतम् ।  
भूमिं भित्वा जलं तत्र तिष्ठते च वरानने ॥ 149.52 ॥  
तत्र स्नानं प्रकुर्वीत षष्ठकालोषितो नरः ।  
गत्वा चाङ्गिरसं लोकं मोदते स मया सह ॥ 149.53 ॥  
कुण्डं बृहस्पतेर्भूमि सर्ववेदोदकाश्रितम् ।  
धारा चैका पतत्यत्र हिमकूटसमाश्रिता ॥ 149.54 ॥  
तत्र स्नानं तु कुर्वीत षष्ठकालोषितो नरः ।  
गत्वा बृहस्पतेर्लोकं मुनिकन्याभिर्मोदते ॥ 149.55 ॥  
अथात्र मुञ्चते प्राणान् मम लोकं समाश्रितः ।  
सोऽपि याति परां सिद्धिं समुत्सृज्य बृहस्पतिम् ॥ 149.56 ॥  
वैश्वानरस्य कुण्डेति गुह्यं क्षेत्रं परं मम ।  
धाराश्चैकादशस्तत्र पतन्ति हिमसाह्वयात् ॥ 149.57 ॥  
तत्राभिषेकं कुर्वीत दशरात्रोषितो नरः ।  
स वैश्वानरलोकेषु मोदते नात्र संशयः ॥ 149.58 ॥  
अथात्र मुञ्चते प्राणान् विंशरात्रोषितो नरः ।  
पूज्यते मम लोकेषु एवमेतन्न संशयः ॥ 149.59 ॥  
कार्त्तिकेयस्य कुण्डेति गुह्यं क्षेत्रं परं मम ।  
यत्र पञ्चदशा धाराः पतन्ति हिमपर्वतात् ॥ 149.60 ॥  
तत्र स्नानं प्रकुर्वीत षष्ठकालोषितो नरः ।  
कुमारं पश्यते व्यक्तं षण्मुखं शुभदर्शनम् ॥ 149.61 ॥  
अथात्र मुञ्चते प्राणान् कृत्वा चान्द्रायणं शुचिः ।  
कार्त्तिकेयं समुत्सृज्य मोदते मम मण्डले ॥ 149.62 ॥  
उमाकुण्डेति विख्यातं तस्मिन् क्षेत्रे परं मम ।  
सा गौरी यत्र चोत्पन्ना सर्वदेववराङ्गना ॥ 149.63 ॥  
तत्र स्नानं तु कुर्वीत दशरात्रोषितो नरः ।  
गौरीं च पश्यते देवीं तस्या लोके च मोदते ॥ 149.64 ॥  
अथ प्राणान् प्रमुच्येत दशरात्रोषितो नरः ।  
उमालोकं समुत्सृज्य मम लोकं स गच्छति ॥ 149.65 ॥  
महेश्वरस्य कुण्डेति यत्र चोद्वाहिता उमा ।  
कादम्बचक्रवाकैश्च हंससारससेवितम् ॥ 149.66 ॥  
तिस्त्रो धाराः पतन्त्यत्र हिमपर्वतसंश्रिताः ।  
स्थूलाश्च रमणीयाश्च न ह्रस्वा विमलास्तथा ॥ 149.67 ॥  
तत्र स्नानं तु कुर्वीत द्वादशाहोषितो नरः ।  
मोदते रुद्रलोकेषु रुद्रकन्याभिरावृतः ॥ 149.68 ॥  
अथात्र मुञ्चते प्राणान् कृत्वा कर्म सुदुष्करम् ।  
स रुद्रलोकमुत्सृज्य मम लोकाय गच्छति ॥ 149.69 ॥  
प्रख्यातं ब्रह्मकुण्डेति वेदा यत्र समुत्थिताः ।  
चतुरो वेदधारास्ताः पतन्ति हिमसाह्वयात् ॥ 149.70 ॥  
ततः पूर्वेण पार्श्वेन सामधारा पतेत् ततः ।  
उच्चा च रमणीया च पाण्डुरा विमलोदका ॥ 149.71 ॥  
पुनश्चोत्तरपार्श्वेन सुवर्णसदृशोपमा ।  
ऋग्वेद पतते धारा प्रसन्नविमलोदका ॥ 149.72 ॥  
अथ पश्चिमपार्श्वेन यजुर्वेदेन मण्डिता ।  
अथ दक्षिणपार्श्वेन अथर्वणसमन्विता ॥ 149.73 ॥  
एकधारा पतत्यत्र इन्द्रगोपकसन्निभा ।  
यस्तत्र कुरुते स्नानं सप्तरात्रोषितो नरः ।  
ब्रह्मलोकं समासाद्य ब्रह्मणा सह मोदते ॥ 149.74 ॥  
अथात्र मुञ्चते प्राणान् अहंकारविवर्जितः ।  
ब्रह्मलोकं परित्यज्य मम लोकं प्रपद्यते ॥ 149.75 ॥  
गुह्याख्याने महाभागे क्षेत्रे लोहार्गले मम ।  
सिद्धिकामेन मर्त्येन गन्तव्यं नात्र संशयः ॥ 149.76 ॥  
समन्तात् पञ्चविंशत्तु योजनानि वरानने ।  
न तस्य कर्म विद्येत स एव मयि संस्थितः ॥ 149.77 ॥  
आख्यानानां महाख्यानं धर्माणां धर्ममुत्तमम् ।  
पवित्राणां पवित्रं तु न देयं यस्य कस्य चित् ॥ 149.78 ॥  
ये पठन्ति महाभागे श्रृण्वन्ति मत्पथे स्थिताः ।  
कुलानि तारितास्तैस्तु उभयोरपि विंशतिः ॥ 149.79 ॥  
एतन्मरणकाले तु न कदाचित् तु विस्मरेत् ।  
यदीच्छेत् परमां सिद्धिं सर्वसंसारमोक्षणम् ॥ 149.80 ॥  
एतत् ते कथितं भद्रे लोहार्गलनिवासिने ।  
माहात्म्यं पद्मपत्राक्षि गुह्यं यं च महौजसम् ।  
मङ्गल्यं च पवित्रं च मम भक्तसुखावहम् ॥ 149.81 ॥  
॥ इति श्रीवराहपुराणे भगवच्छास्त्रे एकोनपञ्चाशदधिकशततमोऽध्यायः ॥ 149 ॥


सूत उवाच ।  
श्रुत्वा देवस्य माहात्म्यं लोहार्गलनिवासिनः ।  
त्रैलोक्यनाथाधिपतेर्विस्मयं परमं गता ॥ 150.1 ॥  
धरण्युवाच ।  
पद्मपत्रविशालाक्ष लोकनाथ जगत्पते ।  
त्वत्प्रसादाच्च देवेश श्रुतं शास्त्रं महोदयम् ॥ 150.2 ॥  
तव शिष्या च दासी च त्वामहं शरणं गता ।  
जगद्धातर्जगद्योने जगत्प्रभुरतन्द्रितः ॥ 150.3 ॥  
तव संभावनाद् देव जाताऽस्मि कनकोज्ज्वला ।  
अलंकृता च शस्ता च सर्वशास्त्रेण मानद ॥ 150.4 ॥  
जगद्धातुर्जगच्छास्त्रकृतेनाथ परिश्रमः ।  
त्वदायत्तं जगत्सर्वं यच्च किंचित् प्रवर्त्तते ॥ 150.5 ॥  
इति मत्वा च मे देव साह्लादो हृदि वर्त्तसे ।  
लोहार्गलात् परं श्रेष्ठं गुह्यं परमदुर्लभम् ॥ 150.6 ॥  
तीर्थं तद् वद कल्याणं तीर्थानामुत्तमोत्तमम् ।  
यदस्ति दुर्लभं तीर्थं तत् त्वं कथय मे प्रभो ॥ 150.7 ॥  
श्रीवराह उवाच ।  
न विद्यते च पाताले नान्तरिक्षे न मानुषे ।  
समत्वं मथुराया हि प्रियं मम वसुंधरे ॥ 150.8 ॥  
सूत उवाच ।  
तच्छ्रुत्वा वचनं तस्य प्रणम्य शिरसा तदा ।  
पुण्यानां परमं पुण्यं पृथ्वी वचनमब्रवीत् ॥ 150.9 ॥  
पृथिव्युवाच ।  
पुष्करं नैमिषं चैव पुरीं वाराणसीं तथा ।  
एतान् हित्वा महाभाग मथुरां किं प्रशंससि ॥ 150.10 ॥  
श्रीवराह उवाच ।  
श्रृणु कार्त्स्न्येन वसुधे कथ्यमानं मयाऽनघे ।  
मथुरेति च विख्यातमस्ति क्षेत्रं परं मम ।  
सुरम्या च सुशस्ता च जन्मभूमिः प्रिया मम ॥ 150.11 ॥  
श्रृणु देवि यथा स्तौमि मथुरां पापहारिणीम् ।  
तत्र वासी नरो याति मोक्षं नास्त्यत्र संशयः ॥ 150.12 ॥  
महामाध्यां प्रयागे तु यत्फलं लभते नरः ।  
तत्फलं लभते देवि मथुरायां दिने दिने ॥ 150.13 ॥  
सन्निहत्यां च यत्पुण्यं राहुग्रस्ते दिवाकरे ।  
तत्फलं लभते देवि मथुरायां दिने दिने ॥ 150.14 ॥  
पूर्णे वर्षसहस्त्रे तु वाराणस्यां तु यत्फलम् ।  
तत्फलं लभते देवि मथुरायां क्षणेन हि ॥ 150.15 ॥  
कार्तिक्यां चैव यत्पुण्यं पुष्करे तु वसुंधरे ।  
तत्फलं लभते देवि मथुरायां दिने दिने ॥ 150.16 ॥  
मथुरां तु परित्यज्य योऽन्यत्र कुरुते रतिम् ।  
मूढो भ्रमति संसारे मोहितो मम मायया ॥ 150.17 ॥  
यः श्रृणोति वरारोहे माथुरं मम मण्डलम् ।  
अन्येनोच्चारितं शश्वत् सोऽपि पापैः प्रमुच्यते ॥ 150.18 ॥  
पृथिव्यां यानि तीर्थानि आसमुद्रसरांसि च ।  
मथुरायां गमिष्यन्ति सुप्ते चैव जनार्दने ॥ 150.19 ॥  
मथुरामण्डलं प्राप्य श्राद्धं कृत्वा यथाविधि ।  
तृप्तिं यान्तीह पितरो यावत् स्थित्यग्रजन्मनः ॥ 150.20 ॥  
ये वसन्ति महाभागे मथुरामितरे जनाः ।  
तेऽपि यान्ति परां सिद्धिं मत्प्रसादान्न संशयः ॥ 150.21 ॥  
कुब्जाम्रके सौकरके मथुरायां विशेषतः ।  
विना सांख्येन योगेन मुच्यते नात्र संशयः ॥ 150.22 ॥  
मथुरायां महापुर्यां ये वसन्ति शुचिव्रताः ।  
बलिभिक्षाप्रदातारो देवास्ते नरविग्रहाः ॥ 150.23 ॥  
भविष्यामि वरारोहे द्वापरे युगसंस्थिते ।  
ययातिभूपवंशे च क्षत्रियः कुलवर्द्धनः ॥ 150.24 ॥  
भविष्यामि वरारोहे मथुरायां न संशयः ।  
मूर्तिं चतुर्विधां कृत्वा स्थास्यामीति तथा ततः ।  
स्थास्यामि वत्सरशतं युद्धेषु कृतनिश्चयः ॥ 150.25 ॥  
एका चन्दनसङ्काशा द्वितीया कनकप्रभा ।  
अशोकसदृशा चान्या अन्या चोत्पलसन्निभा ॥ 150.26 ॥  
तत्र गुह्यानि नामानि भविष्यन्ति मम प्रिये ।  
पुण्यानि च पवित्राणि संसारच्छेदनानि च ॥ 150.27 ॥  
यत्राहं घातयिष्यामि द्वात्रिंशति वसुंधरे ।  
दैत्यान् घोरान् महाभागे कंसादीन् घोरदर्शनान् ॥ 150.28 ॥  
यमुना यत्र सुवहा नित्यं सन्निहिता ध्रुवम् ।  
वैवस्वतस्वसा रम्या यमुना यत्र विश्रुता ॥ 150.29 ॥  
तां नदीं यमुनां गङ्गा प्रयागे सङ्गमिश्रिता ।  
गङ्गाशतगुणा पुण्या माथुरे मम मण्डले ।  
यमुना विश्रुता देवि नात्र कार्या विचारणा ॥ 150.30 ॥  
तत्र तीर्थानि गुह्यानि भविष्यन्ति ममानघे ।  
एषु स्नातो नरो देवि मम लोके महीयते ॥ 150.31 ॥  
अथात्र मुञ्चते प्राणान् मम कर्मपरायणः ।  
न जायते स मर्त्त्येषु जायते च चतुर्भुजः ॥ 150.32 ॥  
अविमुक्ते नरः स्नातो मुक्तिं प्राप्नोत्यसंशयम् ।  
तत्राथ मुञ्चते प्राणान् मम लोकं स गच्छति ॥ 150.33 ॥  
विश्रान्तिसंज्ञकं नाम तीर्थं त्रैलोक्यविश्रुतम् ।  
यस्मिन् स्नातो नरो देवि मम लोके महीयते ॥ 150.34 ॥  
सर्वतीर्थेषु यत्स्नानं सर्वतीर्थेषु यत्फलम् ।  
तत्फलं लभते देवि दृष्ट्वा देवं गतश्रमम् ॥ 150.35 ॥  
न च यज्ञैर्न तपसा न ध्यानैर्न च संयमैः ।  
तत्फलं लभते देवि स्नातो विश्रान्तिसंज्ञके ॥ 150.36 ॥  
कालत्रयं तु वसुधे यः पश्यति गतश्रमम् ।  
कृत्वा प्रदक्षिणे द्वे तु विष्णुलोकं स गच्छति ॥ 150.37 ॥  
अस्ति चान्यत्परं गुह्यं सर्वसंसारमोक्षणम् ।  
यस्मिन् स्नातो नरो देवि मम लोके महीयते ॥ 150.38 ॥  
प्रयागं नाम तीर्थं तु देवानामपि दुर्लभम् ।  
यस्मिन् स्नातो नरो देवि अग्निष्टोमफलं लभेत् ॥ 150.39 ॥  
इन्द्रलोकं समासाद्य नरोऽसौ देवि मोदते ।  
अथात्र मुञ्चते प्राणान् मम लोकं स गच्छति ॥ 150.40 ॥  
तथा कनखलं तीर्थं परं प्रियतरं मम ।  
स्नानमात्रेण तत्रापि नाकपृष्ठे स मोदते ॥ 150.41 ॥  
अस्ति क्षेत्रं परं गुह्यं तिन्दुकं नाम नामतः ।  
तस्मिन् स्नातो नरो देवि मम लोके महीयते ।  
अस्मिंस्तीर्थे पुरा वृत्तं तच्छृणुष्व वसुंधरे ॥ 150.42 ॥  
पाञ्चालविषये देवि काम्पिल्यं च पुरोत्तमम् ।  
धनधान्यसमायुक्तं ब्रह्मदत्तेन पालितम् ।  
तस्मिंस्तु वसते देवि तिन्दुको नाम नामतः ॥ 150.43 ॥  
तस्मिंस्तु वसतस्तस्य नापितस्य पुरोत्तमे ।  
कालेन महता तस्य कुटुम्बं क्षयमागतम् ॥ 150.44 ॥  
क्षीणे कुटुम्बे तु तदा सुभृशं दुःखपीडितः ।  
सर्वसङ्गपरित्यागी सोऽगच्छन्मथुरां पुरीम् ॥ 150.45 ॥  
ब्राह्मणावसथे सोऽपि वसमानो वसुंधरे ।  
तस्य कर्मशतं कृत्वा स्नात्वैव यमुनां नदीम् ।  
तत्र स्नानं च कुरुते नित्यकालं दृढव्रतः ॥ 150.46 ॥  
ततः कालेन महता पञ्चत्वं समुपागतः ।  
तस्य तीर्थप्रभावेन जातोऽसौ ब्राह्मणोत्तमः ॥ 150.47 ॥  
तस्मिन् वरगृहे देवि ब्राह्मणो योगिनां वरः ।  
जातिस्मरो महाप्राज्ञो विष्णुभक्तो वसुंधरे ।  
तस्य तीर्थप्रभावेन प्राप्ता मुक्तिः सुदुर्लभा ॥ 150.48 ॥  
ततः परं सूर्यतीर्थं सर्वपापप्रमोचनम् ।  
वैरोचनेन बलिना सूर्यस्त्वाराधितः पुरा ।  
भ्रष्टराज्येन बलिना धनकामेन वै पुरा ॥ 150.49 ॥  
ऊद्र्ध्वबाहुर्निराहारस्तप्तवानुत्तमं तपः ।  
साग्रं संवत्सरं देवि ततः काममवाप्नुयात् ॥ 150.50 ॥  
तस्य प्रसन्नो भगवान् द्युमणिः प्रत्यभाषत ।  
किं कारणं बले ब्रूहि तपस्यसि महत् तपः ॥ 150.51 ॥  
बलिरुवाच ।  
भ्रष्टराज्योऽस्मि देवेश पाताले निवसाम्यहम् ।  
वित्तेनापि विहीनस्य कुटुम्बभरणं कुतः ॥ 150.52 ॥  
मुकुटात् तस्य वै सूर्यो ददौ चिन्तामणिं ततः ।  
चिन्तामणिं तु संप्राप्य पातालमगमत् तदा ॥ 150.53 ॥  
तस्मिन् तीर्थे नरः स्नातः सर्वपापैः प्रमुच्यते ।  
तत्राथ मुञ्चते प्राणान् मम लोकं स गच्छति ॥ 150.54 ॥  
आदित्येऽहनि संक्रान्तौ ग्रहणे चन्द्रसूर्ययोः ।  
तस्मिन् स्नातो नरो देवि राजसूयफलं लभेत् ॥ 150.55 ॥  
यत्र ध्रुवेण संतप्तमिच्छया परमं तपः ।  
तत्र वै स्नानमात्रेण ध्रुवलोके महीयते ।  
तत्राथ मुञ्चते प्राणान् मम लोके महीयते ॥ 150.56 ॥  
ध्रुवतीर्थे तु वसुधे यः श्राद्धं कुरुते नरः ।  
पितॄंस्तारयते सर्वान् पितृपक्षे विशेषतः ॥ 150.57 ॥  
दक्षिणे ध्रुवतीर्थस्य तीर्थराजं प्रकीर्तितम् ।  
तस्मिन् स्नातो नरो देवि मम लोके महीयते ॥ 150.58 ॥  
तद्दक्षिणे महादेवि ऋषितीर्थं परं मम ।  
तत्र स्नातो नरो देवि ऋषिलोकं प्रपद्यते ।  
तत्राथ मुञ्चते प्राणान् मम लोकं स गच्छति ॥ 150.59 ॥  
दक्षिणे ऋषितीर्थस्य मोक्षतीर्थं वसुंधरे ।  
स्नानमात्रेण वसुधे मोक्षं प्राप्नोति मानवः ।  
तत्राथ मुञ्चते प्राणान् मम लोके महीयते ॥ 150.60 ॥  
तत्रैव कोटितीर्थं हि देवानामपि दुर्लभम् ।  
तत्र स्नानेन दानेन मम लोके महीयते ॥ 150.61 ॥  
कोटितीर्थे नरः स्नातो दानं दत्त्वा तु शक्तितः ।  
तारिताः पितरस्तेन तथैव प्रपितामहाः ।  
कोटितीर्थे नरः स्नात्वा ब्रह्मलोके महीयते ॥ 150.62 ॥  
तत्रैव बोधितीर्थं तु पितॄणामपि दुर्लभम् ।  
पिण्डं दत्त्वा तु वसुधे पितृलोकं स गच्छति ॥ 150.63 ॥  
गयापिण्डप्रदानेन यत्फलं लभते नरः ।  
तत्फलं लभते देवि ज्येष्ठे बोध्यां न संशयः ॥ 150.64 ॥  
द्वादशैतानि तीर्थानि देवानां दुर्लभानि च ।  
स्नानं दानं जपं होमं सहस्त्रगुणितं भवेत् ॥ 150.65 ॥  
एषां स्मरणमात्रेण सर्वपापैः प्रमुच्यते ।  
श्रुत्वा तीर्थस्य माहात्म्यं सर्वान् कामानवाप्नुयात् ॥ 150.66 ॥  
॥ इति श्रीवराहपुराणे भगवच्छास्त्रे पञ्चाशदधिकशततमोऽध्यायः ॥ 150 ॥

  
श्रीवराह उवाच ।  
उत्तरे शिवकुण्डाच्च तीर्थानां नवसंज्ञितम् ।  
नवतीर्थात्परं तीर्थं न भूतं न भविष्यति ॥ 151.1 ॥  
तत्रैव स्नानमात्रेण सौभाग्यं जायते ध्रुवम् ।  
रूपवन्तः प्रजायन्ते स्वर्गलोके न संशयः ॥ 151.2 ॥  
तस्मिन् स्नातो नरो देवि देवैश्च सह मोदते ।  
तत्र संयमनं नाम तीर्थं त्रैलोक्यविश्रुतम् ॥ 151.3 ॥  
तत्राथ मुञ्चते प्राणान् मम लोकं स गच्छति ।  
पुनरन्यत् प्रवक्ष्यामि तच्छृणुष्व वसुंधरे ॥ 151.4 ॥  
तस्मिन् संयमने तीर्थे यद् वृत्तं हि पुरातनम् ।  
कश्चित् पापसमाचारो निषादो दुष्टचेतनः ॥ 151.5 ॥  
वसते नैमिषारण्ये सुप्रतीते सुपापकृत् ।  
केनचित् त्वथ कार्येण सोगच्छन्मथुरां पुरीम् ॥ 151.6 ॥  
तत्र प्राप्याथ कालिन्दीं कृष्णपक्षे चतुर्दशीम् ।  
कृष्णपक्षे चतुर्दश्यां तर्त्तुकामो निषादजः ॥ 151.7 ॥  
तरता यमुनां तेन प्राप्तं संयमनं श्रुतम् ।  
तत्र तीर्थे तु पतितौ शिरःस्थौ तदुपानहौ ॥ 151.8 ॥  
स दृष्ट्वा पतितौ तत्र यमुनासलिले शुभे ।  
ममज्जासौ ततः पापस्तस्मिंस्तीर्थे वरे शुभे ॥ 151.9 ॥  
मग्नमात्रस्य तत्राथ गतप्राणोऽभवत् तदा ।  
तस्य तीर्थप्रभावेन जातोऽसौ पृथिवीपतिः ॥ 151.10 ॥  
सौराष्ट्रविषये देवि क्षत्रियोऽभूद् धनुर्द्धरः ।  
नाम्ना क्षत्रधनुर्नाम सोऽभवत् प्रियदर्शनः ॥ 151.11 ॥  
पालयामास वसुधां क्षत्रधर्मं समाश्रितः ।  
तेनोढा काशिराजस्य पीवरी नामतः शुभा ।  
पत्नीशतानां मुख्यानां प्रवरा सा वसुंधरे ॥ 151.12 ॥  
तयाऽसौ रमयामास उद्यानेषु वनेषु च ।  
प्रासादेषु च रम्येषु नदीनां पुलिनेषु च ॥ 151.13 ॥  
प्रजां पालयतस्तस्य दानं च ददतस्तदा ।  
कालो गच्छति राज्ञस्तु भोगासक्तो न विन्दति ॥ 151.14 ॥  
भोगासक्तस्य वसुधे वर्षाणां सप्ततिर्गता ।  
पुत्राः सप्त यथा जाताः कन्या पञ्च सुशोभनाः ॥ 151.15 ॥  
राज्ञां पञ्च सुता दत्ताः कन्याश्च शुलोभचनाः ।  
पुत्रान् संस्थापयामास स्थानेषु वसुधाधिपान् ॥ 151.16 ॥  
पीवर्या सह सुप्तः स रात्रौ च वसुधाधिपः ।  
तत्र प्रबुद्धो नृपतिर्हाहेति वदते मुहुः ।  
स्मृत्वा तु मथुरां देवि स्मृत्वा संयमनं परम् ॥ 151.17 ॥  
ततः सा पीवरी राज्ञी भर्तारं पर्यपृच्छत ।  
किं त्वया भाषितं राजन् मथुरेति पुनः पुनः ॥ 151.18 ॥  
एवं सा पृच्छते देवी भर्तारं शुभलोचना ।  
प्रियाया वचनं श्रुत्वा राजा वचनमब्रवीत् ॥ 151.19 ॥  
मत्तः सुप्तः प्रमत्तश्च असम्बद्धं प्रभाषते ।  
निद्रावशस्य वचनं न त्वं प्रष्टुमिहार्हसि ॥ 151.20 ॥  
पीवर्युवाच ।  
कथयस्व ममाद्य त्वं यद्यहं वल्लभा तव ।  
प्राणांस्त्यक्ष्याम्यहं देव यदि गोपयसे मम ॥ 151.21 ॥  
प्रियाया वचनं श्रुत्वा उवाच स नराधिपः ।  
अवश्यं यदि वक्तव्यं गच्छावो मथुरां पुरीम् ॥ 151.22 ॥  
तत्र गत्वा यथातत्त्वं कथयिष्यामि भामिनि ।  
ददस्व विपुलं दानं ब्राह्मणेभ्यः सुलोचने ॥ 151.23 ॥  
पुत्रान् स्थाप्य च दौहित्रान् स्वे स्वे स्थाने निवेश्य च ।  
कोशं रत्नानि ग्रामांश्च पुत्रान् वीक्ष्य पुनः पुनः ॥ 151.24 ॥  
ततः संमानयामास जनं पुननिवासिनम् ।  
पितृपैतामहं राज्यं पालितव्यं यथाक्रमम् ।  
राज्ये पुत्रान् नियोक्ष्यामि यदि वो रोचतेऽनघाः ॥ 151.25 ॥  
राज्यं पुत्रकलत्रं च वन्धुवर्गं तथैव च ।  
नित्यमिच्छन्ति वै लोके यमस्येच्छन्ति चान्यथा ॥ 151.26 ॥  
एवं ज्ञात्वा प्रयत्नेन कर्तव्यं चात्मनो हितम् ।  
तस्मात् सर्वं परित्यज्य गच्छामो मथुरां पुरीम् ॥ 151.27 ॥  
अहो कष्टं यदस्माभिः पुरा राज्यमनुष्ठितम् ।  
इदानीं तु मया ज्ञातं त्यागान्नास्ति परं सुखम् ॥ 151.28 ॥  
नास्ति विद्यासमं चक्षुर्नास्ति चक्षुस्समं बलम् ।  
नास्ति रागसमं दुःखं नास्ति त्यागात् परं सुखम् ॥ 151.29 ॥  
यः कामान् कुरुते सर्वान् यश्चैतान् केवलांस्त्यजेत् ।  
प्रापणात् सर्वकामानां परित्यागो विशिष्यते ॥ 151.30 ॥  
अभिषिच्य सुतं ज्येष्ठमनुयोज्य परान् बहून् ।  
ततः पौरजनं दृष्ट्वा चतुरङ्गबलान्वितः ।  
ततः कालेन महता संप्राप्तो मथुरां पुरीम् ॥ 151.31 ॥  
तेन दृष्टा पुरी रम्या वासवस्य पुरी यथा ।  
तीर्थैर्द्वादशभिर्युक्ता पुण्या पापहरा शुभा ॥ 151.32 ॥  
रम्यं मधुवनं नाम विष्णुस्थानमनुत्तमम् ।  
तं दृष्टा मनुजो देवि सर्वान् कामानवाप्नुयात् ॥ 151.33 ॥  
वनं तालवनं चैव द्वितीयं वनमुत्तमम् ।  
एकादशी शुक्लपक्षे मासि भाद्रपदे हि या ।  
तत्र स्नातो नरो देवि कृतकृत्यो हि जायते ॥ 151.34 ॥  
वनं कुन्दवनं नाम तृतीयं चैवमुत्तमम् ।  
तत्र गत्वा नरो देवि कृतकृत्यो हि जायते ॥ 151.35 ॥  
एकादशी कृष्णपक्षे मासि भाद्रपदे हि या ।  
तत्र स्नातो नरो देवि रुद्रलोके महीयते ॥ 151.36 ॥  
चतुर्थं काम्यकवनं वनानां वनमुत्तमम् ।  
तत्र गत्वा नरो देवि मम लोके महीयते ॥ 151.37 ॥  
विमलस्य च कुण्डे तु सर्वपापैः प्रमुच्यते ।  
यस्तत्र मुञ्चते प्राणान् मम लोकं स गच्छति ॥ 151.38 ॥  
पञ्चमं बहुलवनं वनस्थानमनुत्तमम् ।  
तत्र गत्वा नरो देवि अग्निस्थानं स गच्छति ॥ 151.39 ॥  
यमुनायाः परे पारे देवानामपि दुर्लभम् ।  
अस्ति भद्रवनं नाम वनानां वनमुत्तमम् ॥ 151.40 ॥  
तत्र गत्वा तु वसुधे मद्भक्तो मत्परायणः ।  
तद्वनस्य प्रभावेन नागलोकं स गच्छति ॥ 151.41 ॥  
सप्तमं तु वनं भूमे खादिरं लोकविश्रुतम् ।  
तत्र गत्वा नरो भद्रे मम लोकं स गच्छति ॥ 151.42 ॥  
महावनं चाष्टमं तु सदैव तु मम प्रियम् ।  
तस्मिन् गत्वा तु मनुज इन्द्रलोके महीयते ॥ 151.43 ॥  
लोहजङ्घवनं नाम लोहजङ्घेन रक्षितम् ।  
नवमं तु वनं देवि महापातकनाशनम् ॥ 151.44 ॥  
वनं बिल्ववनं नाम दशमं देवपूजितम् ।  
तत्र गत्त्वा तु मनुजो ब्रह्मलोके महीयते ॥ 151.45 ॥  
एकादशं तु भाण्डीरं योगिनां प्रियमुत्तमम् ।  
तस्य दर्शनमात्रेण नरो गर्भं न गच्छति ॥ 151.46 ॥  
भाण्डीरं समनुप्राप्य वनानां वनमुत्तमम् ।  
वासुदेवं ततो दृष्ट्वा पुनर्जन्म न विद्यते ॥ 151.47 ॥  
वृन्दावनं द्वादशमं वृन्दया परिरक्षितम् ।  
मम चैव प्रियं भूमे सर्वपातकनाशनम् ॥ 151.48 ॥  
वृन्दावने च गोविन्दं ये पश्यन्ति वसुंधरे ।  
न ते यमपुरं यान्ति यान्ति पुण्यकृतां गतिम् ॥ 151.49 ॥  
इति श्रीवराहपुराणे भगवच्छास्त्रे एकपञ्चाशदधिकशततमोऽध्यायः ॥ 151 ॥


श्रीवराह उवाच ।  
एवंविधां च मथुरां दृष्ट्वा तौ मुदमापतुः ।  
एवं तु वसतस्तस्य राज्ञस्तत्र वसुंधरे ॥ 152.1 ॥  
पप्रच्छ च तदा भार्या गुह्यं पूर्वं सुदुर्लभम् ।  
कथितं च पुरा तेन यद्वृत्तं हि पुरातनम् ॥ 152.2 ॥  
तवापि यत्पुरा वृत्तं गुह्यं तत्कथयस्व मे ।  
विहस्य पीवरी राज्ञी त्विदं वचनमब्रवीत् ॥ 152.3 ॥  
अहं तु पीवरी नाम गङ्गातीरनिवासिनी ।  
आगता मथुरां द्रष्टुं कुमुदस्य तु द्वादशीम् ॥ 152.4 ॥  
नावमारुह्य यान्तीऽहं पतिता यमुनाजले ।  
गतप्राणा समुत्पन्ना तत्रैव वसुधाधिप ॥ 152.5 ॥  
अस्य तीर्थप्रभावेन जाता काशिपतेः सुता ।  
त्वया विवाहिता राजन् जातिस्मरणसंभवा ।  
अस्य तीर्थप्रभावेन धर्मयुक्ता तथाऽनघ ॥ 152.6 ॥  
धारापतनके तीर्थे त्यक्त्वा जीवितमात्मनः ।  
त्यक्त्वा चात्मतनुं देवि धारापतनके शुभे ।  
त्यक्त्वा प्राणांश्च वसुधे नागलोकं गता हि सा ॥ 152.7 ॥  
यमस्वसारं संप्राप्य त्यक्त्वा जीवितमात्मनः ।  
विष्णुलोकं च संप्राप्य दिव्यमूर्तिश्चतुर्भुजः ॥ 152.8 ॥  
धारापतनके स्नात्वा नाकपृष्ठे स मोदते ।  
अथात्र मुञ्चते प्राणान् मम लोकं स गच्छति ॥ 152.9 ॥  
अतः परं नागतीर्थं तीर्थानामुत्तमोत्तमम् ।  
यत्र स्नाता दिवं यान्ति ये मृतास्तेऽपुनर्भवाः ॥ 152.10 ॥  
घण्टाभरणकं तीर्थं सर्वपापप्रमोचनम् ।  
यस्मिन् स्नातो नरो देवि सूर्यलोके महीयते ।  
अथात्र मुञ्चते प्राणान् मम लोकं स गच्छति ॥ 152.11 ॥  
पुनरन्यत् प्रवक्ष्यामि तच्छृणुष्व वसुंधरे ।  
तीर्थानामुत्तमं तीर्थं ब्रह्मलोकेति विश्रुतम् ॥ 152.12 ॥  
तत्र स्नात्वा च पीत्वा च नियतो नियताशनः ।  
ब्रह्मणा समनुज्ञातो विष्णुलोकं स गच्छति ॥ 152.13 ॥  
सोमतीर्थं तु वसुधे पवित्रे यमुनाम्भसि ।  
यत्र मां पश्यते सोमो द्वापरे युगसंस्थिते ॥ 152.14 ॥  
तत्राभिषेकं कुर्वीत स्वकर्मपरिनिष्ठितः ।  
मोदते सोमलोके तु एवमेतन्न संशयः ।  
तत्राथ मुञ्चते प्राणान् मम लोकं स गच्छति ॥ 152.15 ॥  
सरस्वत्याश्च पतनं सर्वपापहरं शुभम् ।  
तत्र स्नात्वा नरो देवि अवर्णोऽपि यतिर्भवेत् ॥ 152.16 ॥  
पुनरन्यत् प्रवक्ष्यामि माथुरे मम मण्डले ।  
यस्तत्र कुरुते स्नानं त्रिरात्रोपोषितो नरः ॥ 152.17 ॥  
स्नानमात्रेण मनुजो मुच्यते ब्रह्महत्यया ।  
तत्राथ मुञ्चते प्राणान् मम लोकं स गच्छति ॥ 152.18 ॥  
दशाश्वमेधमृषिभिः पूजितं सर्वदा पुरा ।  
तत्र ये स्नान्ति नियतास्तेषां स्वर्गो न दुर्लभः ॥ 152.19 ॥  
मथुरापश्चिमे पार्श्वे सततं ऋषिपूजितम् ।  
ब्रह्मणा सृष्टिकाले तु मनसा निर्मितं पुरा ॥ 152.20 ॥  
मानसं नाम तीर्थं तु ऋषिभिः पूजितं पुरा ।  
तत्र स्नाता दिवं यान्ति ये मृतास्तेऽपुनर्भवाः ॥ 152.21 ॥  
तीर्थं तु विघ्नराजस्य पुण्यं पापहरं शुभम् ।  
तत्र स्नातस्तु मनुजो गणेशेन न पीड्यते ॥ 152.22 ॥  
अष्टम्यां च चतुर्दश्यां चतुर्थ्यां तु विशेषतः ।  
तस्मिंस्तीर्थवरे स्नातो न पीड्यति विघ्नराट् ॥ 152.23 ॥  
विद्यारम्भेषु सर्वेषु यज्ञदानक्रियासु च ।  
करोत्यविघ्नं वसुधे सततं पार्वतीसुतः ।  
तत्राथ मुञ्चते प्राणान् मम लोकं स गच्छति ॥ 152.24 ॥  
ततः परं कोटितीर्थं पवित्रं परमं शुभम् ।  
तत्र वै स्नानमात्रेण गवां कोटिफलं लभेत् ॥ 152.25 ॥  
तत्राथ मुञ्चते प्राणान् लोभमोहविवर्जितः ।  
सोमलोकमतिक्रम्य मम लोकं स गच्छति ॥ 152.26 ॥  
अतः परं शिवक्षेत्रमर्द्धक्रोशं तु दुष्करम् ।  
तत्र स्थितो हरो देवो मथुरां रक्षते सदा ॥ 152.27 ॥  
तत्र स्नात्वा च पीत्वा च माथुरं लभते फलम् ।  
अथात्र मुञ्चते प्राणान् मम लोकं स गच्छति ॥ 152.28 ॥  
॥ इति श्रीवराहपुराणे भगवच्छास्त्रे द्वापञ्चाशदधिकशततमोऽध्यायः ॥ 152 ॥


श्रीवराह उवाच ।  
पुनरन्यत् प्रवक्ष्यामि मर्त्त्यलोके सुदुर्लभम् ।  
अनन्तं विदितं तीर्थमचलं ध्रुवमव्ययम् ॥ 153.1 ॥  
तत्र नित्यं स्थितो देवि लोकानां हितकाम्यया ।  
मां दृष्ट्वा मनुजा देवि मुक्तिभाजो भवन्ति ते ॥ 153.2 ॥  
अयने विषुवे चैव संक्रान्तौ च वसुंधरे ।  
अनन्तं तीर्थमासाद्य मुच्यते सर्वपातकैः ॥ 153.3 ॥  
अक्रूरे च पुनः स्नात्वा राहुग्रस्ते दिवाकरे ।  
राजसूयाश्वमेधाभ्यां फलं प्राप्नोति मानवः ॥ 153.4 ॥  
तीर्थराजं हि चाक्रूरं गुह्यानां गुह्यमुत्तमम् ।  
तत्फलं समवाप्नोति सर्वतीर्थावगाहनात् ।  
अस्मिंस्तीर्थे पुरावृत्तं तच्छृणुष्व वसुंधरे ॥ 153.5 ॥  
नाम्ना तु सुधनो नाम मम भक्तः सदैवः हि ।  
धनधान्यसमायुक्तो बन्धुपुत्रसमन्वितः ॥ 153.6 ॥  
बन्धुपुत्रकलत्रैश्च गृहे वसति चोत्तमे ।  
पुत्रदाराममत्वेन मम भक्तो वसुंधरे ॥ 153.7 ॥  
गच्छन्ति दिवसास्तस्य मासाः संवत्सरास्तथा ।  
करोति गृहकृत्यानि धनोपायेन नित्यशः ॥ 153.8 ॥  
मानकूटं तुलाकूटं न करोति स कर्हिचित् ।  
एवं च वसतस्तस्य बहवो वत्सरा गताः ॥ 153.9 ॥  
नित्यकालं च कुरुते हरेः पूजनमुत्तमम् ।  
पुष्पदीपप्रदानेन चन्दनेन सुगन्धिना ॥ 153.10 ॥  
उपहारेण दिव्येन धूपेन च सुगन्धिना ।  
एकादश्यां तु कुरुते पक्षयोरुभयोरपि ।  
सोपवासस्तु वसुधे रात्रौ जागरणं शुभम् ॥ 153.11 ॥  
स गच्छति सदा कालमक्रूरं चैव जागरे ।  
स गत्वा नृत्यते सुभ्रु ममाग्रे चैव सर्वदा ॥ 153.12 ॥  
सुधनस्तु वणिक्श्रेष्ठः कदाचिद् रात्रिजागरे ।  
गच्छमानो गृहीतस्तु चरणे ब्रह्मरक्षसा ॥ 153.13 ॥  
कृष्णवर्णो महाकाय ऊर्ध्वकेशो भयंकरः ।  
पादे गृहीत्वा सुधनं वचनं चेदमब्रवीत् ॥ 153.14 ॥  
राक्षसोऽहं वणिक्श्रेष्ठ वसामि वनमाश्रितः ।  
त्वामद्य भक्षयिष्यामि तृप्तिं यास्यामि शाश्वतीम् ॥ 153.15 ॥  
सुधन उवाच ।  
प्रतीक्षस्व दिनं मेऽद्य दास्यामि तव पुद्गलम् ।  
भक्षयिष्यसि मे गात्रं मिष्टान्नपरिपोषितम् ॥ 153.16 ॥  
जागरं देवदेवस्य कर्त्तुमिच्छामि राक्षस ।  
मम व्रतं सदा देवभक्त्या जागर्त्ति चक्रिणे ॥ 153.17 ॥  
तत्र जागरणं कृत्वा प्रभाते तव सन्निधौ ।  
आगमिष्याम्यहं शीघ्रमादित्योदयनं प्रति ।  
पश्चात् खादसि मे गात्रं जागराद् विनिवर्त्तितम् ॥ 153.18 ॥  
विष्णोः संतोषणार्थाय ममैतद् व्रतमुत्तमम् ।  
मा रक्षो व्रतभङ्गं हि देवं नारायणं प्रति ।  
जागरे विनिवृत्ते तु मां भक्षय यथेप्सितम् ॥ 153.19 ॥  
सुधनस्य वचः श्रुत्वा ब्रह्मरक्षः क्षुधार्दितः ।  
उवाच मधुरं वाक्यं वणिजं तदनन्तरम् ॥ 153.20 ॥  
मिथ्या प्रभाषसे साधो त्वं पुनः कथमेष्यसि ।  
को हि रक्षोमुखाद् भ्रष्टो मानुषो यो निवर्त्तते ॥ 153.21 ॥  
राक्षसस्य वचः श्रुत्वा स वणिग्वाक्यमब्रवीत् ।  
सत्यमूलं जगत्सर्वं सर्वं सत्ये प्रतिष्ठितम् ॥ 153.22 ॥  
यद्यहं च वणिक् पूर्वं कर्मणा न हि दूषितः ।  
प्राप्तश्च मानुषो भावो विहितेनान्तरात्मना ॥ 153.23 ॥  
श्रृणु मत्समयं रक्षो येनाहं पुनरागमम् ।  
कृत्वा जागरणं तत्र नर्त्तयित्वा यथा सुखम् ।  
पुनरेष्याम्यहं रक्षो नासत्यं विद्यते मयि ॥ 153.24 ॥  
सत्यमूलं जगत्सर्वं सर्वं सत्ये प्रतिष्ठितम् ।  
सिद्धिं लभन्ति सत्येन ऋषयो वेदपारगाः ॥ 153.25 ॥  
सत्येन दीयते कन्या सत्यं जल्पन्ति ब्राह्मणाः ।  
सत्यं वदन्ति राजानः सर्वं सत्ये प्रतिष्ठितम् ॥ 153.26 ॥  
सत्येन सूर्यस्तपति सोमः सत्येन राजते ॥ 153.27 ॥  
यमः सत्येन हरति सत्यादिन्द्रो विराजते ।  
वरुणश्च कुबेरश्च तौ च सत्ये प्रतिष्ठितौ ॥ 153.28 ॥  
न चासत्यं वदिष्यामि ब्रह्मराक्षस मे व्रतम् ।  
तत् सत्यं मम नश्येत यद्यहं नागमे पुनः ॥ 153.29 ॥  
परदारांस्तु यो गच्छेत् काममोहप्रपीडितः ।  
तेन पापेन लिप्येऽहं यद्यहं नागमे पुनः ॥ 153.30 ॥  
गत्वा रजस्वलां नारीं काममोहप्रपीडितः ।  
तेन पापेन लिप्येयं यद्यहं नागमे पुनः ॥ 153.31 ॥  
दत्त्वा च भूमिदानं तु अपहारं करोति यः ।  
तेन पापेन लिप्येऽहं यद्यहं नागमे पुनः ॥ 153.32 ॥  
पूर्वभुक्तां स्त्रियं चैव आत्मीयां च सुसंहिताम् ।  
वर्जयन्ति च ये द्वेषात् तेषां पापं भवेन्मम ॥ 153.33 ॥  
पाकभेदं तु यः कुर्यादात्मनो हि परस्य च ।  
तेन पापेन लिप्येऽहं यद्यहं नागमे पुनः ॥ 153.34 ॥  
अमावस्यां महारक्षः श्राद्धं कृत्वा स्त्रियं व्रजेत् ।  
तेन पापेन लिप्येऽहं यद्यहं नागमे पुनः ॥ 153.35 ॥  
षष्ठ्यष्टमी अमावास्या उभे पक्षे चतुर्दशी ।  
अस्नातो यां गतिं गच्छेद् यद्यहं नागमे पुनः ॥ 153.36 ॥  
भार्यां विसृज्य वसुधे शिष्टं गच्छति निर्घृणः ।  
तेन पापेन लिप्येयं यद्यहं नागमे पुनः ॥ 153.37 ॥  
गुरुपत्नीं राजपत्नीं योऽभिगच्छति मोहितः ।  
तेन पापेन लिप्येयं यद्यहं नागमे पुनः ॥ 153.38 ॥  
दास्यामीति वचश्चोक्त्वा नैव दद्यात् कथंचन ।  
तेन पापेन लिप्येयं यद्यहं नागमे पुनः ॥ 153.39 ॥  
यस्तु कन्यां सकृद् दत्वा अन्यस्मै यः प्रयच्छति ।  
तेन पापेन लिप्येयं यद्यहं नागमे पुनः ॥ 153.40 ॥  
घातकानां च ये लोका ये लोका मित्रघातिनाम् ।  
तेषां गतिं प्रपद्येयं यद्यहं नागमे पुनः ॥ 153.41 ॥  
ब्रह्मघ्ने च सुरापे च चौरे भग्नव्रते तथा ।  
तेषां गतिं प्रपद्येऽहं यद्यहं नागमे पुनः ॥ 153.42 ॥  
श्रीवराह उवाच ।  
सुधनस्य वचः श्रुत्वा संतुष्टो ब्रह्मराक्षसः ।  
उवाच मधुरं वाक्यं गच्छ शीघ्रं नमोऽस्तु ते ॥ 153.43 ॥  
ब्रह्मराक्षसमुक्तोऽसौ वणिजो विधिनिश्चयः ।  
पुनर्नृत्यति चैवाग्रे मम भक्तिव्यवस्थितः ॥ 153.44 ॥  
अथ प्रभातसमये नृत्यविक्षेपकोविदः ।  
नमो नारायणायेति उच्चार्य च पुनः पुनः ॥ 153.45 ॥  
निवृत्ते जागरे सोऽथ कालिन्दीसलिले प्लुतः ।  
दृष्ट्वा मां दिव्यरूपं तु गतोऽसौ मथुरां पुरीम् ॥ 153.46 ॥  
दृष्टश्चाग्रे त्वहं तेन पुरुषो दिव्यरूपधृक् ।  
स च पृष्टो मया देवि क्व भवान् प्रस्थितो द्रुतम् ॥ 153.47 ॥  
पुरुषस्य वचः श्रुत्वा सुधनो वाक्यमब्रवीत् ।  
अहं गच्छामि त्वरितो ब्रह्मराक्षससन्निधौ ॥ 153.48 ॥  
निवारयामास स तदा न गन्तव्यं त्वयाऽनघ ।  
जीवतो धर्ममाहात्म्यं मृते धर्म कुतो यशः ॥ 153.49 ॥  
पुरुषस्य वचः श्रुत्वा स वणिग्वाक्यमब्रवीत् ।  
न चासत्यं वदिष्यामि यास्ये राक्षससन्निधौ ॥ 153.50 ॥  
ब्रह्मराक्षसमासाद्य सत्यवाक्यपरायणः ।  
उवाच मधुरं वाक्यं तत्र राक्षससंसदि ॥ 153.51 ॥  
आगतोऽहं महाभाग नर्त्तयित्वा यथासुखम् ।  
विष्णवे लोकनाथाय मया दत्तं हि जागरम् ॥ 153.52 ॥  
इदं शरीरं मे रक्षो भक्षयस्व यथेप्सितम् ।  
यथान्यायविधानेन यथा वा तव रोचते ॥ 153.53 ॥  
नोक्तपूर्वं मयाऽसत्यं कदाचिदपि राक्षस ।  
तेन सत्येन मां भुङ्क्ष्व ब्रह्मराक्षस दारुण ॥ 153.54 ॥  
वणिजस्य वचः श्रुत्वा ततोऽसौ ब्रह्मराक्षसः ।  
उवाच मधुरं वाक्यं सुधनं तदनन्तरम् ॥ 153.55 ॥  
साधु तुष्टोऽस्मि भद्रं ते सत्यं धर्मं च पालितम् ।  
वणिजश्चातिविज्ञश्च यस्य ते बुद्धिरीदृशी ॥ 153.56 ॥  
जागरस्य समस्तस्य मम पुण्यं प्रयच्छ वै ।  
तस्य पुण्यप्रभावेन यथाऽहं मुक्तिमाप्नुयाम् ॥ 153.57 ॥  
सुधन उवाच ।  
नाहं ददामि ते पुण्यं नृत्यस्य नरभोजन ।  
अर्द्धं वाऽद्य समस्तं वा प्रहरं चार्द्धमेव वा ॥ 153.58 ॥  
सुधनस्य वचः श्रुत्वा प्रब्रवीद् ब्रह्मराक्षसः ।  
एकनृत्यस्य मे पुण्यं देहि त्वं शूद्रसत्तम ।  
सुधन उवाच ।  
नाहं दास्यामि ते पुण्यं यथोक्तं च समाचर ॥ 153.59 ॥  
केन त्वं कर्मदोषेण राक्षसत्वमुपागतः ।  
यत्ते गुह्यं महाभाग सर्वं तत्कथयस्व मे ॥ 153.60 ॥  
सुधनस्य वचः श्रुत्वा विहसित्वा तु राक्षसः ।  
किं त्वं मां च न जानासि प्रतिवासी ह्यहं तव ॥ 153.61 ॥  
अग्निदत्तस्तु वै नाम छन्दोगो ब्राह्मणोत्तमः ।  
इष्टकास्तु हरन् नित्यं पारकीयास्तु सर्वदा ।  
हृतास्तु गृहकामेन राक्षसत्वमुपागतः ॥ 153.62 ॥  
मया त्वं हि यथाप्राप्त उपकारं कुरुष्व मे ।  
एकविश्रामपुण्यं मे देहि त्वं शूद्रसत्तम ॥ 153.63 ॥  
कृपया तु समायुक्तो स वणिग् वाक्यमब्रवीत् ।  
दत्त्वा दानं तु नृत्यस्य एकविक्षेपकस्य तु ।  
एकनृत्यप्रभावेन राक्षसो मुक्तिमाप्नुयात् ॥ 153.64 ॥  
श्रीवराह उवाच ।  
सुधनस्तु ततो देवि विश्वरूपं जनार्दनम् ।  
अग्रतस्तु स्थितं देवं दृष्ट्वाऽसौ धरणीं गतः ॥ 153.65 ॥  
उवाच मधुरं वाक्यं देवदेवो जनार्दनः ।  
चतुर्भुजो दिव्यतनुः शङ्खचक्रगदाधरः ॥ 153.66 ॥  
विमानवरमारुह्य मम लोकं व्रजस्व च ।  
इत्युक्तवा माधवो देवि तत्रैवान्तरधीयत ॥ 153.67 ॥  
सुधनः सशरीरोऽपि सकुटुम्बो दिवं ययौ ।  
विमानवरमारुह्य विष्णोर्लोकं ततो गतः ।  
एष तीर्थप्रभावो वै कथितस्ते वसुंधरे ॥ 153.68 ॥  
अक्रूराच्च परं तीर्थं न भूतं न भविष्यति ।  
तस्य तीर्थप्रभावेन सुधनो मुक्तिमाप्नुयात् ॥ 153.69 ॥  
द्वादशी शुक्लपक्षे तु कुमुदस्य तु या भवेत् ।  
तस्मिन् स्नातस्तु वसुधे राजसूयफलं लभेत् ॥ 153.70 ॥  
कार्तिकीं समनुप्राप्य तत्तीर्थे तु वसुंधरे ।  
वृषोत्सर्गं नरः कुर्वंस्तारयेत् स कुलोद्भवान् ॥ 153.71 ॥  
श्राद्धं यः कुरुते सुभ्रु कार्तिक्यां प्रयतो नरः ।  
पितरस्तारितास्तेन सदैव प्रपितामहाः ॥ 153.72 ॥  
॥ इति श्रीवराहपुराणे भगवच्छास्त्रे त्रिपञ्चाशदधिकशततमोऽध्यायः ॥ 153 ॥


श्रीवराह उवाच ।  
वत्सक्रीडनकं नाम तीर्थं क्षेत्रे परं मम ।  
तत्र रक्तशिलाबद्धं रक्तचन्दनभूषितम् ॥ 154.1 ॥  
स्नानमात्रेण तत्रैव वायुलोकं व्रजेन्नरः ।  
तत्राथ मुञ्चते प्राणान् मम लोके महीयते ॥ 154.2 ॥  
पुनरन्यत् प्रवक्ष्यामि तच्छृणुष्व वसुंधरे ।  
अस्ति भाण्डीरकं नाम तीर्थं परममुत्तमम् ॥ 154.3 ॥  
शालैस्तालैश्च तरुभिस्तमालैरर्ज्जुनैस्तथा ।  
इङ्गुदैः पीलुकैश्चैव करीरै रक्तपुष्पकैः ॥ 154.4 ॥  
तस्मिन् भाण्डीरके स्नातो नियतो नियताशनः ।  
सर्वपापविनिर्मुक्त इन्द्रलोकं स गच्छति ।  
तत्राथ मुञ्चते प्राणान् मम लोकं स गच्छति ॥ 154.5 ॥  
पुनरन्यत् प्रवक्ष्यामि क्षेत्रं वृन्दावनं मम ।  
तत्राहं क्रीडयिष्यामि गोभिर्गोपालकैः सह ।  
सुरम्यं सुप्रतीतं च देवदानवदुर्लभम् ॥ 154.6 ॥  
तत्र कुण्डे महाभागे बहुगुल्मलतावृते ।  
तत्र स्नानं प्रकुर्वीत एकरात्रोषितो नरः ॥ 154.7 ॥  
गन्धर्वैरप्सरोभिश्च क्रीडमानः स मोदते ।  
तत्राथ मुञ्चते प्राणान् मम लोकं स गच्छति ॥ 154.8 ॥  
पुनरन्यत् प्रवक्ष्यामि महापातकनाशनम् ।  
तस्मिन् वृन्दावने तीर्थे यत्र केशी निपातितः ॥ 154.9 ॥  
गङ्गाशतगुणं पुण्यं यत्र केशी निपातितः ।  
काश्याः शतगुणं पुण्यं यत्र विश्रमते हरिः ।  
तस्माच्छतगुणं पुण्यं नात्र कार्या विचारणा ॥ 154.10 ॥  
तत्रापि च विशेषोऽस्ति केशितीर्थे वसुंधरे ।  
तस्मिन् पिण्डप्रदानेन गयातुल्यफलं भवेत् ॥ 154.11 ॥  
गयापिण्डप्रदानेन यत्फलं प्राप्यते नरैः ।  
स्नाने दाने तथा होमे अग्निष्टोमफलं लभेत् ॥ 154.12 ॥  
सूर्यतीर्थे तु वसुधे द्वादशादित्यसंज्ञके ।  
कालियो रमते तत्र कालिन्द्याः सलिले शुभे ॥ 154.13 ॥  
आदित्यो वीक्षितो भूमौ शीतार्त्तेन मया तदा ।  
द्वादशास्तु तथादित्यास्तपन्ति मम सन्निधौ ॥ 154.14 ॥  
कालियो दमितस्तत्र आदित्याः स्थापिता मया ।  
वरं वृणुध्वं भद्रं वो यद् वो मनसि वर्त्तते ॥ 154.15 ॥  
आदित्या ऊचुः ।  
वरं ददासि वै देव वरार्हा यदि वा वयम् ।  
अस्मिंस्तीर्थवरे स्नानमस्माकं संप्रदीयताम् ॥ 154.16 ॥  
आदित्यानां वचः श्रुत्वा ततोऽहं वाक्यमब्रुवम् ।  
द्वादशादित्यसंज्ञं हि स्थानमेतद् भविष्यति ॥ 154.17 ॥  
चैत्रमासे नरः षष्ठ्यां शुक्लपक्षे वसुंधरे ।  
अस्मिन् स्नातो नरो देवि सर्वान् कामानवाप्नुयात् ॥ 154.18 ॥  
आदित्येऽहनि संक्रान्तावस्मिंस्तीर्थे वसुंधरे ।  
मनसाऽभीप्सितं कामं नरः प्राप्नोति संयतः ॥ 154.19 ॥  
सूर्यतीर्थे नरः स्नातो दृष्ट्वाऽऽदित्यं वसुंधरे ।  
आदित्यभुवनं प्राप्य कृतकृत्यः स मोदते ।  
अथात्र मुञ्चते प्राणान् मम लोकं स गच्छति ॥ 154.20 ॥  
कालियस्य ह्रदं गत्वा क्रीडां कृत्वा वसुंधरे ।  
स्नानमात्रेण तत्रैव मुच्यते सर्वकिल्बिषैः ।  
अथात्र मुञ्चते प्राणान् मम लोकं स गच्छति ॥ 154.21 ॥  
उत्तरे हरिदेवस्य दक्षिणे कालियस्य तु ।  
अनयोर्देवयोर्मध्ये ये मृतास्तेऽपुनर्भवाः ॥ 154.22 ॥  
॥ इति श्रीवराहपुराणे भगवच्छास्त्रे चतुष्पञ्चाशदधिकशततमोऽध्यायः ॥ 154 ॥


श्रीवराह उवाच ।  
यमुनापारमुल्लङ्घ्य तत्रैव च महामुने ।  
मलयार्जुनकं तीर्थं कुण्डं तत्र च विद्यते ॥ 155.1 ॥  
पर्यस्तं तत्र शकटं भिन्नभाण्डकुटीघटम् ।  
तत्र स्नानोपवासेन अनन्तं फलमश्नुते ॥ 155.2 ॥  
द्वादश्यां शुक्लपक्षस्य ज्येष्ठमासे वसुंधरे ।  
तत्र स्नानेन दानेन महापातकनाशनम् ॥ 155.3 ॥  
ज्येष्ठस्य शुक्लद्वादश्यां स्नात्वा सुनियतेन्द्रियः ।  
मथुरायां हरिं दृष्ट्वा प्राप्नोति परमां गतिम् ॥ 155.4 ॥  
यमुनासलिले स्नातः शुचिर्भूत्वा जितेन्द्रियः ।  
समभ्यर्च्याच्युतं सम्यक् प्राप्नोति परमां गतिम् ॥ 155.5 ॥  
अपि चास्मत्कुले जातः कालिन्दीसलिले प्लुतः ।  
अर्चयिष्यति गोविन्दं मथुरायामुपोषितः ।  
इति गायन्ति पितरः परलोकगताः सदा ॥ 155.6 ॥  
ज्येष्ठमासे तु द्वादश्यां समभ्यर्च्य जनार्दनम् ।  
धन्योऽसौ पिण्डनिर्वापं यमुनायां प्रदास्यति ॥ 155.7 ॥  
निचुलायां परिक्रामन् वसन्तस्यारिबन्धनात् ।  
गोविन्दे जागरं कृत्वा कृतकृत्यो भविष्यति ॥ 155.8 ॥  
तत्रैव तु महातीर्थं वने बहुलसंज्ञके ।  
तत्र स्नातो नरो देवि रुद्रलोके महीयते ॥ 155.9 ॥  
चैत्रमासे च द्वादश्यां शुक्लपक्षे वसुंधरे ।  
तत्र स्नातो नरो याति मम लोकं न संशयः ॥ 155.10 ॥  
अस्ति भाण्डह्रदं नाम परे पारे सुदुर्लभम् ।  
दृश्यन्त्यहरहस्तत्र आदित्याः शुभकारिणः ॥ 155.11 ॥  
तत्र चार्कस्थले कुण्डे स्नानं यः कुरुते नरः ।  
सर्वपापविनिर्मुक्तः सूर्यलोके व्रजेन्नरः ।  
तत्राथ मुञ्चते प्राणान् मम लोकं स गच्छति ॥ 155.12 ॥  
अर्कस्थलसमीपे तु कूपं तु विमलोदकम् ।  
सप्तसामुद्रकं नाम देवानामपि दुर्लभम् ॥ 155.13 ॥  
तत्र स्नानेन वसुधे स्वच्छन्दगमनालयः ।  
अथात्र मुञ्चते प्राणान् मम लोकं स गच्छति ॥ 155.14 ॥  
तत्र वीरस्थलं नाम क्षेत्रं गुह्यं परं मम ।  
आसन्नसलिलं चैव पद्मोत्पलविभूषितम् ॥ 155.15 ॥  
यस्तत्र कुरुते स्नानमेकरात्रोषितो नरः ।  
स मत्प्रसादात् सुश्रोणि वीरलोके महीयते ।  
अथात्र मुञ्चते प्राणान् मम लोकं स गच्छति ॥ 155.16 ॥  
कुशस्थलं च तत्रैव पुण्यं पापहरं शुभम् ।  
तत्र स्नातो नरो देवि ब्रह्मलोके महीयते ।  
अथात्र मुञ्चते प्राणान् मम लोकं स गच्छति ॥ 155.17 ॥  
तत्र पुष्पस्थलं नाम शिवक्षेत्रमनुत्तमम् ।  
तत्र स्नानेन मनुजः शिवलोके महीयते ॥ 155.18 ॥  
एते पञ्चस्थला ख्याता महापातकनाशनाः ।  
तेषु स्नातस्तु वसुधे ब्रह्मणा सह मोदते ॥ 155.19 ॥  
तत्र गोपीश्वरो नाम महापातकनाशनः ।  
कृष्णस्य रमणार्थं हि सहस्त्राणि च षोडष ।  
गोप्यो रूपाणि चक्रे च तत्र क्रीडनकेशवम् ॥ 155.20 ॥  
यदा बालेन कृष्णेन भग्नार्जुनयुगं तथा ।  
शकटं च तदा भिन्नं घटभाण्डकुटीरकम् ॥ 155.21 ॥  
ताभिस्तत्रैव गोविन्दं क्रीडन्तं च यदृच्छया ।  
परिष्वक्तं हि धर्मेण व्याजेन च सुगोपितम् ॥ 155.22 ॥  
मातलिस्तत्र चागत्य देवैरुक्तं यथोदितम् ।  
गोपवेषधरं देवमभिषेकं चकार ह ॥ 155.23 ॥  
आनीय सप्त कलशान् तत्रौषधिपरिप्लुतान् ।  
गोपीमण्डलपानेन स्नापितो हेमकुण्डलः ।  
गोप्यो गायन्ति नृत्यन्ति कृष्ण कृष्ण इति ब्रुवन् ॥ 155.24 ॥  
तत्र गोपीश्वरं देवं मातलिस्थाप्य पूजितम् ।  
कूपं च स्थापयामास माङ्गल्यैः कलशैः शुभैः ॥ 155.25 ॥  
सप्तसामुद्रिकं नाम कूपं तु विमलोदकम् ।  
देवस्याग्रे तु वसुधे गोपीशस्य महात्मनः ।  
पितरश्चापि नन्दन्ति पानीयं पिण्डमेव च ॥ 155.26 ॥  
सप्तसामुद्रिके कूपे यः श्राद्धं संप्रदास्यति ।  
पितरस्तारितास्तेन कुलानां सप्तसप्ततिः ॥ 155.27 ॥  
सोमवारे त्वमावास्यां पिण्डदानं करोति यः ।  
गयापिण्डप्रदानं तु कृतं स्यान्नात्र संशयः ॥ 155.28 ॥  
गोविन्दस्य च देवस्य तथा गोपीश्वरस्य च ।  
मध्ये तु मरणं यस्य शक्रस्येति सलोकताम् ॥ 155.29 ॥  
तथा बहुलरुद्रस्य गोविन्दस्यैव मध्यतः ।  
तद्वद् ब्रह्माणमीशस्य गोपीशस्यैव मध्यतः ॥ 155.30 ॥  
एतेषु स्नानदानेन पिण्डपातेन भामिनि ।  
नरस्तारयते पुंसां दश पूर्वान् दशापरान् ॥ 155.31 ॥  
एवं स्नातो नरो देवि देवैश्च सह मोदते ।  
तत्राथ मुञ्चते प्राणान् मम लोकं स गच्छति ॥ 155.32 ॥  
वत्सपुत्रं महापुण्यं तीर्थं परमकं मम ।  
मथुरादक्षिणे पार्श्वे वत्सरागविभूषितम् ।  
तत्र स्नानेन दानेन वाञ्छितं फलमाप्नुयात् ॥ 155.33 ॥  
मथुरादक्षिणे पार्श्वे क्षेत्रं फाल्गुनकं तथा ।  
तत्र स्नात्वा च पीत्वा च वीरलोके महीयते ॥ 155.34 ॥  
तत्र फाल्गुनके चैव तीर्थे परमदुर्लभे ।  
वृषभाञ्जनकं नाम क्षेत्रं मे दुर्लभं महत् ॥ 155.35 ॥  
तत्राभिषेकं यः कुर्यात् स देवैः स मोदते ।  
तत्राथ मुञ्चते प्राणान् मम लोके महीयते ॥ 155.36 ॥  
अस्ति तालवनं नाम धेनुकासुररक्षितम् ।  
मथुरापश्चिमे भागे अदूरादर्द्धयोजनम् ॥ 155.37 ॥  
तत्र कुण्डं स्वच्छजलं नीलोत्पलविभूषितम् ।  
तत्र स्नानेन दानेन वाञ्छितं फलमाप्नुयात् ॥ 155.38 ॥  
अस्ति संवीटकं नाम अस्मिन् क्षेत्रे परं मम ।  
तत्र कुण्डं विशालाक्षि प्रसन्नसलिलं शुभम् ॥ 155.39 ॥  
तत्र स्नानं च यः कुर्यादेकरात्रोषितो नरः ।  
अग्निष्टोमफलं चैव लभते नात्र संशयः ।  
अथात्र मुञ्चते प्राणान् मम लोकं स गच्छति ॥ 155.40 ॥  
मथुरापश्चिमे भागे अदूरादर्द्धयोजने ।  
मया तत्र तपस्तप्तं पुत्रार्थं हि वसुंधरे ॥ 155.41 ॥  
देवकीगर्भसंभूतो वसुदेवगृहे शुभे ।  
तत्र पुण्येन हि मया रविराराधितस्तदा ॥ 155.42 ॥  
लब्धप्रज्ञो मया पुत्रो रूपवांश्च गुणान्वितः ।  
तत्रैव तु मया दृष्टः पद्महस्तो दिवाकरः ॥ 155.43 ॥  
मासि भाद्रपदे देवि तिग्मतेजा विभावसुः ।  
सप्तम्यां शुक्लपक्षस्य रविस्तिष्ठति सर्वदा ॥ 155.44 ॥  
तस्मिन्नहनि यः स्नानं कुर्यात् कुण्डे समाहितः ।  
न तस्य दुर्लभं लोके सर्वदाता दिवाकरः ॥ 155.45 ॥  
आदित्येऽहनि संप्राप्ते सप्तम्यां तु वसुंधरे ।  
नरो वाऽप्यथवा नारी प्राप्नोत्यविकलं फलम् ॥ 155.46 ॥  
तत्रैव तु तपस्तप्तं राज्ञा शन्तनुना पुरा ।  
आदित्यं तु पुरस्थाप्य प्राप्तो भीष्मो महाबलः ॥ 155.47 ॥  
शन्तनुः प्राप्य तं पुत्रं गतोऽसौ हस्तिनापुरम् ।  
तत्र स्नानेन दानेन वाञ्छितं फलमाप्नुयात् ॥ 155.48 ॥  
॥ इति श्रीवराहपुराणे भगवच्छास्त्रे पञ्चपञ्चाशदधिकशततमोऽध्यायः ॥ 155 ॥


श्रीवराह उवाच ।  
विंशतिर्योजनानां तु माथुरं मम मण्डलम् ।  
यत्र तत्र नरः स्नातो मुच्यते सर्वकिल्बिषैः ॥ 156.1 ॥  
वर्षाकाले तु स्थातव्यं यच्च स्थानं तु हर्षदम् ।  
पुण्यात् पुण्यतरं चैव माथुरे मम मण्डले ॥ 156.2 ॥  
सप्तद्वीपिषु तीर्थानि पुण्यान्यायतनानि च ।  
मथुरायां गमिष्यन्ति प्रसुप्ते तु सदा मयि ॥ 156.3 ॥  
शयनोत्थितं तु दृष्ट्वा मां मथुरायां वसुंधरे ।  
ते नरा मां प्रपश्यन्ति सर्वकालं न संशयः ॥ 156.4 ॥  
सुप्तोत्थितस्य वसुधे दृष्ट्वा मे मुखपङ्कजम् ।  
सप्तजन्मकृतं पापं तत्क्षणादेव मुच्यते ।  
मथुरावासिनो लोकाः सर्वे ते मुक्तिभाजनाः ॥ 156.5 ॥  
मथुरां समनुप्राप्य दृष्ट्वा देवं तु केशवम् ।  
स्नात्वा पुनस्तु कालिन्द्यां यो मां पश्यति सर्वदा ।  
स तत्फलमवाप्नोति राजसूयाश्वमेधयोः ॥ 156.6 ॥  
प्रदक्षिणीकृता तेन सप्तद्वीपा वसुंधरा ।  
प्रदक्षिणीकृतो येन मथुरायां तु केशवः ॥ 156.7 ॥  
घृतपूर्णेन पात्रेण समग्रेण च वाससा ।  
केशवस्याग्रतो दत्त्वा दीपकं तु वसुंधरे ॥ 156.8 ॥  
पञ्चयोजनविस्तारमायामे पञ्चविस्तरम् ।  
दीपमालासमाकीर्णं विमानं लभते नरः ॥ 156.9 ॥  
सर्वकामसमृद्धं तदप्सरोगणसेवितम् ।  
रम्यमालाभिराकीर्णं विमानं सार्वकामिकम् ।  
समारोहति वै नित्यं प्रभामण्डलमण्डितम् ॥ 156.10 ॥  
ये देवा ये च गन्धर्वाः सिद्धाश्चारणपन्नगाः ।  
ते स्पृहन्ति सदा देवि पुण्यमस्ति कृतं भुवि ॥ 156.11 ॥  
यदि कालान्तरे पुण्यं हीयतेऽस्य पुरा कृतम् ।  
सतां पुण्यगृहे देवि जायते मानवो हि सः ॥ 156.12 ॥  
धरण्युवाच ।  
क्षेत्रं हि रक्षते देव कस्त्विदं पापनाशनम् ।  
यक्षरक्षःपिशाचैश्च भूतप्रेतविनायकैः ।  
एवमादिभिराजुष्टं क्षेत्रं न फलदं भवेत् ॥ 156.13 ॥  
श्रीवराह उवाच ।  
मत्क्षेत्रं ते न पश्यन्ति मत्प्रभावात् कदाचन ।  
न विकुर्वन्ति ते दृष्ट्वा मत्पराणां हि देहिनाम् ॥ 156.14 ॥  
रक्षार्थं हि मया दत्ता दिक्पालास्तु वरानने ।  
लोकपालास्तु चत्वारस्तीर्थं रक्षन्ति ये सदा ॥ 156.15 ॥  
पूर्वां रक्षति इन्द्रस्तु यमो रक्षति दक्षिणाम् ।  
पश्चिमां रक्षते नित्यं वरुणः पाशधृक् स्वयम् ॥ 156.16 ॥  
उत्तरां तु कुबेरस्तु महाबलपराक्रमः ।  
मध्यं तु रक्षते नित्यं शिवो देव उमापतिः ॥ 156.17 ॥  
मथुरायां गृहे यस्तु प्रासादं पुरवासिनाम् ।  
कारयित्वा तु मनुजो जायते स चतुर्भुजः ॥ 156.18 ॥  
मथुरायां महाभागे कुण्डे तु विमलोदके ।  
गम्भीरे सर्वदा देवि संतिष्ठेत चतुर्भुजः ॥ 156.19 ॥  
तत्राभिषेकं कुर्वीत एकरात्रोषितो नरः ।  
मोदते सर्वलोकेषु सर्वपापविवर्जितः ॥ 156.20 ॥  
तत्राथ मुञ्चते प्राणान् स्नानं कृत्वा वसुंधरे ।  
वैष्णवं लोकमासाद्य क्रीडते ससुखो दिवि ॥ 156.21 ॥  
तत्रैव च सदाश्चर्यं कथ्यमानं मया श्रृणु ।  
यद् दृश्यते वै सुश्रोणि कुण्डे वै विमलोदके ॥ 156.22 ॥  
हेमन्ते तु भवेच्चोष्णं तेजसा मम शोभने ।  
ग्रीष्मे भवति सुश्रोणि तुषारसदृशोपमम् ॥ 156.23 ॥  
न वर्द्धते च वर्षासु ग्रीष्मे चापि न हीयते ।  
एतच्च महदाश्चर्यं तस्मिन् कुण्डे परं मम ॥ 156.24 ॥  
पदे पदे तीर्थफलं मथुरायां वसुंधरे ।  
तत्र तत्र नरः स्नातो मुच्यते सर्वपातकैः ॥ 156.25 ॥  
वर्षासु स्थलतीर्थेषु स्नातव्यं तु प्रयत्नतः ।  
ह्रदेषु देवखातेषु गर्तेषु च नदीषु च ॥ 156.26 ॥  
प्रवाहेषु च दिव्येषु नदीनां सङ्गमेषु च ।  
वर्षासु सर्वतः स्नायाद् यदीच्छेत् परमां गतिम् ॥ 156.27 ॥  
अस्ति क्षेत्रं परं दिव्यं मुचुकुन्दं तु नामतः ।  
मुचुकुन्दः स्वपित्यत्र दानवासुरपातनः ॥ 156.28 ॥  
तत्र कुण्डे नरः स्नात्वा प्राप्नोत्यभिमतं फलम् ।  
अथात्र मुञ्चते प्राणान् मम लोकं स गच्छति ॥ 156.29 ॥  
इहजन्मकृतं पापमन्यजन्मकृतं च यत् ।  
तत्सर्वं नश्यते शीघ्रं कीर्त्तने केशवस्य तु ॥ 156.30 ॥  
किं तस्य बहुभिर्मन्त्रैर्भक्तिर्यस्य जनार्दने ।  
नरके पच्यमानस्य गतिर्देवो जनार्दनः ॥ 156.31 ॥  
कृत्वा प्रदक्षिणं देवं मथुरायां तु केशवम् ।  
न जायते मर्त्त्यलोके जातो वा नृपतिर्भवेत् ॥ 156.32 ॥  
मासे वै कौमुदे देवि यः करोति प्रदक्षिणाम् ।  
देवेषु मम रूपेषु सोऽनन्तफलमश्नुते ॥ 156.33 ॥  
सुप्तोत्थितं हरिं दृष्ट्वा मथुरायां वसुंधरे ।  
न तस्य पुनरावृत्तिर्जायते स चतुर्भुजः ॥ 156.34 ॥  
कुमुदस्य तु मासस्य मथुरायां वसुंधरे ।  
नवम्यां दक्षिणं कृत्वा सर्वपापैः प्रमुच्यते ॥ 156.35 ॥  
ब्रह्मघ्नश्च सुरापश्च गोघ्नो भग्नव्रतस्तथा ।  
मथुराप्रदक्षिणां कृत्वा पूतो भवति मानवः ॥ 156.36 ॥  
अष्टम्यां प्राप्य मथुरां दन्तधावनपूर्वकम् ।  
ब्रह्मचर्येण तां रात्रिं कृतसंकल्पमानसः ॥ 156.37 ॥  
धौतवस्त्रस्तु सुस्नातो मौनव्रतपरायणः ।  
प्रदक्षिणां प्रकुर्वीत सर्वपातकशुद्धये ॥ 156.38 ॥  
प्रदक्षिणं क्रियमाणमन्यो यः स्पृशते नरः ।  
सर्वान् कामानवाप्नोति नात्र कार्या विचारणा ॥ 156.39 ॥  
मथुरायां नरो गत्वा दृष्ट्वा देवं स्वयंभुवम् ।  
प्रदक्षिणायां यत्पुण्यं तत्पुण्यं लभते हि सः ॥ 156.40 ॥  
देवस्याग्रे तु वसुधे कूपं तु विमलोदकम् ।  
पितरश्चाभिनन्दन्ति पानीयं पिण्डमेव च ॥ 156.41 ॥  
चतुःसामुद्रिकं नाम कूपं लोकेषु विश्रुतम् ।  
तत्र स्नातो नरो भद्रे देवैस्तु सह मोदते ।  
तत्राथ मुञ्चते प्राणान् मम लोकं स गच्छति ॥ 156.42 ॥  
॥ इति श्रीवराहपुराणे भगवच्छास्त्रे षट्पञ्चाशदधिकशततमोऽध्यायः ॥ 156 ॥


धरण्युवाच ।  
श्रुतं सुबहुशो देव तीर्थानां गुणविस्तरम् ।  
प्रोच्यमानं तु पुण्याख्यं त्वत्प्रसादाज्जनार्दन ॥ 157.1 ॥  
न दानैर्न तपोभिश्च न यज्ञैस्तादृशं फलम् ।  
प्रदक्षिणायाः पृथिवी यादृशं तीर्थसेवया ॥ 157.2 ॥  
पृथिव्याश्चतुरन्तायाः क्रमणं दुर्गमं विभो ।  
सर्वतीर्थाभिगमनमस्ति दुर्गमनं नृणाम् ॥ 157.3 ॥  
अस्ति कश्चिदुपायोऽत्र येन सम्यगवाप्यते ।  
प्रसादसुमुखो भूत्वा तत्सर्वं कथयस्व मे ॥ 157.4 ॥  
श्रीवराह उवाच ।  
भद्रे श्रृणु महत्पुण्यं पृथिव्याः सर्वतो दिशम् ।  
परिक्रम्य यथाऽध्वानं प्रमाणगणितं शुभम् ।  
पृथिव्याः क्रमणे सम्यक् श्रृणु त्वं योजनानि वै ॥ 157.5 ॥  
षष्टिकोटिसहस्त्राणि षष्टिकोटिशतानि च ।  
तीर्थान्येतानि दैवानि तारकाश्च नभस्थले ॥ 157.6 ॥  
गणितानि समस्तानि वायुना जगदायुषा ।  
ब्रह्मणा लोमशेनैव नारदेन ध्रुवेण च ।  
जाम्बवत्याश्च पुत्रेण रावणेन हनूमता ॥ 157.7 ॥  
एतैरनेकधा देवि ससागरवना मही ।  
क्रमिता बालिना चैव बाह्यमण्डलरेखया ॥ 157.8 ॥  
अन्तरभ्रमणेनैव सुग्रीवेण महात्मना ।  
तथा पूर्वं च देवेन्द्रैः पञ्चभिः पाण्डुनन्दनैः ॥ 157.9 ॥  
योगसिद्धैस्तथा कैश्चिन्मार्कण्डेयमुखैरपि ।  
क्रमिता न क्रमिष्यन्ति न पूर्वे नापरे जनाः ॥ 157.10 ॥  
अल्पसत्त्वबलोपेतैः प्राणिभिश्चाल्पबुद्धिभिः ।  
मनसाऽपि न शक्येत गमनस्य च का कथा ॥ 157.11 ॥  
सप्तद्वीपे तु ये तीर्था भ्रमणाच्च फलं भवेत् ।  
प्राप्यते चाधिकं तस्मान्मथुराभ्रमणीयके ॥ 157.12 ॥  
मथुरां समनुप्राप्य यस्तु कुर्यात् प्रदक्षिणम् ।  
प्रदक्षिणीकृता तेन सप्तद्वीपा वसुंधरा ॥ 157.13 ॥  
तस्मात् सर्वप्रयत्नेन सर्वकामानभीप्सुभिः ।  
कर्त्तव्या मथुरां प्राप्य नरैः सम्यक् प्रदक्षिणा ॥ 157.14 ॥  
धरण्युवाच ।  
यथाविधानक्रमणे मथुरायामवाप्यते ।  
प्रदक्षिणाफलं सम्यगनुक्रमविधिं वद ॥ 157.15 ॥  
श्रीवराह उवाच ।  
पुरा सप्तर्षिभिः पृष्टो ब्रह्मा लोकपितामहः ।  
इदमेवार्थमप्युक्तो यथा त्वं पृष्टवान्मम ॥ 157.16 ॥  
श्रुत्वा सर्वपुराणोक्तं तीर्थानुक्रमणं परम् ।  
पृथिव्याश्चतुरन्तायास्तथा तद्वक्तुमुद्यतः ॥ 157.17 ॥  
सर्वदेवेषु यत्पुण्यं सर्वतीर्थेषु यत्फलम् ।  
सर्वदानेषु यत्प्रोक्तमिष्टापूर्तेषु चैव हि ।  
फलं तदधिकं प्रोक्तं मथुरायाः परिक्रमे ॥ 157.18 ॥  
प्रहृष्टा ऋषयो जग्मुरभिवाद्य स्वयंभुवम् ।  
आगत्य मथुरां देवीमाश्रमाश्चक्रिरे द्विजाः ।  
ध्रुवेण सहिता आसन् कामयानास्तु तद्दिनम् ॥ 157.19 ॥  
कुमुदस्य तु मासस्य नवम्यां शुक्लपक्षके ।  
मथुरापरिक्रमं कृत्वा सर्वपापैः प्रमुच्यते ॥ 157.20 ॥  
॥ इति श्रीवराहपुराणे भगवच्छास्त्रे सप्तपञ्चाशदधिकशततमोऽध्यायः ॥ 157 ॥


श्रीवराह उवाच ।  
अष्टम्यां मथुरां प्राप्य कार्त्तिकस्य सिते पुनः ।  
स्नात्वा विश्रान्तितीर्थे तु पितृदेवार्चने रतः ॥ 158.1 ॥  
विश्रान्तिदर्शनं कृत्वा दीर्घविष्णुं च केशवम् ।  
दिनान्ते नियमं कार्यं तीर्थे विश्रान्तिसंज्ञके ॥ 158.2 ॥  
मथुरां च परिक्रामन् दृष्ट्वा देवं स्वयंभुवम् ।  
स्थितं वा स्थलरूपेण केशवं क्लेशनाशनम् ।  
प्रदक्षिणायाः सम्यग् वै फलमाप्नोति मानवः ॥ 158.3 ॥  
उपवासरतः सम्यगल्पमेध्याशनोऽथवा ।  
दन्तकाष्ठं च सायाह्ने कृत्वा शुद्ध्यर्थमात्मनः ॥ 158.4 ॥  
ब्रह्मचर्येण तां रात्रिं कृत्वा संकल्पमानसम् ।  
धौतवस्त्रधरः स्नातो मौनव्रतपरायणः ॥ 158.5 ॥  
तिलाक्षतकुशान् गृह्य पितृदेवार्थमुद्यतः ।  
दीपहस्तो वनं गत्वा श्रान्तो विश्रान्तिजागरे ॥ 158.6 ॥  
यथानुक्रमणं तैश्च ध्रुवाद्यैर्ऋषिभिः कृतम् ।  
एवं परम्परायातं क्रमणीयं नरोत्तमैः ॥ 158.7 ॥  
प्रदक्षिणावर्त्तमानो नरो भक्तिसमन्वितः ।  
सर्वान् कामानवाप्नोति हयमेधफलं लभेत् ॥ 158.8 ॥  
एवं जागरणं कृत्वा नवम्यां नियतः शुचिः ।  
ब्राह्मे मुहूर्त्ते संप्राप्ते ततो यात्रामुपक्रमेत् ।  
तथा प्रारभ्यते यात्रा यावन्नोदयते रविः ॥ 158.9 ॥  
प्रातः स्नानं तथा कुर्यात्तीर्थे दक्षिणकोटिके ।  
प्रक्षाल्य पादावाचम्य हनूमन्तं प्रसादयेत् ॥ 158.10 ॥  
सर्वमङ्गलमाङ्गल्यं कुमारं ब्रह्मचारिणम् ।  
विज्ञाप्य सिद्धिकर्त्तारं यात्रासिद्धिप्रदायकम् ।  
यस्य संस्मरणादेव सर्वे नश्यन्त्युपद्रवाः ॥ 158.11 ॥  
यथा रामस्य यात्रायां सिद्धिस्ते सुप्रतिष्ठिता ।  
तथा परिभ्रमन् मेऽद्य भवान् सिद्धिप्रदो भव ॥ 158.12 ॥  
इति विज्ञाप्य विधिवद् हनूमन्तं गणेश्वरम् ।  
दीपपुष्पोपहारैस्तु पूजयित्वा प्रसादयेत् ॥ 158.13 ॥  
तथैव पद्मनाभं तु दीर्घविष्णुं भयापहम् ।  
विज्ञाप्य सिद्धिकर्त्तारो देव्यश्च तदनन्तरम् ॥ 158.14 ॥  
दृष्ट्वा वसुमतीं देवीं तथैव ह्यपराजिताम् ।  
आयुधागारसंस्थां च नृणां सर्वभयापहाम् ॥ 158.15 ॥  
कंसवासनिकां तद्वदौग्रसेनीं तु चर्चिकाम् ।  
वधूटीं च तथा देवीं दानवक्षयकारिणीम् ॥ 158.16 ॥  
जयदां देवतानां च मातरो देवपूजिताः ।  
गृहदेव्यो वास्तुदेव्यो दृष्ट्वाऽनुज्ञाप्य निर्गमेत् ॥ 158.17 ॥  
मौनव्रतधरो गच्छेद् यावद् दक्षिणकोटिके ।  
प्राप्य स्नात्वा पितॄंस्तर्प्य दृष्ट्वा देवं प्रणम्य च ।  
नत्वा गच्छेदिक्षुवासां देवीं कृष्णसुपूजिताम् ॥ 158.18 ॥  
बालक्रीडनरूपाणि कृतानि सह गोपकैः ।  
यानि तीर्थानि तान्येव स्थापितानि महर्षिभिः ।  
ख्यातिं गतानि दिव्यानि सर्वपापहराणि च ॥ 158.19 ॥  
वत्सपुत्रं ततो गच्छेत् सर्वपापहरं शुभम् ।  
अर्कस्थलं वीरस्थलं कुशस्थलमनन्तरम् ।  
पुण्यस्थलं महास्थलं महापातकनाशनम् ॥ 158.20 ॥  
एवं पञ्चस्थला ख्याता महापातकनाशनाः ।  
येषु दृष्टेषु मनुजो ब्रह्मणा सह मोदते ।  
शिवं सिद्धिमुखं दृष्ट्वा स्थलानां फलमाप्नुयात् ॥ 158.21 ॥  
हयमुक्तिं ततो गच्छेत् सिन्दूरं ससहायकम् ।  
श्रूयते चात्र ऋषिभिर्गीता गाथा पुरातनी ॥ 158.22 ॥  
अश्वारूढेन तेनैव यात्रेयं समनुष्ठिता ।  
अश्वो मुक्तिं गतस्तत्र सहायसहितः सुखम् ॥ 158.23 ॥  
राजपुत्रः स्थितस्तत्र यानयात्रा न मुक्तिदा ।  
तस्माद् यानैस्तु यात्रा च न कर्त्तव्या फलेच्छया ।  
तस्मिंस्तीर्थे तु तं दृष्ट्वा स्पृष्ट्वा पापैः प्रमुच्यते ॥ 158.24 ॥  
लवणस्य गुहां तत्र दृष्ट्वा भक्तिसमन्वितः ।  
शत्रुघ्नमीश्वरं चैव सर्वपापैः प्रमुच्यते ॥ 158.25 ॥  
कुण्डं शिवस्य विख्यातं तत्र स्नानान्महाफलम् ।  
मल्लिकादर्शनं कृत्वा कृष्णस्य जयदं शुभम् ।  
ततः कदम्बखण्डस्य गमनात् सिद्धिमाप्नुयात् ॥ 158.26 ॥  
अपरं तत्र गुह्याख्यं तीर्थं तस्य समीपतः ।  
गमनात् तस्य तीर्थस्य महापातकनाशनम् ।  
उल्लोला वरदा तत्र दृष्ट्वा गतिमवाप्नुयात् ॥ 158.27 ॥  
चर्च्चिका योगिनी तत्र योगिनीपरिवारिता ।  
कृष्णस्य रक्षणार्थं हि स्थिता सा दक्षिणां दिशम् ॥ 158.28 ॥  
अस्पृश्या च स्पृशा चैव मातरौ लोकपूजितौ ।  
बालानां दर्शनं द्वाभ्यां महारक्षां करिष्यति ॥ 158.29 ॥  
वर्षखातं ततो गत्वा कुण्डं पापहरं परम् ।  
गत्वा स्नात्वा पितॄंस्तर्प्य सर्वपापैः प्रमुच्यते ॥ 158.30 ॥  
क्षेत्रपालं ततो गत्वा शिवं भूतेश्वरं हरम् ।  
मथुराक्रमणं तस्य जायते सफलं तथा ॥ 158.31 ॥  
कृष्णक्रीडासेतुबन्धं महापातकनाशनम् ।  
वलभीं तत्र क्रीडार्थं दृष्ट्वा देवो गदाधरः ॥ 158.32 ॥  
गोपकैः सहितस्तत्र क्षणमेकं दिने दिने ।  
तत्रैव रमणार्थं हि नित्यकालं स गच्छति ॥ 158.33 ॥  
बलिह्रदं च तत्रैव जलक्रीडाकृतं शुभम् ।  
यस्य संदर्शनादेव सर्वपापैः प्रमुच्यते ॥ 158.34 ॥  
ततः परं च कृष्णेन कुक्कुटैः क्रीडनं कृतम् ।  
यस्य दर्शनमात्रेण चण्डः सद्गतिमाप्नुयात् ॥ 158.35 ॥  
स्तम्भोच्चयं सुशिखरं सौरभैः ससुगन्धिभिः ।  
भूषितं पूजितं तत्र कृष्णेनाक्लिष्टकर्मणा ॥ 158.36 ॥  
तस्य प्रदक्षिणं कृत्वा परिपूज्य प्रयत्नतः ।  
मुच्यते सर्वपापेभ्यो विष्णुलोकं व्रजेत् तु सः ॥ 158.37 ॥  
वसुदेवेन देवक्या गर्भसंरक्षणाय च ।  
कृतमेकान्तशयनं महापातकनाशनम् ॥ 158.38 ॥  
ततो नारायणस्थानं प्रविशेन्मुक्तिहेतवे ।  
परिक्रम्य ततो देवान् नारायणपुरोगमान् ॥ 158.39 ॥  
दृष्ट्वा ततोऽनुविज्ञाप्य गणं सिद्धिविनायकम् ।  
कुब्जिकां वामनां चैव ब्राह्मण्यौ कृष्णमानिते ॥ 158.40 ॥  
अनुज्ञाप्य ततः स्थानं द्रष्टुं गर्त्तेश्वरं शिवम् ।  
दृष्टमात्रेण तत्रैव यात्राफलमवाप्यते ॥ 158.41 ॥  
लोहजङ्घं ततो दृष्ट्वा आरक्षं परमं हरेः ।  
रक्षणार्थं हि क्षेत्रस्य यात्रायाः सिद्धिदं नृणाम् ।  
प्रभालल्लीं च तत्रैव दृष्ट्वा कामानवाप्नुयात् ॥ 158.42 ॥  
महाविद्येश्वरी देवी कृष्णरक्षार्थमुद्यता ।  
नित्यं सन्निहिता तत्र सिद्धिदा पापनाशिनी ॥ 158.43 ॥  
कृष्णेन बलभद्रेण गोपैः कंसं जिघांसुभिः ।  
संकेतकं कृतं तत्र मन्त्रनिश्चयकारकम् ॥ 158.44 ॥  
तदा संकेतकेशा च सिद्धा देवी प्रतिष्ठिता ।  
सिद्धिप्रदा भोगदा च तेन सिद्धेश्वरी स्मृता ॥ 158.45 ॥  
संकेतकेश्वरीं चैव दृष्ट्वा सिद्धिमवाप्नुयात् ।  
तत्र कुण्डं स्वच्छजलं महापातकनाशनम् ॥ 158.46 ॥  
ततो दृष्ट्वा महादेवं गोकर्णेश्वरनामतः ।  
यस्य दर्शनमात्रेण सर्वपापैः प्रमुच्यते ॥ 158.47 ॥  
सरस्वतीं नदीं दृष्ट्वा ततो भद्राणि पश्यति ।  
विघ्नराजं ततो गच्छेद् गणेशं विघ्ननाशनम् ।  
सर्वसिद्धिप्रदं रम्यं दर्शनाच्च फलं लभेत् ॥ 158.48 ॥  
गङ्गां साध्वीं च तत्रैव महापातकनाशिनीम् ।  
दृष्ट्वा स्पृष्ट्वा तथा ध्यात्वा सर्वकामान् समश्नुते ॥ 158.49 ॥  
महादेवमुखाकारं नाम्ना रुद्रमहालयम् ।  
क्षेत्रपं तं परं दृष्ट्वा क्षेत्रवासफलं लभेत् ॥  
तस्मादुत्तरकोटिं च दृष्ट्वा देवं गणेश्वरम् ॥ 158.50 ॥  
द्यूतकीडा भगवता कृता गोपजनैः सह ।  
नानावहासरूपेण जिता गोप्यो धनानि च ॥  
गोपैरानीय तत्रैव कृष्णाय च निवेदिताः ॥ 158.51 ॥  
गोपालकृष्णगमनं महापातकनाशनम् ।  
समस्तं बालचरितं भ्रमता च यथासुखम् ॥ 158.52 ॥  
कृतं तत्र यथारूपं तद्रूपं च तथा तथा ।  
ऋषिभिः सेवितं ध्यातं विष्णोर्माहात्म्यमुत्तमम् ॥ 158.53 ॥  
ततो गच्छेन्महातीर्थं विमलं यमुनाम्भसि ।  
स्नात्वा पीत्वा पितॄं स्तर्प्य नाम्ना रुद्रमहालयम् ।  
गार्ग्यतीर्थे महापुण्ये नरस्तत्र तथाक्रमेत् ॥ 158.54 ॥  
भद्रेश्वरे महातीर्थे सोमतीर्थे तथैव च ।  
स्नात्वा सोमेश्वरं देवं दृष्ट्वा यात्राफलं लभेत् ॥ 158.55 ॥  
सरस्वत्याः संगमे च संतर्प्य पितृदेवताः ।  
घण्टाभरणके तद्वत् तथा गरुडकेशवे ॥ 158.56 ॥  
धारालोपनके तद्वद् वैकुण्ठे खण्डवेलके ।  
मन्दाकिन्याः संयमने असिकुण्डे तथैव च ॥ 158.57 ॥  
गोपानां तीर्थके चैव तथैवामुक्तिकेश्वरे ।  
वैलक्षगरुडे चैव महापातकनाशने ॥ 158.58 ॥  
एते तीर्था महापुण्या यथा विश्रान्तिसंज्ञकः ।  
एषु तीर्थेषु क्रमितो भक्तिमान् विजितेन्द्रियः ।  
देवान् पितॄन् समभ्यर्च्य ततो देवं प्रसादयेत् ॥ 158.59 ॥  
अविमुक्तेश देवेश सप्तर्षिभिरनुष्ठित ।  
मथुराक्रमणीयं मे सफलं स्यात् तवाज्ञया ॥ 158.60 ॥  
इत्येवं देवदेवेशं विज्ञाप्य क्षेत्रपं शिवम् ।  
विश्रान्तिसंज्ञके स्नानं कृत्वा च पितृतर्पणम् ॥ 158.61 ॥  
गतश्रमं परिक्रम्य स्तुत्वा दृष्ट्वा प्रणम्य च ।  
सुमङ्गलां ततो गच्छेद् यात्रासिद्धिं प्रसादयेत् ॥ 158.62 ॥  
सर्वमङ्गलमाङ्गल्ये शिवे सर्वार्थसाधिके ।  
यात्रेयं त्वत्प्रसादेन सफला मे भवत्विति ॥ 158.63 ॥  
पिङ्गलादेश्वरं देवं पिप्पलादेन पूजितम् ।  
विश्रान्तस्तु परिक्रम्य श्रान्तस्तत्र महातपाः ॥ 158.64 ॥  
उपलिप्य ततस्तस्य शीर्षस्योपरितो महान् ।  
उपरि लिङ्गं संस्थाप्य स्वनाम्ना चिह्नितं शिवम् ॥ 158.65 ॥  
कर्कोटकं तथा नागं महादुष्टनिवारणम् ।  
दृष्ट्वा गच्छेत् ततो देवीं या कृष्णेन विनिर्मिता ॥ 158.66 ॥  
कंसभेदं प्रथमतः श्रुतं यत्र कुमन्त्रितम् ।  
सुखवासं च वरदं कृष्णस्याक्लिष्टकर्मणः ॥ 158.67 ॥  
सुखासीनं च तत्रैव स्थापितं शकुनाय वै ।  
सानुकूलः स्वरो यत्र प्रवेशे दक्षिणः स्वनः ॥ 158.68 ॥  
ध्याता शुभाय कृष्णेन स्वसा सातिसुखप्रदा ।  
भयार्त्तेन च कृष्णेन ध्याता देवी च चण्डिका ॥ 158.69 ॥  
स्थापिता सिद्धिदा तत्र नाम्ना चार्त्तिहरा ततः ।  
दृष्ट्वा सर्वातिहरणं यस्या देव्याः सुखी नरः ॥ 158.70 ॥  
अगोत्तरं शुभतरं शकुनार्थं हि याचतः ।  
कृष्णस्य कंसघातार्थं संभूतस्तमगोत्तरम् ।  
तं दृष्ट्वा मनुजः कामान् सर्वानिष्टान् प्रवर्तते ॥ 158.71 ॥  
वज्राननं ततो ध्यात्वा कृष्णो मल्लजिघांसया ।  
निहत्य मल्लान् पश्चाद्धि वज्राननमकल्पयत् ॥ 158.72 ॥  
वाञ्छितार्थफलं चेच्छन् कृष्णेन स्यान्मनोरथान् ।  
यस्यै यस्यै देवतायै तस्यै तस्यै ददौ मखम् ॥ 158.73 ॥  
उपयाचितं तु माङ्गल्यं सर्वपापहरं शुभम् ।  
कृष्णस्य बालचरितं महापातकनाशनम् ॥ 158.74 ॥  
सूर्यं संवरदं देवं माथुराणां कुलेश्वरम् ।  
दृष्ट्वा तत्रैव दानं च दत्त्वा यात्रां समापयेत् ॥ 158.75 ॥  
एवं प्रदक्षिणं कृत्वा नवम्यां शुक्लकौमुदीम् ।  
सर्वान् कुलान् समादाय विष्णुलोके महीयते ॥ 158.76 ॥  
क्रमतः पदविन्यासा यावन्तः सर्वतो दिशः ।  
तावन्तः कुलसंभूताः सूर्ये तिष्ठन्ति शाश्वते ॥ 158.77 ॥  
ब्रह्मघ्नश्च सुरापश्च चौरा भग्नव्रताश्च ये ।  
अगम्यागमने शीलाः क्षेत्रदारापहारकाः ।  
मथुराक्रमणं कृत्वा विपाप्मानो भवन्ति ते ॥ 158.78 ॥  
अन्यदेशागतो दूरात् परिक्रमति यो नरः ।  
तस्य संदर्शनादन्ये पूताः स्युर्विगतामयाः ॥ 158.79 ॥  
श्रुतं यैश्च विदूरस्थैः कृतयात्रं नरं नरैः ।  
सर्वपापविनिर्मुक्तास्ते यान्ति परमां गतिम् ॥ 158.80 ॥  
॥ इति श्रीवराहपुराणे भगवच्छास्त्रे अष्टपञ्चाशदधिकशततमोऽध्यायः ॥ 158 ॥


धरण्युवाच ।  
ये धर्मविमुखा मूढाः सर्वज्ञानबहिष्कृताः ।  
का गतिः कृष्ण तेषां हि विहिता नरके सुरैः ॥ 159.1 ॥  
अभुक्त्वा नारकं दुःखं सुकृतैः पुण्यदैर्नृणाम् ।  
प्रयान्ति कर्मणा येन तमुपायं ब्रवीहि मे ॥ 159.2 ॥  
श्रीवराह उवाच ।  
सर्वधर्मविहीनानां पुरुषाणां दुरात्मनाम् ।  
नरकार्त्तिहरा देवी मथुरा पापघातिनी ॥ 159.3 ॥  
मथुरावासिनो ये च तीर्थानां चोपसेवकाः ।  
वनानां दर्शको वाऽथ मथुराक्रमकोऽपि वा ॥ 159.4 ॥  
एषां मध्ये कृतं यैश्च एकं च शतमोजसा ।  
न ते नरकभोक्तारः स्वर्गभाजो भवन्ति ते ॥ 159.5 ॥  
प्रथमं मधुवनं नाम द्वादशं वृन्दकावनम् ।  
एतानि ये प्रपश्यन्ति न ते नरकभाजिनः ॥ 159.6 ॥  
यथाक्रमेण ये यात्रां वनानां द्वादशस्य तु ।  
करिष्यन्ति वरारोहे ते यान्ति शक्रशासनम् ॥ 159.7 ॥  
॥ इति श्रीवराहपुराणे भगवच्छास्त्रे एकोनषष्ट्यधिकशततमोऽध्यायः ॥ 159 ॥


श्रीवराह उवाच ।  
पुनरन्यत् प्रवक्ष्यामि तच्छृणुष्व वसुंधरे ।  
चक्रतीर्थे पुरावृत्तं मथुरायां तथोत्तरे ॥ 160.1 ॥  
महामहोदयं नाम जम्बूद्वीपस्य भूषणम् ।  
तस्मिन् पुरवरे दिव्ये ब्राह्मणो वसते शुभे ॥ 160.2 ॥  
कन्यां स पुत्रमादाय ब्राह्मणो वेदपारगः ।  
शालग्रामं महापुण्यमगच्छद् ब्राह्मणोत्तमः ॥ 160.3 ॥  
तत्रासौ वसते विप्रः पुण्यसेवी तु सर्वदा ।  
तीर्थसेवी स्नानपरो देवतादर्शने रतः ॥ 160.4 ॥  
तत्र सिद्धेन संवासो ब्राह्मणस्याभवत् तदा ।  
स सिद्धो वसते नित्यं कल्पग्रामे तु सर्वदा ।  
गच्छते सर्वकालं तु शालग्रामे वसुंधरे ॥ 160.5 ॥  
स तेन सह संगत्य कान्यकुब्जनिवासिना ।  
कल्पग्रामविभूतिं च नित्यकालं स वर्णयेत् ॥ 160.6 ॥  
कल्पग्रामविभूतिं च श्रुत्वा स मुनिसत्तमः ।  
गमने बुद्धिरुत्पन्ना ततः सिद्धं स याचते ॥ 160.7 ॥  
मित्रत्वे वर्तते सिद्ध नयस्वात्मनिवेशने ।  
ब्राह्मणस्य वचः श्रुत्वा सिद्धो वचनमब्रवीत् ॥ 160.8 ॥  
तत्र सिद्धा हि गच्छन्ति तेन तस्य गतिर्भवेत् ।  
प्रार्थना दुर्लभा चात्र श्रृणु वै ब्राह्मणोत्तम ।  
आत्मयोगबलेनैव नेष्यामि त्वां सपुत्रकम् ॥ 160.9 ॥  
दक्षिणे तु करे गृह्य ब्राह्मणं वेदपारगम् ।  
वामेन तु करे गृह्य तस्य पुत्रं महामतिम् ॥ 160.10 ॥  
उत्पपात तदा सिद्धो गृहीत्वा ब्राह्मणोत्तमौ ।  
कल्पग्रामे तु तौ मुक्तौ पितापुत्रौ वसुंधरे ॥ 160.11 ॥  
तत्र तौ वसतो नित्यं कल्पग्रामे द्विजोत्तमौ ।  
तत्र कालेन महता रुजा देहेभवत् तदा ॥ 160.12 ॥  
रुजया पीड्यमानः स दशां तु दशमीं गतः ।  
मर्त्तुकामो द्विजवरो निरीक्ष्य सुतमुत्तमम् ॥ 160.13 ॥  
उवाच पुत्रं धर्मात्मा मरणे समुपस्थिते ।  
गङ्गातीरे च मां पुत्र नय त्वं मा विलम्बय ॥ 160.14 ॥  
गङ्गापुलिनमासाद्य ब्राह्मणे च स्थिते तदा ।  
रुरोद पुत्रस्तु तदा पितृस्नेहसमन्वितः ॥ 160.15 ॥  
वेदाध्ययनशीलस्य पितुर्भक्तिमतस्ततः ।  
वसतस्तत्र वै तस्य कालो गच्छति शोभने ॥ 160.16 ॥  
कल्पग्रामे तदा सिद्धस्तस्य कन्या वरोत्तमा ।  
वरमन्वेषणे तस्या न च प्राप्तो वरः क्वचित् ॥ 160.17 ॥  
कदाचित् केन योगेन कान्यकुब्जनिवासकः ।  
तस्याग्रहे प्रविष्टस्तु भोजनार्थं द्विजोत्तमः ॥ 160.18 ॥  
पृष्टोऽसौ ब्राह्मणो भद्रे क्व भवांस्त्वमिहागतः ।  
स सर्वं कथयामास यथावृत्तं दृढव्रतः ॥ 160.19 ॥  
दिव्यज्ञानेन तं दृष्ट्वा पूजयामास तं द्विजम् ।  
पूजयित्वा यथान्यायं कन्यां तस्मै ददौ तदा ॥ 160.20 ॥  
श्वसुरस्य गृहे नित्यं भोजनं कुरुते शुभे ।  
वसते पितृसान्निध्ये प्रतिचारी स पुत्रकः ॥ 160.21 ॥  
कालेन गच्छता तस्य अतिक्षीणः पिता तदा ।  
अपृच्छत् श्वसुरं देवि पितुर्मरणमात्मनः ॥ 160.22 ॥  
जामातुर्वचनं श्रुत्वा विहस्य मुनिरब्रवीत् ।  
शूद्रान्नं भक्षितं तेन नित्यकालं द्विजोत्तम ॥ 160.23 ॥  
तस्य चाहारदोषेण मृत्युं समधिगच्छति ।  
पादयोस्तु तले तस्य शूद्रान्नं परिपूरितम् ॥ 160.24 ॥  
जान्वोरूर्ध्वं न विद्येत शूद्रान्नं च द्विजोत्तम ।  
शूद्रान्नेन विहीनस्य तस्य मृत्युर्भविष्यति ॥ 160.25 ॥  
श्वशुरस्य वचः सर्वं तावतोऽस्य निवेदयेत् ।  
निशि पुत्रस्य वचनं श्रुत्वा हृदि निवेशयन् ॥ 160.26 ॥  
ततः प्रभाते विमले उदिते च दिवाकरे ।  
पितुः समीपात् स गतः श्वशुरस्य निवेशनम् ॥ 160.27 ॥  
गते पुत्रे पिता तस्य रुजा अत्यन्तपीडितः ।  
दीर्घादनशनात् क्षीणो मर्तुकामो द्विजोत्तमः ।  
गङ्गातीरात् समुत्तिष्ठन् दिशः सर्वा व्यलोकयत् ॥ 160.28 ॥  
सन्निधावुपलं दृष्ट्वा गृहीतं तेन तत् तदा ।  
चूर्णयामास तौ पादौ पीडया मोहितो द्विजः ॥ 160.29 ॥  
ततः प्राणान् परित्यज्य गतोऽसौ कालवर्तनम् ।  
स्नात्वा भुक्त्वा ततो गत्वा प्रेक्षते पितरं मृतम् ॥ 160.30 ॥  
पितृपञ्चत्वमापन्ने दृष्ट्वा स रुरुदे भृशम् ।  
रुदित्वा सुचिरं कालं शास्त्रदृष्ट्या विचिन्तयत् ।  
संस्कारयोग्यता नास्ति इत्येवं पुनरब्रवीत् ॥ 160.31 ॥  
सर्पश्रृङ्गिहतानां च दंष्ट्रिविप्रहतस्य च ।  
आत्मनस्त्यागिनां चैव आपस्तम्बोऽब्रवीदिदम् ॥ 160.32 ॥  
आत्मघाती नरः पापो नरके पच्यते चिरम् ।  
प्रायश्चित्तं विधीयेत न दद्याच्चोदकक्रियाम् ।  
अहो दैवं सुबलवत् पौरुषं तु निरर्थकम् ॥ 160.33 ॥  
जामाता तु महाभागे गतः श्वशुरमन्दिरम् ।  
तं दृष्ट्वा श्वशुरो दीनमिदं वचनमब्रवीत् ॥ 160.34 ॥  
ब्रह्महत्या तु ते भूता गच्छ त्वं च यथेप्सितम् ।  
श्वशुरस्य वचः श्रुत्वा जामाता वाक्यमब्रवीत् ॥ 160.35 ॥  
न मया ब्राह्मणवधं कदाचिदपि कारितम् ।  
केन दोषेण मे सिद्ध ब्रह्महत्याफलं महत् ॥ 160.36 ॥  
जामातुर्वचनं श्रुत्वा श्वशुरो वाक्यमब्रवीत् ।  
पितुस्त्वया वधोपायं विनिर्दिष्टं च पुत्रक ।  
तेन दोषेण विप्रर्षे ब्रह्महत्याफलं तव ॥ 160.37 ॥  
आसनाच्छयनाच्चैव भोजनात् कथनादपि ।  
संवत्सरेण पतति पतितेन सहाचरन् ।  
तस्मान्मम गृहे नास्ति वासस्तव द्विजोत्तम ॥ 160.38 ॥  
श्वशुरस्य वचः श्रुत्वा जामाता वाक्यमब्रवीत् ।  
किं मया वद कर्तव्यं त्वया त्यक्ते हि सुव्रत ॥ 160.39 ॥  
जामातुर्वचनं श्रुत्वा श्वशुरो वाक्यमब्रवीत् ।  
गच्छ त्वं मथुरां देवीं विद्वज्जननिषेविताम् ।  
तत्राराधय जामातर्ब्राह्मणान् वेदपारगान् ॥ 160.40 ॥  
श्वशुरस्य वचः श्रुत्वा ब्राह्मणः संशितव्रतः ।  
कल्पग्रामं परित्यज्य तत्क्षणादेव निःसृतः ॥ 160.41 ॥  
ततः कालेन महता संप्राप्तो मथुरां पुरीम् ।  
ब्राह्मणानां बहिःस्थाने नित्यं तु वसते द्विजः ॥ 160.42 ॥  
कन्यापुरनिवासी च कुशिकोऽथ नराधिपः ।  
तस्य सत्रं नित्यकालं मथुरायां प्रवर्त्तते ॥ 160.43 ॥  
द्वे सहस्त्रे तु विप्राणां तस्मिन् सत्रे च भुञ्जते ।  
ब्राह्मणानां तदोच्छिष्टं ततश्चोद्धरते तु सः ॥ 160.44 ॥  
चक्रतीर्थं समासाद्य स्नानं स कुरुते सदा ।  
न भिक्षां कुरुते तत्र भोजनं च न गच्छति ॥ 160.45 ॥  
ततः कालेन महता चिन्ताऽभून्महती तदा ।  
दिव्यज्ञानेन तत् सर्वं ज्ञात्वा जामातृचेष्टितम् ॥ 160.46 ॥  
स्वां सुतां चोदयामास गच्छ त्वं मथुरां पुरीम् ।  
भोजनं गृह्य तत्रैव गच्छ भर्त्तरि सन्निधौ ॥ 160.47 ॥  
दिने दिने तु कुरुते भर्तुर्भोजनकारणात् ।  
दिव्यज्ञानेन महता नित्यं याति तथा प्रिया ॥ 160.48 ॥  
दिवसस्यावसाने तु नित्यं याति च सा प्रिया ।  
भोजनं कुरुते नित्यं प्रियादत्तं वसुंधरे ॥ 160.49 ॥  
पात्रं निक्षिप्य कुण्डे तु सत्रे वसति सर्वदा ।  
एवं निवसतस्तस्य वर्षार्द्धं तु गतं तदा ॥ 160.50 ॥  
ततः कालेन महता ते पृच्छन्ति पुरःसरम् ।  
कुत्र संतिष्ठसे नित्यं भोजनं कुरुषे कुतः ॥ 160.51 ॥  
इति ते विस्मयाविष्टास्ते पृच्छन्ति द्विजोत्तमम् ।  
कथयामास वृत्तान्तं तं सर्वं चात्मनो हि सः ॥ 160.52 ॥  
ते श्रुत्वा ब्राह्मणाः सर्वे एकीभूता वसुंधरे ।  
इदमूचुस्ततो विप्राः शुद्धो गच्छ स्वमालयम् ॥ 160.53 ॥  
चक्रतीर्थप्रभावेन शुद्धोऽसि द्विजसत्तम ।  
अस्माकं वचनाच्चैव पुनः सिद्धोऽसि भो द्विज ॥ 160.54 ॥  
ब्राह्मणानां वचः श्रुत्वा स द्विजो हृष्टमानसः ।  
स्नानार्थाय ततस्तत्र चक्रतीर्थे समागतः ॥ 160.55 ॥  
तस्य वै गतमात्रस्य भार्या तस्यागता तदा ।  
सा तु हृष्टेन मनसा भर्त्तारं वाक्यमब्रवीत् ॥ 160.56 ॥  
भोजनं कुरु मे दत्तं हत्या लक्ष्यामि ते गता ।  
प्रियावचनमाकर्ण्य भर्त्ता वचनमब्रवीत् ॥ 160.57 ॥  
न पुरा भाषितं भद्रे यदिदं भाषितं त्वया ।  
भर्त्तुर्वचनमाकर्ण्य पत्नी वचनमब्रवीत् ॥ 160.58 ॥  
न त्वं संभाषितः पूर्वं ब्रह्महत्यासमन्वितः ।  
चक्रतीर्थप्रभावेन मुक्तोऽसि द्विजसत्तम ॥ 160.59 ॥  
उत्तिष्ठ कान्त गच्छावः कल्पग्रामं सुशोभनम् ।  
तया सार्द्धं जगामाथ कल्पग्रामं वसुंधरे ॥ 160.60 ॥  
भद्रेश्वरनिमित्तं हि द्रव्यं च कथितं शुभम् ।  
नित्यं च भुञ्जते यत्र पात्रे द्रव्यं समर्पितम् ॥ 160.61 ॥  
दृष्ट्वा भद्रेश्वरं देवं चक्रतीर्थफलं लभेत् ।  
कल्पग्रामाच्छतगुणं चक्रतीर्थं वसुंधरे ॥ 160.62 ॥  
अहोरात्रोपवासेन मुच्यते ब्रह्महत्यया ।  
कल्पग्रामेण किं तस्य वाराणस्यां च वा शुभे ॥ 160.63 ॥  
मथुरायां च यत्पुण्यं तस्य पुण्यफलं श्रृणु ।  
मथुरायां समासाद्य यः कश्चिन्म्रियते भुवि ।  
अपि कीटः पतङ्गो वा जायते स चतुर्भुजः ॥ 160.64 ॥  
॥ इति श्रीवराहपुराणे भगवच्छास्त्रे षष्ट्यधिकशततमोऽध्यायः ॥ 160 ॥


श्रीवराह उवाच ।  
पुनरन्यत्प्रवक्ष्यामि तच्छृणुष्व वसुंधरे ।  
वैकुण्ठतीर्थमासाद्य यद्वृत्तं हि पुरातने ॥ 161.1 ॥  
मिथिला च पुरी रम्या जनकेन च पालिता ।  
मिथिलावासिनो लोकास्तीर्थयात्रां समागताः ॥ 161.2 ॥  
ब्राह्मणाः क्षत्रिया वैश्याः शूद्राश्चापि वसुंधरे ।  
स्नात्वा च सौकरे तीर्थे आयाता मथुरां पुरीम् ॥ 161.3 ॥  
तेषां तु भक्तिरुत्पन्ना मथुरां प्रति सुन्दरि ।  
वैकुण्ठतीर्थमासाद्य सर्वे ते मनुजाः प्लुताः ॥ 161.4 ॥  
तेषां मध्ये ब्राह्मणोऽपि ब्रह्महत्यासचिह्नितः ।  
रुधिरस्य हि धारा च स्त्रवन्ती तस्य हस्ततः ।  
प्रत्यक्षा दृश्यते सर्वैर्ब्रह्महत्या स्वरूपिणी ॥ 161.5 ॥  
सर्वतीर्थप्लुतस्यापि ब्राह्मणस्य हि सा तदा ।  
न गता पूर्वमेवासीद्वैकुण्ठे स्नानमाचरेत् ॥ 161.6 ॥  
न सा वै दृश्यते धारा ततस्ते विस्मयं गताः ।  
किमेतत् किमिति प्राहुर्द्धारां प्रति वसुंधरे ॥ 161.7 ॥  
देवो ब्राह्मणरूपेण लोकान् सर्वांश्च पृच्छति ।  
केन कारणदोषेण धारा त्यक्त्वा गता द्विजम् ॥ 161.8 ॥  
ते सर्वे कथयामासुर्ब्राह्मणस्य विचेष्टितम् ।  
वैकुण्ठेऽतिनिमग्नोऽयं ब्रह्महत्या गता ततः ॥ 161.9 ॥  
विस्मयो नात्र कर्त्तव्यस्तीर्थस्येदं महत्फलम् ।  
इत्युक्तस्तैर्देवदेवस्तत्रैवान्तरधीयत ॥ 161.10 ॥  
एष प्रभावस्तीर्थस्य वैकुण्ठस्य वसुंधरे ।  
वैकुण्ठतीर्थे यः स्नाति मुच्यते सर्वपातकैः ।  
सर्वपापविनिर्मुक्तो ब्रह्मलोकं स गच्छति ॥ 161.11 ॥  
पुनरन्यत्प्रवक्ष्यामि असिकुण्डेति विश्रुतम् ।  
नाम्ना गन्धर्वकुण्डं तु तीर्थानां तीर्थमुत्तमम् ॥ 161.12 ॥  
तत्र स्नातो नरो देवि गन्धर्वैः सह मोदते ।  
तत्राथ मुञ्चते प्राणान् मम लोकं स गच्छति ॥ 161.13 ॥  
विंशतिर्योजनानां तु माथुरं मम मण्डलम् ।  
इदं पद्म महाभागे सर्वेषां मुक्तिदायकम् ॥ 161.14 ॥  
कर्णिकायां स्थितो देवि केशवः क्लेशनाशनः ।  
कर्णिकायोजनं चात्र सदाऽहं तत्र संस्थितः ॥ 161.15 ॥  
कर्णिकायां मृता ये तु ते नरा मुक्तिभागिनः ।  
यत्र मध्ये मृता ये तु तेषां मुक्तिर्वसुंधरे ॥ 161.16 ॥  
पश्चिमेन हरिं देवं गोवर्द्धननिवासिनम् ।  
दृष्ट्वा तं देवदेवेशं किं मनः परितप्यते ॥ 161.17 ॥  
उत्तरेण तु गोविन्दं दृष्ट्वा देवं परं शुभम् ।  
नासौ पतति संसारे यावदाहूतसंप्लवम् ॥ 161.18 ॥  
विश्रान्तिसंज्ञकं देवं पूर्वपत्रे व्यवस्थितम् ।  
यं दृष्ट्वा तु नरो याति मुक्तिं नास्त्यत्र संशयः ॥ 161.19 ॥  
दक्षिणेन तु मां विद्धि प्रतिमां दिव्यरूपिणीम् ।  
महाकायां सुरूपां च केशवाकारसन्निभाम् ।  
तां दृष्ट्वा मनुजो देवि ब्रह्मणा सह मोदते ॥ 161.20 ॥  
कृते युगे तु राजासीन् मान्धाता नाम नामतः ।  
तेनाहं तोषितो देवि भक्तियुक्तेन चेतसा ॥ 161.21 ॥  
तस्य तुष्टेन हि मया प्रतिमेयं समर्पिता ।  
तेनेयं पूजिता नित्यमात्ममुक्तिमभीप्सता ॥ 161.22 ॥  
यदा तु मथुरां प्राप्य लवणोऽयं निपातितः ।  
तदेयं प्रतिमा दिव्या मथुरायां व्यवस्थिता ।  
पुण्या च प्रतिमा दिव्या तैजसी दिव्यरूपिणी ॥ 161.23 ॥  
कपिलो नाम विप्रर्षिर्मम भक्तिपरायणः ।  
मनसा निर्मिता तेन वाराही प्रतिमा शुभा ॥ 161.24 ॥  
कपिलो ध्यायते नित्यमर्चते च दिने दिने ।  
इन्द्रेणाराधितो देवि कपिलो मुनिसत्तमः ।  
तस्य प्रीतो ददौ देवं वाराहं दिव्यरूपिणम् ॥ 161.25 ॥  
देवे लब्धे तु वाराहे शक्रो हर्षसमन्वितः ।  
ध्यायते पूजते नित्यं गन्धमाल्यानुलेपनैः ।  
इन्द्रेण तु तदा प्राप्तं दिव्यं ज्ञानमनुत्तमम् ॥ 161.26 ॥  
ततः कालेन महता रावणो नाम राक्षसः ।  
इन्द्रलोकं गतः सोऽथ स्वर्गं जेतुं महाबलः ॥ 161.27 ॥  
शक्रेण सह संगम्य ततो युद्धं प्रवर्त्तितम् ।  
रावणेन जिता देवाः शक्रं चैव महाबलम् ॥ 161.28 ॥  
बद्ध्वा चेन्द्रं महाबाहुं शक्रस्य भवनं गतः ।  
प्रविश्य रावणस्तत्र गृहे रत्नविभूषिते ॥ 161.29 ॥  
दृष्ट्वा कपिलवाराहं शिरसा धरणीं गतः ।  
तेन संमोहितो देवि रावणो नाम राक्षसः ॥ 161.30 ॥  
त्रातुमर्हसि मे देव धरणीधर माधव ।  
दामोदर हृषीकेश हिरण्याक्षविदारण ॥ 161.31 ॥  
वेदगर्भ नमस्तेऽस्तु वासुदेव नमोऽस्तु ते ।  
कूर्म्मरूपधर श्रेष्ठ नारायण नमोऽस्तु ते ॥ 161.32 ॥  
मत्स्यरूपधरं देवं मधुकैटभनाशिनम् ।  
निरूक्षितुं न शक्नोमि प्रष्टुं नैव च सुव्रत ॥ 161.33 ॥  
देवदेव नमस्तुभ्यं भक्तानामभयप्रद ।  
मम त्वं भक्तिनम्रस्य प्रसादं कुरु सर्वदा ॥ 161.34 ॥  
इति स्तुतो रावणेन देवदेवो जगत्पतिः ।  
सौम्यरूपोऽभवद्देवो वाराहो लोकविश्रुतः ।  
सौम्यं तनुं तदा दृष्ट्वा रावणो देवकण्टकः ॥ 161.35 ॥  
सन्निधानमनुप्राप्य पुष्पकारोहणोत्सुकः ।  
तमुद्धर्त्तुं न शक्नोति रावणो विस्मयं गतः ॥ 161.36 ॥  
शंकरेण पुरा सार्द्धं कैलाशं तु मयोद्धृतम् ।  
देव त्वं स्वल्पकायोऽसि नाहमुद्धरणक्षमः ॥ 161.37 ॥  
प्रसीद देवदेवेश सुरनाथ नमोऽस्तु ते ।  
अहं त्वां नेतुमिच्छामि पुरीं लङ्कामनुत्तमाम् ॥ 161.38 ॥  
श्रीवराह उवाच ।  
अवैष्णवोऽसि रक्षस्त्वं कुतो भक्तिस्तवेदृशी ।  
कपिलस्य वचः श्रुत्वा रावणो वाक्यमब्रवीत् ॥ 161.39 ॥  
त्वद्दर्शनात् समुत्पन्ना भक्तिरव्यभिचारिणी ।  
महात्मंस्त्वां नयिष्यामि देवदेव नमोऽस्तु ते ॥ 161.40 ॥  
भक्तिमुद्वहतस्तस्य लघुवेषोऽभवत् तदा ।  
पुष्पके तु समारोप्य देवं त्रैलोक्यविश्रुतम् ॥ 161.41 ॥  
आनयामास लङ्कायां स्थापितोऽहं स्वमालये ।  
तदास्थितोऽहं लङ्कायां रावणेन प्रपूजितः ॥ 161.42 ॥  
अयोध्यायगतो रामो हन्तुं राक्षसपुंगवम् ।  
लङ्कायां रावणं हत्वा राघवेण महात्मना ॥ 161.43 ॥  
विभीषणः स्वयं राज्ये स्थापितोऽथ वसुंधरे ।  
विभीषणेन रामस्य सर्वस्वं च निवेदितम् ॥ 161.44 ॥  
राम उवाच ।  
सर्वस्वे नास्ति मे कार्यं तव रक्षो विभीषण ।  
देवो मे दीयितां रक्षः शक्रलोकाद् य आगतः ॥ 161.45 ॥  
अहन्यहनि पूजामि देवं वाराहरूपिणम् ।  
अयोध्यायां च नेष्यामि लङ्काया गृह्यराक्षस ॥ 161.46 ॥  
ततः समर्पयामास कपिलं दिव्यरूपिणम् ।  
पुष्पके तु समारोप्य अयोध्यायां समागतः ॥ 161.47 ॥  
अयोध्यायां स्थितं देवं पूजयामास तं तदा ।  
गतं वर्षसहस्त्रं तु दशैकं तु वसुंधरे ॥ 161.48 ॥  
लवणस्य वधे रामः शत्रुघ्नं प्रेषयत् तदा ।  
कृतप्रणामः शत्रुघ्नो राघवाय महात्मने ।  
चतुरङ्गबलोपेतो जगाम मथुरां पुरीम् ॥ 161.49 ॥  
गत्वा तु राक्षसश्रेष्ठं लवणं रौद्ररूपिणम् ।  
घातयित्वा तु शत्रुघ्नो प्रविश्य मथुरां पुरीम् ॥ 161.50 ॥  
ब्राह्मणान् स्थापयित्वा तु मम तुल्यान् महौजसः ।  
षड्विंशतिसहस्त्राणि वेदवेदाङ्गपारगान् ॥ 161.51 ॥  
अनृचो माथुरो यत्र चतुर्वेदस्तथापरः ।  
एकस्मिन् भोजिते विप्रे कोटिर्भवति भोजिता ।  
लवणस्य यथावृत्तं कथितं तु वसुंधरे ॥ 161.52 ॥  
लवणस्य वधं श्रुत्वा राघवो वाक्यमब्रवीत् ।  
वरं वरय शत्रुघ्न यत्ते मनसि रोचते ॥ 161.53 ॥  
राघवस्य वचः श्रुत्वा शत्रुघ्नो वाक्यमब्रवीत् ।  
यदि तुष्टोऽसि मे देव वरार्हो यदि वाऽप्यहम् ।  
दीयतां मम देवोऽयं यदि मे वरदो भवान् ॥ 161.54 ॥  
शत्रुघ्नस्य वचः श्रुत्वा रामो वचनमब्रवीत् ।  
नय शत्रुघ्न देवं त्वं वाराहं दिव्यरूपिणम् ॥ 161.55 ॥  
धन्योऽसौ मण्डलो लोके धन्या सा मथुरा पुरी ।  
धन्यास्ते माथुरा लोकाः कपिलं पश्यते सदा ॥ 161.56 ॥  
दृष्टः स्पृष्टः सदा ध्यातः स्नापितश्च दिने दिने ।  
अनुलिप्तश्च शत्रुघ्न सर्वपापं व्यपोहति ॥ 161.57 ॥  
पूजितं स्नापितं देवं दृष्टं यैस्तु दिने दिने ।  
सर्वं हरति पाप्मानं मोक्षं चैव प्रयच्छति ॥ 161.58 ॥  
इत्युक्तवा राघवस्तस्मै देवं प्रादाद् वसुंधरे ।  
देवमादाय शत्रुघ्नो जगाम मथुरां पुरीम् ॥ 161.59 ॥  
ब्राह्मणान् स्थापयित्वा तु आगच्छन् मम सन्निधौ ।  
तत्र मध्ये तु संस्थाप्य पूजयामास राघवः ।  
अनेन क्रमयोगेन मथुरायां स्थितस्तदा ॥ 161.60 ॥  
गयायां पिण्डदानेन यत्फलं ज्येष्ठपुष्करे ।  
तत्फलं समवाप्नोति श्वेतं दृष्ट्वा सदा नरः ॥ 161.61 ॥  
विश्रान्तिसंज्ञके तद्वद् गोविन्दे च तथा हरौ ।  
केशवे दीर्घविष्णौ च तदेव फलमश्नुते ॥ 161.62 ॥  
उदये मामकं तेजः सदा विश्रान्तिसंज्ञके ।  
मध्याह्ने मामकं तेजो दीर्घविष्णौ व्यवस्थितम् ।  
केशवे मामकं तेजो दिनभागे चतुर्थके ॥ 161.63 ॥  
एषा विद्या पुरा देवि नित्यकालं सुगोपिता ।  
भक्ता त्वं मम शिष्या च कथिता ते वसुंधरे ॥ 161.64 ॥  
॥ इति श्रीवराहपुराणे भगवच्छास्त्रे एकषष्ट्यधिकशततमोऽध्यायः ॥ 161 ॥


श्रीवराह उवाच ।  
अस्ति गोवर्द्धनं नाम क्षेत्रं परमदुर्लभम् ।  
मथुरापश्चिमे भागे अदूराद् योजनद्वयम् ॥ 162.1 ॥  
ह्रदं तत्र महाभागे द्रुमगुल्मलतायुतम् ।  
चत्वारि तत्र तीर्थानि पुण्यानि च शुभानि च ॥ 162.2 ॥  
ऐन्द्रं पूर्वेण पार्श्वेन यमतीर्थं तु दक्षिणे ।  
वारुणं पश्चिमे तीर्थं कौबेरं चोत्तरेण तु ।  
तत्र मध्ये स्थितो भद्रे क्रीडयिष्ये यदृच्छया ॥ 162.3 ॥  
तत्र वै शक्रतीर्थे तु स्नानं कुर्याद् दृढव्रतः ।  
मोदते शक्रलोके तु सर्वद्वन्द्वविवर्जितः ॥ 162.4 ॥  
दक्षिणे यमतीर्थे तु स्नानं कुर्याद् दृढव्रतः ।  
यमस्य भवनं गत्वा मोदते कृतनिश्चयः ॥ 162.5 ॥  
तत्राथ मुञ्चते प्राणान् लोभमोहविवर्जितः ।  
यमलोकं परित्यज्य मम लोकं स गच्छति ॥ 162.6 ॥  
तत्रैव वारुणं तीर्थमासाद्य स्नानमाचरेत् ।  
वारुणं भवनं गत्त्वा मुच्यते सर्वकिल्बिषात् ॥ 162.7 ॥  
तथात्र मुञ्चते प्राणान् कामक्रोधविवर्जितः ।  
वारुणं लोकमुत्सृज्य मम लोकं स गच्छति ॥ 162.8 ॥  
कौबेरतीर्थे यः स्नाति कौबेरं स्थानमाप्नुयात् ।  
तत्राथ मुञ्चते प्राणान् सर्वद्वन्द्वविवर्जितः ।  
कौबेरं लोकमुत्सृज्य मम लोकं स गच्छति ॥ 162.9 ॥  
तत्र मध्ये च यः स्नाति क्रीडते स मया सह ।  
अथात्र मुञ्चते प्राणान् मम लोकं स गच्छति ॥ 162.10 ॥  
अन्नकूटं ततः प्राप्य तस्य कुर्यात् प्रदक्षिणम् ।  
न तस्य पुनरावृत्तिर्देवि सत्यं ब्रवीमि ते ॥ 162.11 ॥  
स्नात्वा मानसगङ्गायां दृष्ट्वा गोवर्द्धने हरिम् ।  
अन्नकूटं परिक्रम्य किमतः परितप्यते ॥ 162.12 ॥  
सोमवारे त्वमायां वै प्राप्य गोवर्द्धनं गिरिम् ।  
दत्त्वा पिण्डं पितृभ्यश्च राजसूयफलं लभेत् ॥ 162.13 ॥  
गयायां पिण्डदानेन यत्फलं प्राप्यते नरैः ।  
तत्फलं प्राप्यते तत्र नात्र कार्या विचारणा ॥ 162.14 ॥  
गोवर्द्धनं परिक्रम्य दृष्ट्वा देवं हरिं प्रभुम् ।  
राजसूयाश्वमेधाभ्यां फलं प्राप्नोत्यसंशयम् ॥ 162.15 ॥  
पृथिव्युवाच ।  
परिक्रमोऽन्नकूटस्य विधिना क्रियते कथम् ।  
प्रभावगुणमाहात्म्यं तद्भवान् वक्तुमर्हसि ॥ 162.16 ॥  
श्रीवराह उवाच ।  
मासि भाद्रपदे या तु शुक्ला चैकादशी शुभा ।  
गोवर्द्धने सोपवासः कुर्यात् तत्र प्रदक्षिणम् ।  
स्नात्वा मानसगङ्गायां प्रभाते उदिते रवौ ॥ 162.17 ॥  
गोवर्द्धनं प्रसाद्यैवं हरिं चाचलमूर्द्धनि ।  
पुण्डरीकं ततो गच्छेत् कुण्डे स्नात्वा विधानतः ॥ 162.18 ॥  
देवान् पितॄन् समभ्यर्च्य पुण्डरीकमथार्च्य च ।  
सर्वपापविनिर्मुक्तः प्रयाति भवनं हरेः ॥ 162.19 ॥  
कुण्डं चाप्सरसं नाम प्रसन्नसलिलाशयम् ।  
तत्र स्नानं तर्पणं च कृत्वा फलमवाप्नुयात् ।  
राजसूयाश्वमेधाभ्यां धूतपाप्मा न संशयः ॥ 162.20 ॥  
तीर्थं संकर्षणं नाम्ना बलभद्रेण रक्षितम् ।  
गोहत्या पूर्वसंलग्ना उत्तीर्णा तत्र दूरतः ।  
स्नानात् गच्छति सा क्षिप्रं नात्र कार्या विचारणा ॥ 162.21 ॥  
अन्नकूटस्य सान्निध्ये तीर्थं शक्रविनिर्मितम् ।  
तत्र कृष्णेन पूजार्थमिन्द्रस्य विहतो मखः ।  
महानिन्द्रस्य चोत्थानं भक्ष्यभोज्यसमन्वितम् ॥ 162.22 ॥  
कृता तुष्टिकरा साक्षादिन्द्रेण सह संकथा ।  
इन्द्रस्य वर्षतोऽत्यन्तं गवां पीडाकरं जलम् ॥ 162.23 ॥  
तासां रक्षार्थं संस्तभ्य धृतं गिरिवरं तदा ।  
सोऽन्नकूट इति ख्यातः सर्वतः शक्रपूजितः ॥ 162.24 ॥  
देवा देव्यस्तथा गावो ऋषिभिश्च समन्विताः ।  
पूजितास्तर्पिताः श्रेष्ठाः क्रमता विष्णुना पुरा ।  
तस्मिन् स्थाने तर्पणेन शतक्रतुफलं लभेत् ॥ 162.25 ॥  
ततः कदम्बखण्डाख्यं कुण्डं तु विमलोदकम् ।  
स्नात्वा पितॄन् समभ्यर्च्य ब्रह्मलोकमवाप्नुयात् ॥ 162.26 ॥  
ततो गच्छेद् देवगिरिं शतबाहुसमुच्छ्रितम् ।  
यत्र स्नानात् दर्शनाच्च वाजपेयफलं लभेत् ॥ 162.27 ॥  
महादेवं ततो दृष्ट्वा गत्वा ध्यात्वा फलं लभेत् ।  
कुण्डे स्नात्वा पितॄंस्तर्प्य कृतकृत्यो दिवं व्रजेत् ॥ 162.28 ॥  
गङ्गायाश्चोत्तरं यावद् देवदेवस्य चक्रिणः ।  
अरिष्टेन समं यत्र महद्युद्धं प्रवर्त्तितम् ॥ 162.29 ॥  
घातयित्वा ततश्चेममरिष्टं वृषरूपिणम् ।  
कोपेन पार्ष्णिघातेन मह्यास्तीर्थं प्रवर्त्तितम् ॥ 162.30 ॥  
वृषभस्य वधाज् ज्ञेया आत्मनः शुद्धिमिच्छता ।  
स्नातस्तत्र तदा कृष्णो वृषं हत्वा सगोपकः ॥ 162.31 ॥  
विपाप्मा राधां प्रोवाच कथं भद्रे भविष्यति ।  
वृषो हतो मया चायमरिष्टः पापपूरुषः ॥ 162.32 ॥  
तत्र राधा समाश्लिष्य कृष्णमक्लिष्टकारिणम् ।  
स्वनाम्ना विहितं कुण्डं कृतं तीर्थमदूरतः ।  
राधाकुण्डमिति ख्यातं सर्वपापहरं शुभम् ॥ 162.33 ॥  
अरिष्टराधाकुण्डाभ्यां स्नानात् फलमवाप्नुयात् ।  
राजसूयाश्वमेधाभ्यां नात्र कार्या विचारणा ।  
गोहत्याब्रह्महत्यायाः पापं क्षिप्रं प्रणश्यति ॥ 162.34 ॥  
तीर्थं हि मोक्षराजाख्यं नृणां मुक्तिप्रदायकम् ।  
यस्य दर्शनमात्रेण सर्वपापैः प्रमुच्यते ॥ 162.35 ॥  
इन्द्रध्वजोच्छ्रयं यत्र पूर्वस्यां दिशि वै कृतम् ।  
इन्द्रध्वजमिति ख्यातं तीर्थं चैवातिमुक्तिदम् ।  
तत्र स्नाता दिवं यान्ति ये मृतास्तेऽपुनर्भवाः ॥ 162.36 ॥  
ततो हरेर्निवेद्याशु यात्राफलमनन्तकम् ।  
चक्रतीर्थे नरः स्नात्वा पञ्चतीर्थाख्यकुण्डके ॥ 162.37 ॥  
समाप्य तीर्थयात्रां च रात्रौ जागरणं हरेः ।  
गोवर्द्धनस्य कर्त्तव्यं महापातकनाशनम् ॥ 162.38 ॥  
एकादश्यां तदा रात्रौ कृत्वा जागरणं शुभम् ।  
द्वादश्यामुषसि स्नात्वा पिण्डं निर्वाप्य शक्तितः ॥ 162.39 ॥  
पितॄणां मुक्तिदं तेषां य एवं कुरुते नरः ।  
सर्वपापविनिर्मुक्तः परं ब्रह्माधिगच्छति ॥ 162.40 ॥  
एतत् ते कथितं भद्रे अन्नकूटपरिक्रमम् ।  
यथाऽनुक्रमयोगेन तथाषाढेऽपि चोच्यते ॥ 162.41 ॥  
य एतच्छृणुयाद् भक्त्या तीर्थानुक्रमणं हरेः ।  
गोवर्द्धनस्य माहात्म्यं गङ्गास्नानफलं लभेत् ॥ 162.42 ॥  
॥ इति श्रीवराहपुराणे भगवच्छास्त्रे द्विषष्ट्यधिकशततमोऽध्यायः ॥ 162 ॥ 




धरण्युवाच ।  
श्रुतानि तु महादेव तीर्थानि विविधानि तु ।  
असिकुण्डेति संज्ञेयं तन्मे त्वं कथय प्रभो ॥ 164.1 ॥  
श्रीवराह उवाच ।  
सुमतिर्नाम राजासीद् धार्मिको लोकविश्रुतः ।  
तीर्थयात्रानिमित्तेन स्वर्गलोकं गतस्तदा ॥ 164.2 ॥  
गते स्वर्गं तु सुमतौ पुत्रो राज्यं चकार ह ।  
विमतिर्नाम नाम्ना च राज्ये पैतामहे स्थितः ॥ 164.3 ॥  
राज्यं च कुर्वतस्तस्य आगतो नारदस्तदा ।  
विष्टरं पाद्यमर्ध्यं च तस्मै दत्तं यथोचितम् ॥ 164.4 ॥  
प्रतिगृह्य च तत्सर्वं तमुवाच स नारदः ।  
पितुर्ह्यनृणतां गत्वा स पुत्रो धर्मभाग्भवेत् ॥ 164.5 ॥  
इत्युक्त्वा नारदस्तत्र तत्रैवान्तरधीयत ।  
नारदे तु गते राजा प्रपच्छ स्वात्ममन्त्रिणः ॥ 164.6 ॥  
तदा किमुक्तमृषिणा नारदेन पितुः कृते ।  
आनृण्यमिति यद् वाक्यं मया बुद्धं न किंचन ॥ 164.7 ॥  
मन्त्रिणश्च ततो ज्ञात्वा पितुर्मरणमेव च ।  
तीर्थयात्रानिमित्तं च तस्मै राज्ञे न्यवेदयन् ॥ 164.8 ॥  
अत एवोक्तमानृण्यं नारदेन पितुस्तव ।  
श्रुत्वा वाक्यं तदा राजा तीर्थलोपं चकार ह ॥ 164.9 ॥  
विमतेर्बुद्धिरुत्पन्ना गच्छामो मथुरां पुरीम् ।  
चतुरो वार्षिकान् मासान् मथुरायां वसामहे ॥ 164.10 ॥  
सर्वाणि तत्र तीर्थानि तिष्ठन्ति विविधानि च ।  
आगते तु नृपे तत्र तीर्थान्यूचुः परस्परम् ॥ 164.11 ॥  
युद्धं विमतिना सार्द्धं स्वयं कर्त्तुं न शक्नुमः ।  
कल्पग्रामं तु गच्छामो वाराहो यत्र तिष्ठति ॥ 164.12 ॥  
गतानि तत्र तीर्थानि कल्पग्रामं वसुंधरे ।  
तत्र वाराहरूपेण स्थितोऽहं च यदृच्छया ।  
यावन् निरीक्षयाम्यग्रं तावत्तिष्ठन्ति सन्निधौ ॥ 164.13 ॥  
तीर्थान्यूचुः ।  
जय विष्णो जयाचिन्त्य जय देव जयाच्युत ।  
जय विश्वेश कर्त्तेश जय देव नमोऽस्तु ते ॥ 164.14 ॥  
तीर्थैः स्तुतोऽहं वसुधे वचनं चेदमब्रुवम् ।  
वरं वृणुत भद्रं वो यद् वो मनसि वर्त्तते ॥ 164.15 ॥  
तीर्थान्यूचुः ।  
वरार्हा यदि देवेश अभयं दातुमर्हसि ।  
विमतिना सुपापेन कृतस्त्रासः सुदारुणः ।  
तं नियच्छस्व पापिष्ठं यदि पश्यसि नः सुखम् ॥ 164.16 ॥  
श्रीवराह उवाच ।  
हिताय सर्वतीर्थानां हनिष्यामि महारिपुम् ।  
तत्र तीर्थनियोगेन आगतो मथुरां पुरीम् ॥ 164.17 ॥  
तत्रागते तु वसुधे युद्धं कृत्वा तु तेन वै ।  
तदाऽसिना तु दिव्येन स राजा बलदर्पितः ।  
सूदितो हि मया देवि अस्यग्रं वुडितं भुवि ॥ 164.18 ॥  
अग्रेण तु मयोद्धृत्य मृत्तिका वरवर्णिनी ।  
तत्र कुण्डं महादिव्यं देवर्षिविधिनिर्मितम् ।  
असिकुण्डेति संज्ञा च प्राप्ता तेन वसुंधरे ॥ 164.19 ॥  
तत्राश्चर्यं प्रवक्ष्यामि मम कर्मसुखावहम् ।  
पश्यन्ति मनुजाः सिद्धाः सर्वपापविवर्जिताः ॥ 164.20 ॥  
चतुर्दश्यां तु द्वादश्यां श्रद्दधाना जितेन्द्रियाः ।  
फलानि तत्र पश्यन्ति लभन्ते च सुनिश्चिताः ॥ 164.21 ॥  
तस्मिन् काले ह्यहं देवि मथुरायां समागतः ।  
तत्र तिष्ठाम्यहं भद्रे पश्चिमां दिशमाश्रितः ॥ 164.22 ॥  
तत्र कृत्वा च हैरण्या मूर्त्तयश्च चतुर्विधाः ।  
तीर्थे वराहसंज्ञे तु मथुरायां व्यवस्थितः ।  
तासु दृष्टासु स्पृष्टासु सर्वपापैः प्रमुच्यते ॥ 164.23 ॥  
एका वाराहसंज्ञा च तथा नारायणी परा ।  
वामना च तृतीया वै चतुर्था लाङ्गली शुभा ॥ 164.24 ॥  
एताश्चतस्त्रो यः पश्येत् स्नात्वा कुण्डेऽसिसंज्ञिते ।  
चतुःसागरपर्यन्ता क्रान्ता तेन धरा ध्रुवम् ।  
तीर्थानां माथुराणां च सर्वेषां फलमश्नुते ॥ 164.25 ॥  
तीर्थैः संस्थापितस्तत्र असिकुण्डस्ततो वरः ।  
या संज्ञा कथिता पूर्वं कोटी वै दक्षिणोत्तरे ।  
असिकुण्डादिभिः कृत्वा तीर्थक्रमणिका वरा ॥ 164.26 ॥  
सुप्तोत्थितोऽपि द्वादश्यामसिकुण्डाप्लुतो नरः ।  
मूर्त्तयः स्पर्शयेत् पश्येत् चत्वारः पूजयेत् तथा ।  
नास्येह पुनरावृत्तिर्भवेत् कालविपर्यये ॥ 164.27 ॥  
॥ इति श्रीवराहपुराणे भगवच्छास्त्रे चतुःषष्ट्यधिकशततमोऽध्यायः ॥ 164 ॥


श्रीवराह उवाच ।  
श्रृणु देवि यथा संज्ञा विश्रान्तेः कीर्तिता पुरा ।  
राक्षसेन पुरा प्रोक्ता ब्राह्मणाय महात्मने ॥ 165.1 ॥  
पृथिव्युवाच ।  
किमर्थं राक्षसेनोक्ता संज्ञा विश्रान्तिसंज्ञिता ।  
किमर्थं पृष्टवान् विप्रः सर्वं कथय मे प्रभो ॥ 165.2 ॥  
श्रीवराह उवाच ।  
उज्जयिन्यामभूद् विप्रः सदाचारविवर्जितः ।  
न स पूजयते देवान् न स साधून् नमस्यति ॥ 165.3 ॥  
पुण्यतीर्थं समासाद्य न च स्नानं करोति सः ।  
वेददेवाग्निरहितः परदाररतः सदा ॥ 165.4 ॥  
सन्ध्ये द्वे शयनस्थश्च नित्यकालं च तिष्ठति ।  
न स देवमनुष्यांश्च पितॄन् पूजयते सदा ॥ 165.5 ॥  
पापाचारो नैकृतिकः पापसङ्गः सुदुर्मतिः ।  
गार्हस्थ्यधर्ममाश्रित्य मोहितो वर्त्तते सदा ॥ 165.6 ॥  
गार्हस्थ्यं सर्वधर्माणां श्रेष्ठमुक्तं स्वयंभुवा ।  
जीवन्ति जन्तवः सर्वे यथा गां सर्वतः स्थिताः ॥ 165.7 ॥  
यथा मातरमाश्रित्य सर्वे जीवन्ति जन्तवः ।  
एवं गार्हस्थ्यमाश्रित्य सर्वे जीवन्ति जन्तवः ॥ 165.8 ॥  
गार्हस्थ्ये वर्त्तमानोऽपि न स धर्मं समाश्रयत् ।  
उभे सन्ध्ये परित्यज्य पापबुद्धिं समाश्रितः ॥ 165.9 ॥  
ततः स चौर्यतां प्राप्तः पापैः सह नराधमः ।  
स च रात्रौ द्रवन् लोकांल्लब्धोऽसौ राजरक्षिभिः ॥ 165.10 ॥  
पलायमानः स तदा अन्धकूपेऽपतत् तदा ।  
मृतोऽसौ पतितस्तत्र राक्षसत्वमुपागतः ॥ 165.11 ॥  
अन्धकूपे स पतितो घोररूपोऽवसत् तदा ।  
केनचिदथ कार्येण महान् सार्थ उपागतः ॥ 165.12 ॥  
तेषां मध्ये द्विजः कश्चिद् रक्षां कृत्वा वसुंधरे ।  
रक्षोघ्नेन च मन्त्रेण सर्वं सार्थं च रक्षते ।  
तत्रागत्य च रक्षस्तु ब्राह्मणं वाक्यमब्रवीत् ॥ 165.13 ॥  
राक्षस उवाच ।  
अहं दास्यामि ते विप्र यत्ते मनसि वर्त्तते ।  
बहुकालेन संप्राप्तं भोजनं च यथेप्सितम् ॥ 165.14 ॥  
उत्तिष्ठ विप्र गच्छ त्वमन्यत्र शयनं कुरु ।  
येनाहं भक्षये सार्थं यावत् तृप्तिर्भवेन्मम ॥ 165.15 ॥  
राक्षसस्य वचः श्रुत्वा विप्रो वचनमब्रवीत् ।  
एकसार्थप्रयातोऽहं नोत्सृजामि कथंचन ॥ 165.16 ॥  
तस्माद् राक्षस गच्छ त्वं सार्थं मम परिग्रहम् ।  
निरीक्षितुं न शक्नोषि मम मन्त्रबलेन च ॥ 165.17 ॥  
राक्षस उवाच ।  
मम भक्षे हते विप्र दोषस्तव भविष्यति ।  
दयां कुरु त्वं विप्रर्षे भोजनं मम दीयताम् ॥ 165.18 ॥  
ततोऽसौ पृच्छते विप्रो राक्षसं दारुणं प्रति ।  
केन त्वं कर्मदोषेण राक्षसत्वमुपागतः ॥ 165.19 ॥  
ततश्च कथयामास यथावत्तं पुरातनम् ।  
स्वाचारस्य स्वरूपं च राक्षसत्वं यथा गतः ॥ 165.20 ॥  
विप्र उवाच ।  
मित्रत्वे वर्त्तसे रक्षो वद दास्यामि किं तव ।  
आत्मनश्चोपकारेण प्रियं किं करवाणि ते ॥ 165.21 ॥  
राक्षस उवाच ।  
ददासि यदि मे विप्र यन्मे मनसि वर्त्तते ।  
मथुरायां च यत्स्नानं कृतं विश्रान्तिसंज्ञके ।  
तस्य तावत् फलं देहि येन मुक्तिं व्रजाम्यहम् ॥ 165.22 ॥  
विप्र उवाच ।  
कथं जानासि रक्षस्त्वं तीर्थं विश्रान्तिसंज्ञकम् ।  
कथं संज्ञाऽभूत्तस्य तत् कथयस्व राक्षस ॥ 165.23 ॥  
राक्षस उवाच ।  
उज्जयिनी नाम पुरी तस्यां वासो हि मे सदा ।  
कस्मिंश्चिदथ कालेन गतोऽहं विष्णुमन्दिरम् ॥ 165.24 ॥  
तस्याग्रे तिष्ठते विप्रो वाचको वेदपारगः ।  
विश्रान्तितीर्थमाहात्म्यं श्रावयेत् स दिने दिने ॥ 165.25 ॥  
तस्य श्रवणमात्रेण मम भक्तिर्हृदि स्थिता ।  
सा संज्ञा च श्रुता तत्र विश्रान्तेश्च मयाऽनघ ॥ 165.26 ॥  
वासुदेवो महाबाहुर्जगत्स्वामी जनार्दनः ।  
विश्रामं कुरुते तत्र तेन विश्रान्तिसंज्ञका ॥ 165.27 ॥  
राक्षसस्य वचः श्रुत्वा विप्रो वचनमब्रवीत् ।  
एकस्नानस्य हि फलं तव दत्तं च राक्षस ।  
इत्युक्तमात्रे वचने ततो मोक्षमवाप स ॥ 165.28 ॥  
॥ इति श्रीवराहपुराणे भगवच्छास्त्रे पञ्चषष्ट्यधिकशततमोऽध्यायः ॥ 165 ॥


धरण्युवाच ।  
मथुरां रक्षते कोऽसौ क्षेत्रपालः स्थितः सदा ।  
तेन दृष्टेन यत्पुण्यं कथयस्वाखिलं प्रभो ॥ 166.1 ॥  
श्रीवराह उवाच ।  
दृष्ट्वा भूतपतिं देवं वरदं पापनाशनम् ।  
तेन दृष्टेन वसुधे माथुरं फलमाप्नुयात् ॥ 166.2 ॥  
पुरा वर्षसहस्त्रं तु तपस्तप्तं सुदारुणम् ।  
पूर्णे वर्षसहस्त्रे तु मया संतोषितो हरः ।  
वरं वरय भद्रं ते यस्ते मनसि वर्त्तते ॥ 166.3 ॥  
ईश्वर उवाच ।  
सर्वगस्त्वं हि देवेश मया ज्ञातं सुनिश्चितम् ।  
मथुरायां च मे स्थानं सदा देव प्रदीयताम् ॥ 166.4 ॥  
देवदेववचः श्रुत्वा हरिर्वचनमब्रवीत् ।  
मथुरायां च देव त्वं क्षेत्रपालो भविष्यसि ॥ 166.5 ॥  
त्वयि दृष्टे महादेव मम क्षेत्रफलं लभेत् ।  
अन्यथा नाप्नुयात् सिद्धिमेवमेतन्न संशयः ॥ 166.6 ॥  
येन यद् यादृशं पुण्यं कृतं तीर्थे प्रयत्नतः ।  
भजन्ते मनुजाः सिद्धिमात्मभावेन तादृशीम् ॥ 166.7 ॥  
मम क्षेत्रप्रवेशे च भूमिः संसारछेदनी ।  
इन्द्रस्येव पुरी रम्या यथा नाकेऽमरावती ।  
जम्बूद्वीपे तथोत्कृष्टा मथुरा मम वल्लभा ॥ 166.8 ॥  
विंशतिर्योजनानां हि माथुरं मम मण्डलम् ।  
पदे पदेऽश्वमेधानां पुण्यं नात्र विचारणा ॥ 166.9 ॥  
न मया कथितं देवि ब्रह्मणश्च महात्मनः ।  
रुद्रस्य न मया पूर्वं कथितं च वसुंधरे ।  
मया सुगोपितं पूर्वं गुह्याद् गृह्यतरं परम् ॥ 166.10 ॥  
अत्र क्षेत्रे पुरी रम्या सर्वरत्नविभूषिता ।  
तस्यां तिष्ठन्ति तीर्थानि तानि वक्ष्यामि तच्छृणु ॥ 166.11 ॥  
षष्टिकोटिसहस्त्राणि षष्टिकोटिशतानि च ।  
तीर्थसंख्या च वसुधे मथुरायां मयोदिता ॥ 166.12 ॥  
गोवर्द्धनं तथाक्रूरं द्वे कोटी दक्षिणोत्तरे ।  
प्रस्कन्दनं च भाण्डीरं कुरुक्षेत्रसमानि षट् ॥ 166.13 ॥  
पुण्यात् पुण्यतरं श्रेष्ठमेतद् विश्रान्तिसंज्ञकम् ।  
असिकुण्डं सवैकुण्ठं कोटितीर्थोत्तमं स्मृतम् ॥ 166.14 ॥  
अविमुक्तं सोमतीर्थं यामुनं तिन्दुकं ततः ।  
चक्रतीर्थं तथाऽक्रूरं द्वादशादित्यसंज्ञितम् ॥ 166.15 ॥  
एतत् पुण्यं पवित्रं च महापातकनाशनम् ।  
कुरुक्षेत्राच्छतगुणं मथुरायां न संशयः ॥ 166.16 ॥  
ये पठन्ति महाभागाः श्रृण्वन्ति च समाहिताः ।  
मथुरायास्तु माहात्म्यं ते यान्ति परमं पदम् ।  
कुलानि ते तारयन्ति द्वे शते वंशयोर्द्वयोः ॥ 166.17 ॥  
एतन्मरणकाले तु यः स्मरेत् प्रयतो नरः ।  
स गच्छेत् परमां सिद्धिमिह संसारछेदनीम् ॥ 166.18 ॥  
एतत् ते कथितं देवि सर्वपातकनाशनम् ।  
तीर्थानां चैव माहात्म्यं किमन्यच्छ्रोतुमिच्छसि ॥ 166.19 ॥  
॥ इति श्रीवराहपुराणे भगवच्छास्त्रे षट्षष्ट्यधिकशततमोऽध्यायः ॥ 166 ॥


श्रीवराह उवाच ।  
मथुरायाः परं क्षेत्रं त्रैलोक्ये न च विद्यते ।  
तस्यां वसाम्यहं देवि मथुरायां च सर्वदा ॥ 167.1 ॥  
सर्वेषां देवि तीर्थानां मथुरा च परं महत् ।  
कृष्णेन क्रीडितं तत्र तच्छुद्धं हि पदे पदे ॥ 167.2 ॥  
चक्रस्थितं हि तत्सर्वं कृष्णस्यैव पदेन तु ।  
तत्र मध्ये तु तत्स्थानमर्द्धचन्द्रे व्यवस्थितम् ।  
तत्र वै वासिनो लोका मुक्तिं यान्ति न संशयः ॥ 167.3 ॥  
दक्षिणाकोटि कृष्णस्य उत्तराकोटिमध्यतः ।  
तयोर्मध्ये स्थितो देव आकारः सोमचक्रता ॥ 167.4 ॥  
तौ देवौ क्षेत्रफलदौ स्नानदानादिकर्मणि ।  
तस्माद्धि स्मरणं कार्यं द्वे कोटी सर्वकर्मसु ॥ 167.5 ॥  
अर्द्धचन्द्रे तु यः स्नानं करोति नियताशनः ।  
तेन वे चाक्षया लोकाः प्राप्ताश्चैव न संशयः ॥ 167.6 ॥  
दक्षिणस्यां समारभ्य उत्तरस्यां समापयेत् ।  
यज्ञोपवीतमात्रेण त्रायते च कुलान् बहून् ॥ 167.7 ॥  
पृथिव्युवाच ।  
यज्ञोपवीतमात्रायां विधानं कथयस्व मे ।  
यथा मानं हि कर्त्तव्यं तत्सर्वं वक्तुमर्हसि ॥ 167.8 ॥  
श्रीवराह उवाच ।  
यज्ञोपवीतस्य विधिं श्रृणुष्व वरवर्णिनि ।  
मनुजा येन विधिना मुक्तिं यान्ति न संशयः ॥ 167.9 ॥  
गृहान्निःसृत्य मौनेन यावत्स्नानं समाचरेत् ।  
पूजां कृष्णस्य कृत्वा वै ततो ब्रूयाद् वसुंधरे ॥ 167.10 ॥  
अनेनैव विधानेन स्नानं कुर्यादमत्सरः ।  
न तस्य पुनरावृत्तिरेवमेतन्न संशयः ॥ 167.11 ॥  
अनेन विधिना चैव उत्तरस्यां समापयेत् ।  
पूजां कृत्वा वामनस्य ततो ब्रूयाद् वसुंधरे ॥ 167.12 ॥  
स्नाने समाप्ते विधिवद् देवदेवस्य वै हरेः ।  
कृष्णस्य च मखं कृत्वा स्नानादीनि यथाक्रमम् ॥ 167.13 ॥  
गां वै पयस्विनीं दत्त्वा हिरण्यं वस्त्रमेव च ।  
ब्राह्मणान् भोजयेत् पश्चाद् विधिरेष उदाहृतः ॥ 167.14 ॥  
तथा शयनमुद्दिश्य एवमेवं तु कारयेत् ।  
न तस्य पुनरावृत्तिर्मम लोके महीयते ॥ 167.15 ॥  
अर्द्धचन्द्रे मृता देवि मम लोकं व्रजन्ति ते ।  
अन्यत्र तु मृता ये तु अर्द्धचन्द्राङ्कितक्रियाः ।  
तेऽपि स्वर्गं गमिष्यन्ति दाहादिकरणैर्युताः ॥ 167.16 ॥  
यावदस्थीन्यर्द्धचन्द्रे यस्य तिष्ठन्ति देहिनः ।  
तावत्सुपुण्यकर्त्ता च स्वर्गलोके महीयते ॥ 167.17 ॥  
अर्धचन्द्रे विशेषोऽस्ति तीर्थे विश्रान्तिसंज्ञके ।  
दाहादिकरणे तत्र गर्दभोऽपि चतुर्भुजः ॥ 167.18 ॥  
गर्तेश्वरे भूतेश्वरे द्वे कोटी तु वसुंधरे ।  
मध्ये सदैव तिष्ठामि न त्यजामि कदाचन ॥ 167.19 ॥  
मथुरायां च यद् रूपं तद् रूपं मे वसुंधरे ।  
माथुरेण तु तृप्तेन तृप्तोऽहं नात्र संशयः ॥ 167.20 ॥  
श्रृणु देवि यथावृत्तं गरुडस्य महात्मनः ।  
मथुरायामागतोऽसौ कृष्णदर्शनकाङ्क्षया ।  
मथुरायां स्थितं देवं भिन्नरूपं न पश्यति ॥ 167.21 ॥  
तदागतोऽसौ वसुधे देवस्याग्रे विहङ्गमः ।  
कृष्णस्य दर्शनार्थाय दिव्यं स्तोत्रमुदीरयत् ॥ 167.22 ॥  
गरुड उवाच ।  
विश्वरूप जयादित्य जय विष्णो जयाच्युत ।  
जय केशव ईशान जय कृष्ण नमोऽस्तु ते ॥ 167.23 ॥  
जय मूर्त्त जयामूर्त्त जय केशिनिषूदन ।  
जय कंसनिहन्तस्त्वं वासुदेव नमोऽस्तु ते ॥ 167.24 ॥  
गरुडेन स्तुतो देवः स्वयं तत्र व्यतिष्ठत ।  
गरुडस्य पुरस्तत्र स्थितो देवः शरीरवान् ॥ 167.25 ॥  
वैलक्ष्यमाणो गरुडो वासुदेवेन सान्त्वितः ।  
किं कुर्यां स्तोत्रसंतुष्टो ब्रूहि सत्यं विहङ्गम ।  
मथुरागमनं किं ते एवमेव वदस्व मे ॥ 167.26 ॥  
गरुड उवाच ।  
मथुरामागतश्चाहं तव दर्शनकाङ्क्षया ।  
आगते तु मया देव न दृष्टं तव रूपकम् ॥ 167.27 ॥  
न हीदं तव देवेश मथुरारूपमात्मनः ।  
एकीभूतमहं सर्वं पश्यामि तव तैरपि ।  
तस्मात् स्तुतिस्तु देवेश कृताऽनुग्रहकाम्यया ॥ 167.28 ॥  
गरुडस्य वचः श्रुत्वा प्रहस्य मधुसूदनः ।  
उवाच श्लक्ष्णया वाचा गरुडं प्रति भाविनि ॥ 167.29 ॥  
श्रीकृष्ण उवाच ।  
माथुराणां च यद्रूपं तद् रूपं मे विहङ्गम ।  
ये पापास्ते न पश्यन्ति मद्रूपा माथुरा द्विजाः ॥ 167.30 ॥  
एवमुक्तवा ततः कृष्णस्तत्रैवान्तरधीयत ।  
गरुडोऽपि ततः स्थानाद् गतो देवि यथागतम् ॥ 167.31 ॥  
इत्येतत् कथितं देवि माथुराणां तु रूपकम् ।  
येषां पूजितमात्रेण तुष्टोऽहं चैव सर्वदा ॥ 167.32 ॥  
मथुरायां मृता ये च मुक्तिं यान्ति न चान्यथा ।  
अपि कीटपतङ्गो वा तिर्यग्योनिगतोऽपि वा ॥ 167.33 ॥  
यः पश्येद् पद्मनाभं तु द्वादश्यामाश्विनस्य तु ।  
एकदेहधरौ देवौ शिवकेशवरूपिणौ ॥ 167.34 ॥  
एकादश्यां सोपवासः कृतशौचः समाहितः ।  
कालिन्द्यां तु नरः स्नातो मुच्यते योनिसङ्कटात् ॥ 167.35 ॥  
चैत्रस्य शुक्लद्वादश्यां स्नात्वा तीर्थे तु वैष्णवे ।  
चिन्ताविष्णुं समाभाव्य सोपवासः सजागरः ।  
मथुरायां गते श्रेष्ठे न शोचति कृताकृतम् ॥ 167.36 ॥  
एकांशां तां ततो देवीं यशोदां देवकीं तथा ।  
महाविद्येश्वरीं देवीं मुच्यते ब्रह्महत्यया ॥ 167.37 ॥  
यो वाप्यां धर्मराजस्य मथुरायाश्च पश्चिमे ।  
स्नानं करोति तस्यां तु ग्रहदोषैर्न लिप्यते ॥ 167.38 ॥  
यं यं देवमभिध्यायेद् भक्तियुक्तेन चेतसा ।  
विश्रान्तिसंज्ञकं दृष्ट्वा दीर्घविष्णुं च केशवम् ।  
सर्वेषां दर्शनं पुण्यं पूजनात् तु फलं भवेत् ॥ 167.39 ॥  
इति जपहोमध्यानकाले च सम्यक्  
सततमभिसमीक्ष्य ब्रह्मणा यत् प्रत्युक्तम् ।  
सकलगुणगणानामास्पदं ब्रह्मसंज्ञं  
जननमरणहीनं विष्णुमेवाभियान्ति ॥ 167.40 ॥  
॥ इति श्रीवराहपुराणे भगवच्छास्त्रे सप्तषष्ट्यधिकशततमोऽध्यायः ॥ 167 ॥



श्रीवराह उवाच ।  
पुनरन्यत् प्रवक्ष्यामि तच्छृणुष्व वसुंधरे ।  
मथुरायां पुरावृत्तं गोकर्णस्य महात्मनः ॥ 168.1 ॥  
वसुकर्णः पिता तस्य वैश्यो धनसमृद्धिमान् ।  
तस्य भार्या सुशीला च नाम्ना गुणसमन्विता ।  
भर्तुः प्रियकरी साध्वीं न प्रसूता वयोधिका ॥ 168.2 ॥  
देवतापूजनरता संतानार्थं सुमध्यमा ।  
नित्यकालं सुरार्चायां कालस्तस्याथ गच्छत ॥ 168.3 ॥  
तत्र उग्रतपा नाम ऋषिः परमधार्मिकः ।  
सरस्वत्याः सङ्गमेऽसौ वृक्षमूलनिकेतनः ।  
मिताशी षष्ठकाले तु सदा वसति सत्तमः ॥ 168.4 ॥  
तस्यान्तिके सुशीला च कृत्वा पादाभिवन्दनम् ।  
उपोपविश्य करुणं कुरुतेऽतीव शोचनम् ॥ 168.5 ॥  
एवं विलपितं श्रुत्वा शनैः सकरुणं हृदि ।  
जाता तस्य स्त्रियं दृष्ट्वा घृणा संतानकामिनीम् ॥ 168.6 ॥  
ध्यात्वा स सुचिरं कालं विमृश्य बहुधा तदा ।  
उवाच मुनिशार्दूलस्तां स्त्रियं पुत्रगर्द्धिनीम् ।  
देवतानां प्रसादेन तव पुत्रो भविष्यति ॥ 168.7 ॥  
शिवस्यायतनं दिव्यं गोकर्णेति च विश्रुतम् ।  
तमाराधय देवेशं यत्तत् परमकारणम् ।  
स्नानदीपोपहारेण नित्यं त्वं पतिना सह ॥ 168.8 ॥  
इत्युक्ता सा भगवता प्रणिपत्य प्रसाद्य च ।  
भर्त्तुः सा कथयामास यत्तेनाशंसयद् भवम् ॥ 168.9 ॥  
देवताराधनं शश्वत् चक्राते दम्पती तदा ।  
सरस्वत्याः सङ्गमे तौ स्नात्वा गोकर्णपूजनम् ।  
पुष्पदीपोपहारं तु चक्राते तौ दिने दिने ॥ 168.10 ॥  
एवं तयोर्दशाब्दानि गतानि सुतहेतवे ।  
ततः प्रसन्नो भगवानुमापतिरुवाच ह ॥ 168.11 ॥  
भविष्यति युवां पुत्र एक एव गुणान्वितः ।  
तस्य संततिसंदेहो दृष्टो मे बहुधा यतः ।  
देवतानां प्रसादेन यदि तस्य भविष्यति ॥ 168.12 ॥  
इत्युक्तौ तौ प्रभवेन स्नात्वा च सरस्वतीमनु ।  
प्रभाते तस्य देवाय ददौ ब्रह्ममखं मुहुः ।  
सहस्त्रभोज्यमिष्ठान्नैर्वस्त्राभरणदक्षिणाम् ॥ 168.13 ॥  
ततस्तस्यां सुशीलायां गर्भाधानमविन्दत ।  
ततः प्रववृधे गर्भः शुक्लपक्षे यथा शशी ।  
सुषुवे दशमे मासि पुत्रं बालं शशिप्रभम् ॥ 168.14 ॥  
गोसहस्त्रं तदा दत्त्वा सुवर्णं वस्त्रमेव च ।  
बहुशः सर्ववर्णेभ्यः पुत्रजन्ममहोत्सवे ॥ 168.15 ॥  
जातकर्म तथा चैवं नामकर्म तथैव च ।  
गोकर्णं नाम तस्यैव पिता चक्रे निरूप्य च ॥ 168.16 ॥  
एवमन्नप्राशनं च चूडोपनयनं तथा ।  
अतः परं च गोदानं वैवाहिकमनुत्तमम् ॥ 168.17 ॥  
दानं तु ददतस्तस्य देवतां पूजयिष्यतः ।  
कृतानि बहुमुख्यानि मङ्गलानि यथाविधि ॥ 168.18 ॥  
ततः प्रविष्टे तारुण्ये अप्रजं वीक्ष्य पुत्रकम् ।  
पुनर्विवाहयामास भार्यास्तस्य चतुष्टयम् ॥ 168.19 ॥  
वयोरूपगुणोपेतास्तस्य भार्याः सुलोचनाः ।  
अप्रजा एव ताः सर्वा नाभवत् पुत्रिणी क्वचित् ॥ 168.20 ॥  
तेनैव धर्ममारब्धं पूर्त्तं पारत्रिकं बहु ।  
वापीकूपतडागानि देवतायतनानि च ।  
प्रपा मठाश्च नित्यान्नं भोजनं वर्तनानि च ॥ 168.21 ॥  
अनित्यतां ततो मत्वा चञ्चलास्थिरजीवितम् ।  
विनियोगः कृतस्तेन सर्वदा सर्वकर्मसु ॥ 168.22 ॥  
गोकर्णस्य समीपे तु पश्चिमे चक्रपाणिनः ।  
प्रासादं कारयामास पञ्चायतनकं हरेः ॥ 168.23 ॥  
आरामस्तत्र विस्तीर्णः पुष्पजात्यस्तथैव च ।  
आम्रजम्बीरनारङ्गं बीजपूरफलोपमाः ॥ 168.24 ॥  
प्राकारं कारयामास परिखा मण्डलीयकम् ।  
प्रावर्तनं च कूपेषु येन सिञ्चेत् प्रवाटिकाम् ॥ 168.25 ॥  
पुष्पाणि च विचिन्वन्ति सर्वास्ता वरयोषितः ।  
स्नानपूजोपलेपांश्च मार्जनं दीपकर्म च ।  
कुर्वन्ति देवतागारे ताः सर्वाः शुभलोचनाः ॥ 168.26 ॥  
पतिव्रता महाभागाश्चतुरो भगिनीर्यथा ।  
नित्यकालं पतौ वाक्यैः स्थिताः कुर्वन्त्यहर्निशम् ॥ 168.27 ॥  
मालाकारस्तथा नित्यं विटपानि प्रसिञ्चति ।  
पालयामास विधिवद् विधिदृष्टेन कर्मणा ॥ 168.28 ॥  
जात्यः सुपुष्पवत्यश्च द्रुमाः फलसमन्विताः ।  
नित्यकालमपर्यन्तं फलानां सुमहोत्सवम् ।  
दीयते भुज्यते सर्वं यथा सत्रे तथा सदा ॥ 168.29 ॥  
एवं तु वसतस्तस्य मथुरायां स्थितस्य च ।  
धनस्य संक्षयो जातो यत्तस्य पितुरर्जितम् ॥ 168.30 ॥  
शेषमात्रे धने तस्य चिन्ताऽभून्महती तदा ।  
मातापित्रोः कुटुम्बस्य भरणीयस्य भोजनम् ।  
कथं नु हि करिष्यामि हा कष्टमिति सोऽब्रवीत् ॥ 168.31 ॥  
इति निश्चित्य मनसा वणिग्लाभं स्थिरं हृदि ।  
कृत्वा सार्थमुपामन्त्र्य निर्गतः पूर्वमण्डलम् ॥ 168.32 ॥  
तत्र क्रीत्वा सुपण्यानि उत्तरापथगानि च ।  
बहूनि बहुमौल्यानि परदेशगमानि च ॥ 168. 33 ॥  
यातायातं ततः कृत्वा लाभालाभान् बहूंस्ततः ।  
विक्रीयान् यत्सुपण्यं च क्रीत्वा बहुनिवर्त्तनम् ॥ 168.34 ॥  
उत्तरापथदेशात् तु सार्थं सुबहुविस्तरम् ।  
अश्वरत्नं मणिरत्नं पट्टरत्नं समर्घकम् ।  
गृहीत्वा तु समागच्छन् मथुरायां गृहं प्रति ॥ 168.35 ॥  
एकदा सार्थसंभारं विश्रान्तुमुपचक्रमे ।  
सानौ पर्वतसामीप्ये प्रभूतयवसोदके ॥ 168.36 ॥  
नद्यास्तीरे सुप्रदेशे आवासानि प्रचक्रिरे ।  
निवेश्य भाण्डं तत्रैव अश्वानां यवसादिकम् ॥ 168.37 ॥  
समादिश्येति कृत्यं च भृत्यैः कतिपयैर्वृतः ।  
समारुरोह तं शैलं बहुकन्दरशोभितम् ॥ 168.38 ॥  
क्रीडार्थं विहरंस्तत्र सोऽपश्यत् स्थानमुत्तमम् ।  
प्रसन्नसलिलोपेतं नारङ्गैस्तु विभूषितम् ॥ 168.39 ॥  
फलवन्तश्च वृक्षाश्च पुष्पाणि सुरभीणि च ।  
पाषाणसन्धौ तत्रस्थमावासं वनमालिनः ॥ 168.40 ॥  
तत्रारुह्य दरीद्वारं यावद् दृष्टिर्निपात्यते ।  
तावदभ्यागतं वाचं बहुशः स्वागतेति च ॥ 168.41 ॥  
श्रुत्वाऽपि शब्दप्रभवं किमेतदिति निश्चयम् ।  
करिष्यंस्तत्र चैकान्ते दृष्टं पञ्जरगं शुकम् ॥ 168.42 ॥  
आगच्छत प्रविशत इदं पाद्यमियं वृषी ।  
फलानीमानि स्वादूनि मधुमांसोदकानि च ॥ 168.43 ॥  
यथेष्टं यावतीच्छा च गृह्णन्तु परिचारकाः ।  
आयातौ पितरौ मह्यं विशेषं तौ करिष्यतः ॥ 168.44 ॥  
अतिथेरागतस्येह पूजया विमुखो भवेत् ।  
गृहस्थो वर्त्तते तस्य पितरो नरकं गताः ।  
पूजिते पूजिताः स्वर्गे मोदन्ते कालमक्षयम् ॥ 168.45 ॥  
आकाङ्क्षितो गृहस्थो न दद्यादतिथये वरम् ।  
सोऽतिथेर्दुष्कृतं सर्वं गृहीत्वा नरकं व्रजेत् ॥ 168.46 ॥  
तस्मात् सर्वप्रयत्नेन पूज्यो वै गृहमेधिना ।  
काले प्राप्तस्त्वकाले वा यथा विष्णुस्तथैव सः ॥ 168.47 ॥  
एवंविधाः शुभा वाचो वैश्यो धर्मोपदेशकाः ।  
श्रुत्वा शुकस्य सर्वास्ता गोकर्णो मुदितोऽब्रवीत् ॥ 168.48 ॥  
कस्त्वमृषिः पुराणज्ञः किं वा देवोऽथ गुह्यकः ।  
तव प्रसन्नरूपस्य यस्येयं वागमानुषी ॥ 168.49 ॥  
कस्त्वं कथय मे सत्यमुत्साहो वाऽतिथिप्रियः ।  
धन्यः स मानुषो यस्य नित्यं सन्निहितो भवान् ॥ 168.50 ॥  
इत्युक्तः स शुकः सर्वं शशंसात्मपुराकृतम् ।  
श्रृणु रौद्रं यथा पूर्वं मया कृतमबुद्धिना ।  
शुकस्य विप्रियं यादृङ् महर्षेस्तपसि स्थिते ॥ 168.51 ॥  
सुमेरोरुत्तरे पार्श्वे महर्षिगणसेविते ।  
तपश्चचार विपुलं शुको व्याससुतो महान् ॥ 168.52 ॥  
श्रोतुकामाः पुराणानि सेतिहासानि नैगमाः ।  
ऋषयस्तत्र आजग्मुरसितो देवलस्तदा ॥ 168.53 ॥  
मार्कण्डेयो भरद्वाजो यवक्रीतस्ततो भृगुः ।  
अङ्गिरास्तैत्तिरी रैभ्यः काण्वो मेधातिथिः कुथः ॥ 168.54 ॥  
तन्तुः सुतन्तुरादित्यो वसुमानेकतो द्वितः ।  
वामदेवश्चाश्वशिरास्त्रिशीर्षो गौतमो लदः ॥ 168.55 ॥  
अन्ये च सिद्धा देवाश्च गुह्यकाः पन्नगास्तथा ।  
शुकं संमानयामासुः प्रपच्छुर्द्धर्मसंहिताम् ॥ 168.56 ॥  
अहं तु वामदेवस्य शिष्यो नाम्ना शुकोदरः ।  
भ्रष्टः श्रद्धान्वितो बाल्यान्मुनीनामग्रतश्चरन् ॥ 168.57 ॥  
ऊहापोहकरं प्रश्नं वारं वारमु पृष्टवान् ।  
अन्यायवादिनं मां च गुरुर्नित्यं निषेधति ।  
गुरूणामग्रतो वाक्यं कथायां कथ्यतां वदन् ॥ 168.58 ॥  
पूर्वपक्षाश्च सिद्धान्ताः परस्परजिगीषवः ।  
अन्तरे चान्तराक्षेपं पुनर्नैवमवोचथाः ॥ 168.59 ॥  
एवं निषेधितश्चाहं गुरुणा मुनिसत्तमैः ।  
न कृतं यन्मया वाक्यं तेनाहं शपितस्तदा ॥ 168.60 ॥  
शुकेन कोपाच्छापो मे दत्तोऽयं जल्पको वटुः ।  
यथा नाम्ना त्वयं पक्षी शुको भवति नान्यथा ॥ 168.61 ॥  
इत्युक्तमात्रे वचने तत्रैवाहं शुकोदरः ।  
शुकत्वं तत्क्षणात् प्राप्तः क्षमस्वेत्यूचुरोजसा ।  
मुनयस्तं महात्मानं शुकं तत्त्वार्थवित्तमम् ॥ 168.62 ॥  
नान्यथा नान्यथा वाङ्मे कदाचित् संभविष्यति ।  
आगामिकाले दास्यामि वरमस्मै शुकाय भोः ॥ 168.63 ॥  
युष्माकमुपरोधेन यथारूपो विहङ्गमः ।  
अयं भविष्यति सदा सद्भावहितभावनः ॥ 168.64 ॥  
पुराणतत्त्ववेत्ता च सर्वशास्त्रार्थपारगः ।  
मथुरायां मृतः पश्चाद् ब्रह्मलोकं गमिष्यति ॥ 168.65 ॥  
एवं शापं वरं गृह्य तस्माद् दीनोऽस्म्यहं द्रुतम् ।  
मथुरा मथुरोच्चारं कुर्वन्नित्यमतन्द्रितः ॥ 168.66 ॥  
नित्योद्विग्नस्य मे गात्रं हिमाद्रौ तु गुहां वसन् ।  
प्राप्तोऽहं शबरेणैव येनाहं पञ्जरे कृतः ॥ 168.67 ॥  
शबरस्तु सभार्यो वै क्रीडते स मया सह ।  
मुनेः प्रसादान्मे ज्ञानं न जहाति कदाचन ॥ 168.68 ॥  
भुज्यते ह्यवशेनैव कृतं येन यथा च यत् ।  
स्वस्थो भव महाभाग मा स्म शोके मनः कृथाः ॥ 168.69 ॥  
इत्युक्तः स तु गोकर्णस्तदा तेन शुकेन च ।  
प्रोवाच वचनं हृद्यं शुकमोक्षप्रदायकम् ॥ 168.70 ॥  
या सा मुक्तिप्रदा रम्या मथुरा पापनाशिनी ।  
तस्यां वसाम्यहं भद्र वाणिज्यार्थमिहागतः ।  
पुनर्गच्छामहे तत्र भाण्डं गृह्य यथासुखम् ॥ 168.71 ॥  
मथुरावासिनं श्रुत्वा गोकर्णं स शुकस्तदा ।  
पुत्रं संस्थाप्य चात्मानं गोकर्णस्य यथेप्सितम् ॥ 168.72 ॥  
एवं च वदतस्ताभ्यां शबरी शयनोत्थिता ।  
दर्या निःसृत्य बाह्ये तु ददर्शासनसंस्थितम् ॥ 168.73 ॥  
भृत्यैः परिवृतं चारु दर्शनीयस्वरूपकम् ।  
निरीक्ष्य बहुशस्तत्र शुको वचनमब्रवीत् ॥ 168.74 ॥  
प्रियातिथिं च संप्राप्तं मातः पूज्यमतं शुचिम् ।  
कुरु पूजां यथार्हं च गोकर्णस्य वरातिथेः ॥ 168.75 ॥  
शुकस्य वचनाद् यावत् पूजार्थमुपकल्पनम् ।  
न ददाति ततस्तत्र वनाच्छबर आगतः ॥ 168.76 ॥  
तस्याग्रे तु पुनस्तेन शुकेनातिथिपूजनम् ।  
शंसितं स तथेत्युक्त्वा कृत्वा पूजां प्रणम्य च ॥ 168.77 ॥  
फलानि मांसयुक्तानि मधूनि स्त्रग्वराणि च ।  
संपाद्य संविदं कृत्वा वद किं करवाणि ते ॥ 168.78 ॥  
इत्युक्ते शबरेणाथ गोकर्णो वाक्यमब्रवीत् ।  
अन्यत् किंचिदथोऽदेयं यदि किञ्चिद् ददासि च ।  
शुकोऽयं पञ्जरस्थश्च पुत्रार्थं मे प्रदीयताम् ॥ 168.79 ॥  
मथुरायां गमिष्यामि कृतार्थः पितुरन्तिके ।  
इत्युक्तमात्रे वचने शबरो वाक्यमब्रवीत् ॥ 168.80 ॥  
अस्माकं यमुनास्नानं सङ्गमे यमुनाम्भसः ।  
सरस्वत्याश्च पतने दत्ते दास्यामि ते शुकम् ॥ 168.81 ॥  
शबरेणैवमुक्तस्तु गोकर्णः प्रत्यभाषत ।  
सरस्वत्याः सङ्गमे च यत्फलं लभते नरः ।  
स्नानेन किं फलं तस्य यदि जानासि तद् वद ॥ 168.82 ॥  
शबर उवाच ।  
शुकेनानेन मे सर्वं मथुरायाश्च यत्फलम् ।  
तत्फलं सङ्गमस्योक्तं श्रवणद्वादशीव्रते ॥ 168.83 ॥  
वियोनिस्थो राक्षसो वा तिर्यग्योनिगतोऽपि वा ।  
यस्योद्दिश्य व्रतं कुर्यात् स गच्छेत् परमां गतिम् ॥ 168.84 ॥  
सङ्गमस्य फलं तस्य दृष्ट्वा गोकर्णमीश्वरम् ।  
नासौ यमपुरं याति विष्णुलोकं च गच्छति ।  
एवं मया श्रुतं तस्य सङ्गमस्य महत् फलम् ॥ 168.85 ॥  
॥ इति श्रीवराहपुराणे भगवच्छास्त्रे अष्टषष्ट्यधिकशततमोऽध्यायः ॥ 168 ॥


श्रीवराह उवाच ।  
करिष्यामीति तत् सर्वं प्रपद्य शबरं तदा ।  
शुकं गृह्य ततः स्थानात् प्रस्थितो मथुरां पुरीम् ॥ 169.1 ॥  
प्रविश्य गृहकृत्यानि मातापित्रोस्तदर्पणम् ।  
शुकस्य चरितं सर्वं निवेद्य च महामतिः ॥ 169.2 ॥  
एवं निवसतस्तस्य बहु वर्षाणि तत्र वै ।  
सुखं गतानि सर्वाणि विहारे वरपूजने ॥ 169.3 ॥  
एवं निवसतस्तस्य द्रव्यशेषमजायत ।  
पुनस्तत्रैव गमने वणिग्लाभे मतिर्गता ॥ 169.4 ॥  
समुद्रयाने रत्नानि महामूल्यानि साधुभिः ।  
रत्नपारीक्षकैः सार्द्धमानयिष्ये बहूनि च ॥ 169.5 ॥  
एवं निश्चित्य मनसा महासार्थपुनःसरः ।  
समुद्रयायिभिर्लोकैः संविदं सूच्य निर्गतः ॥ 169.6 ॥  
पोतसंभारमाहात्म्यं कृत्वा कृत्यपदार्थकम् ।  
शुकं गृहीत्वा प्रस्थानमकरोत् पुण्यवासरे ॥ 169.7 ॥  
मातापित्रोः शुभा वाचो गृहीत्वा देवतागृहे ।  
भार्याणां देवकार्यं च वाटिकायाश्च पोषणम् ।  
पितुः शुश्रूषणं चोक्त्वा सर्वं यूयं करिष्यथ ॥ 169.8 ॥  
यथायोगं यथाकालं यथाकृत्यं यथा च यत् ।  
भवतीभिश्च कृत्यं मे करणीयं यथा तथा ॥ 169.9 ॥  
संदिश्य भार्याः सुश्रोणीर्देवं दृष्ट्वा प्रसाद्य च ।  
भार्याभिः समनुज्ञातो यानपात्रं गतस्तदा ।  
शुकेन सह संप्राप्तो महान्तं लवणार्णवम् ॥ 169.10 ॥  
पोतारूढास्ततः सर्वे पोतवाहैरुपोषिताः ।  
अपारे दुस्तरेऽगाधे यान्ति वेगेन नित्यशः ॥ 169.11 ॥  
अथ दैववशाद् वायुर्विलोमः समजायत ।  
दुर्वातेन तदाऽत्यन्तं बलात्पोत उपोहितः ॥ 169.12 ॥  
पोतवाहास्ततः सर्वे विसंज्ञा मोहिताः कृताः ।  
हा कष्टं हि कथं किञ्च कुत्र गच्छामहे वयम् ॥ 169.13 ॥  
तेषां तु वचनं श्रुत्वा ज्ञात्वा दुर्वातपीडनम् ।  
आक्षिपद् वाग्भिरुग्राभिरन्योन्याशङ्क्य मूर्च्छिताः ॥ 169.14 ॥  
जल्पन्ति कोऽत्र पापिष्ठः समारूढो निराकृतिः ।  
तस्य पातकसंस्पर्शान्मृताः सर्वे न संशयः ॥ 169.15 ॥  
एवं विलपतां तेषां चत्वारोऽपि समभ्ययुः ।  
मासास्तत्रैव वाणिज्यं षण्मासात्सिध्यते फलम् ॥ 169.16 ॥  
निर्भर्त्सनं ततस्तेषामन्योन्यमभिजल्पताम् ।  
श्रुत्वा शुकस्य गोकर्णः शशंसात्मविनिन्दनम् ॥ 169.17 ॥  
अपुत्रस्य गतिर्नास्ति इति सर्वस्य निश्चितम् ।  
एषां मध्ये ह्यहं पापस्तेन तप्यामि पुत्रक ॥ 169.18 ॥  
यदत्र युक्तं कालेऽस्मिन् विषये समुपस्थिते ।  
वद स्वाध्यायषाङ्गुण्यं कृच्छ्रे त्वं कार्यवित्तमः ॥ 169.19 ॥  
शुक उवाच ।  
मा भैः पितर्जोषमास्व अस्मिन् काले यथोचितम् ।  
अहं करिष्ये तत्सर्वं मा विषादे मनः कृथाः ॥ 169.20 ॥  
एवमाश्वास्य पितरं समुङ्डीय ततो द्रुतम् ।  
ध्रुवाख्यां दिशमुद्वीक्ष्य उत्तराभिमुखो ययौ ॥ 169.21 ॥  
नीचगत्या रक्षयन्वै सुतरं दुस्तरं जलम् ।  
सानौ पर्वतसामीप्ये योजनेन वरं गिरिम् ॥ 169.22 ॥  
रोमाञ्चिततनुर्जातः शुको वीक्ष्य महागिरिम् ।  
क्रमित्वोद्र्ध्वं च यात्यग्रे तावद् देवालयं शुभम् ॥ 169.23 ॥  
दृष्टं च विष्ण्वायतनं शुद्धस्फटिकनिर्मितम् ।  
स पञ्चायतनं रम्यं सरसा चोपशोभितम् ।  
दिक्षु सर्वास्वटित्वैवं निलिल्ये देवमन्दिरे ॥ 169.24 ॥  
कस्यायं कोऽत्र संचारी कदा किं तु पिता मम ।  
वितरिष्यति नो कालं दुरन्तं सुकृती यथा ॥ 169.25 ॥  
क्षणमेकं तथा चैवं तस्य चिन्तान्वितस्य हि ।  
सौवर्णपात्रहस्ता च देवी देवं समर्च्चयत् ।  
नमो नारायणायोक्त्वा निषसाद वरासने ॥ 169.26 ॥  
निमेषान्तरमात्रेण वयोरूपसमन्विताः ।  
असंख्याताः समायाता यथा देवी तथैव ताः ॥ 169.27 ॥  
गीतं वाद्यं च नृत्यं च यथासौख्यं विहृत्य च ।  
गतास्ता देवताः सर्वा यथास्थानमनुत्तमम् ॥ 169.28 ॥  
देवतादक्षिणे भागे पक्षिणां च जटायुषाम् ।  
लक्षान्यनेकयूथानि बृहन्ति बहुसङ्घशः ॥ 169.29 ॥  
शुको लिक्ष्या समस्तेषां मध्ये कृत्वा तु संविदम् ।  
स्वभाषां स पुरस्कृत्य शरण्यं शरणं च यत् ॥ 169.30 ॥  
ते समाश्वास्य तं प्राहुः कथमेनं यथागतः ।  
वारिराशौ दुराधर्षे समुद्रे झषसंकुले ॥ 169.31 ॥  
तान् शुकः प्रत्युवाचाथ पिता मे पोतसंस्थितः ।  
दुर्गतो दुर्गमस्थोऽद्य विषमे समुपस्थिते ॥ 169.32 ॥  
तस्य त्राणमभीप्सन् वै आगतोऽत्र वरं गिरिम् ।  
कुरुध्वं तस्य मे त्राणं यथा सुखमवाप्यते ॥ 169.33 ॥  
पक्षिण ऊचुः ।  
एहि पुत्र सुकार्यं ते मार्गं द्रक्ष्यामहे वयम् ।  
पोताभ्यासगतिं यामि पितुस्तव गतिं प्रति ॥ 169.34 ॥  
ममैव पादविन्यासे क्रमयिष्ये यतो यतः ।  
तेन ते पृष्ठतो मह्यं स पिता संतरिष्यति ॥ 169.35 ॥  
मम चञ्च्वावगाहेन नङ्क्ष्यन्ति जलजन्तवः ।  
एतत्पितुः समस्तं हि शंस क्षिप्रं नदीपतिम् ॥ 169.36 ॥  
तारयामास वेगेन गत्वा पृष्ठं जटायुषः ।  
स ययौ पर्वतं तीर्त्वा क्वचिन्नाभिसमं जलम् ॥ 169.37 ॥  
हृत्कण्ठं चैव गम्भीरं सुखेन सुकृती यथा ।  
स्तोकान्तरे ततः सोऽथ देवागारमनुत्तमम् ।  
सरोवरं च पद्माख्यं मणिरत्नविभूषितम् ॥ 169.38 ॥  
स्नात्वा देवान् पितॄंश्चैव तर्पयित्वा यथासुखम् ।  
पुष्पाण्यादाय देवं च पूजयित्वा सकेशवम् ॥ 169.39 ॥  
पञ्चायतनकं यच्च खचितं रत्नसंचयैः ।  
दृष्ट्वा निलिल्ये चैकान्ते शुकस्यानुमते स्थितः ॥ 169.40 ॥  
क्षणेन ता यथापूर्वं देवताश्चागताः पुनः ।  
नर्त्तयित्वा यथायोगं तासां ज्येष्ठाऽब्रवीदिदम् ॥ 169.41 ॥  
स्वागतस्य क्षुधार्त्तस्य धर्मिष्ठस्य महात्मनः ।  
भोजनार्थं फलं दिव्यं पानार्थं तोयमुत्तमम् ॥ 169.42 ॥  
गोकर्णस्य प्रयच्छध्वं येन तृप्तिस्त्रिमासिका ।  
यथा शोकं यथा पापं यथा मोहं प्रणश्यति ॥ 169.43 ॥  
तत्तथाकृतमूचुस्तमभयं तेऽस्तु मा शुचः ।  
वस स्वर्गोपमे स्थाने यावत् सिद्धिर्भवेत्तव ॥ 169.44 ॥  
गतास्ताः पुनरेवं च नित्यमेव दिने दिने ।  
वसते स सुखं तत्र मथुरायां यथा तथा ॥ 169.45 ॥  
पोतस्तस्मादुत्ततार सुवातेनोपवाहितः ।  
रत्नाकरः शुभो यत्र भावित्वाद् दैवयोगतः ॥ 169.46 ॥  
रत्नानि बहुमूल्यानि आहृतानि बहूनि च ।  
यावत् परीक्षणार्थं च गोकर्णं रत्नकोविदम् ॥ 169.47 ॥  
निरीक्ष्य तस्य संवासो न दृष्टश्चुक्रुशुस्तदा ।  
कुतोऽसौ गतवान् भद्रो मृतो नष्टो जले प्लुतः ॥ 169.48 ॥  
व्रीडामुखो निमग्नोऽयं निश्चितं मकरालये ।  
पितुरस्य वयं सर्वे पुत्रवद् विचरामहे ॥ 169.49 ॥  
यथाभागं च रत्नानामस्मै दास्यामहे बहु ।  
एष धर्मः सदाऽस्माकमेकसार्थागमेन हि ॥ 169.50 ॥  
एवं वसन् स गोकर्णो द्वीपस्थः शोकविह्वलः ।  
शुकं प्रोवाच दीनात्मा मातापित्रोः कृते तदा ॥ 169.51 ॥  
शुकेन मन्त्रमोहित्वात् पितुरेवं निवेदितम् ।  
अहं पक्षी लघुतनुर्भवन्तं नेतुमक्षमः ॥ 169.52 ॥  
याताऽस्मि मथुरामार्गे समुद्रे जलमालिनि ।  
पित्रोर्वाक्यं तवाख्यास्ये त्वदीयं च तयोस्तदा ॥ 169.53 ॥  
पोतारूढप्रतिनिधिर्याम्यनुज्ञा प्रदीयताम् ।  
सत्यमुक्तं ततस्तेन र्गोकर्णेनान्तरं तथा ॥ 169.54 ॥  
गच्छ त्वं पुत्र मथुरामवस्थां मामकीमिमाम् ।  
त्वया विना न शक्नोमि शीघ्रमागमनं कुरु ॥ 169.55 ॥  
इत्युक्तः स तथेत्युक्त्वा पोतारूढः खगोत्तमः ।  
कालेन मथुरां प्राप्तः सर्वं पित्रे न्यवेदयत् ॥ 169.56 ॥  
श्रुत्वा तं विषमावस्थं मृतं हृदि निवेश्य च ।  
रुदित्वा सुचिरं कालं शुके स्नेहं निवेशितम् ॥ 169.57 ॥  
अस्माकं जीवनार्थाय त्वया कार्यं विहङ्गम ।  
कथाभिरनुकूलाभिर्धर्मदर्शिभिरेव च ॥ 169.58 ॥  
शुकेन पञ्जरस्थेन कथालापेन विद्यया ।  
पुत्रशोकाभिसंतप्तौ तथैवाश्वास्य दुःखितौ ॥ 169.59 ॥  
अथ सार्थः समायातो रत्नपूर्णो यथोदधिः ।  
वसुकर्णस्य पुत्रार्थमकरोत् स जनो महान् ॥ 169.60 ॥  
सर्वैर्विंशतिसंख्याकैरेकैकेन समुद्रजैः ।  
रत्नैः समार्च्चितोऽत्यर्थं पर्वतं कुसुमोत्करैः ।  
प्रसाद्य सर्वे संपूज्य प्रेषितास्ते गृहं ययुः ॥ 169.61 ॥  
एवं ते न्यवसंस्तत्र यत्तत्कालं सुखेन तु ।  
शुश्रूषमाणास्तं वैश्यं यथा स्वपितरं तथा ॥ 169.62 ॥  
॥ इति श्रीवराहपुराणे भगवच्छास्त्रे एकोनसप्तत्यधिकशततमोऽध्यायः ॥ 169 ॥


श्रीवराह उवाच ।  
गोकर्णस्तु तथा चक्रे तस्मिन्नायतने शुभे ।  
प्रथमेऽह्नि यथा कृत्यं नित्यं वर्षत्रयोदश ॥ 170.1 ॥  
ता देव्यो नृत्यगीतेषु कुशलाश्चागता निशि ।  
सुरूपाश्च स्वलंकारा रमयन्ति दिने दिने ।  
गोकर्णः सर्वभावेन गृहं विस्मृतवानसौ ॥ 170.2 ॥  
अथैकदा स गोकर्णस्ता देव्यश्च हतौजसः ।  
विवर्णवदना दीना भग्नालंकारवाससः ॥ 170.3 ॥  
हीनाङ्गा लुञ्चितशिरः केशपक्षनखादयः ।  
दृश्यन्ते विकृताकाराः सव्रणा रुधिरस्त्रवाः ॥ 170.4 ॥  
ता दृष्ट्वाऽतीवदुःखार्त्ताश्चक्रे मनसि वेदनाम् ।  
अपुत्रस्य गतिर्नास्ति स्वर्गो नैव च नैव च ।  
मम सङ्गादिमा देव्यो दशां च दशमीं गताः ॥ 170.5 ॥  
एवं ज्ञात्वा स पप्रच्छ तासां रूपविपर्ययम् ।  
कथयध्वं महाभागाः किमेतद् रूपव्यत्ययम् ॥ 170.6 ॥  
देव्य ऊचुः ।  
अप्रष्टव्यं महाभाग दैवं सर्वेषु कारणम् ।  
कालात्मकः स भगवान् भुज्यते स्वकृतं यतः ॥ 170.7 ॥  
स एव नित्यकालं च पृच्छति स्म तदुत्तरम् ।  
दुःखार्त्तस्य सुदीनस्य न जल्पन्त्यतिदुःखिताः ॥ 170.8 ॥  
निश्चयार्थं पुनः सोऽथ गोकर्णस्ताः प्रणम्य च ।  
पृच्छते ग्रहरूपेण निश्चयं विन्दते यथा ॥ 170.9 ॥  
यदि गोप्यं ममार्त्तस्य वैरूप्यं कथयिष्यथ ।  
अगाधे दुस्तरे प्राणांस्त्यक्ष्याम्यद्य सुदुःखितः ॥ 170.10 ॥  
एवमुक्ते तदा तासां मध्ये ज्येष्ठाऽब्रवीदिदम् ।  
दुःखं तस्य समाख्येयं यो विनाशयते रुजम् ॥ 170.11 ॥  
श्रृणु वत्स वदिष्येऽहं विरूपकरणं यथा ।  
अस्माकं च समुत्पन्नमेकचित्तोऽवधारय ॥ 170.12 ॥  
आस्ते मधुपुरी रम्या नृणां मुक्तिप्रदायिनी ।  
अयोध्याधिपतिर्वीरश्चतुरङ्गबलान्वितः ।  
चातुर्मास्यां तीर्थसेवी संगतो भक्तिपूर्वकम् ॥ 170.13 ॥  
तत्र देवस्य चागारं विष्णोः पञ्चसमन्वितम् ।  
आरामवाटिकाः शुभ्राः प्राकारवरवेष्टिताः ।  
कूपप्रावर्त्तकोपेताः पुष्पजात्यो बहूनि च ॥ 170.14 ॥  
फलवन्तो द्रुमास्तस्यां सर्वर्तुसु मनोहराः ।  
तस्याभ्याशे स राजर्षिश्चकारावासमुत्तमम् ॥ 170.15 ॥  
सेवकैर्नाशितं सर्वमारामं सफलद्रुमम् ।  
प्राकारपरिखा चैव स्थण्डिलप्रतिमं यथा ॥ 170.16 ॥  
कृतं निवार्यमाणैस्तैः पापबुद्धिसमाश्रितैः ।  
कीर्त्तयस्तस्य तत् श्रेष्ठं सोऽपि दैववशं गतः ।  
पञ्जरस्थो यथा सिंहः कोऽस्मांस्त्राता भवेदिति ॥ 170.17 ॥  
पिधायाञ्जलिना वक्त्रमश्रुक्लिन्नस्तनान्तरम् ।  
रुरोद सुस्वरं दीना हा कष्टमिति जल्पतीः ॥ 170.18 ॥  
सर्वासां रुदतीनां च कुररीणामिव स्वनः ।  
श्रूयते बहुधाकारो गोकर्णोऽप्यतिदुःखितः ॥ 170.19 ॥  
एकैकस्यास्तु चक्रेऽसौ मूर्ध्ना पादाभिवन्दनम् ।  
प्राञ्जलिर्दीनया वाचा सान्त्वयामास ताः शनैः ॥ 170.20 ॥  
प्राप्तसंज्ञास्तु ताः सर्वा गोकर्णोऽप्याह सुस्वनः ।  
भविता यदि तत्राहं राजानं तं निवारयम् ॥ 170.21 ॥  
किं करिष्यामि दैवेन समर्थोऽप्यवसादितः ।  
इत्युक्तमात्रे वचने ताः सर्वा लब्धचेतसः ॥ 170.22 ॥  
ऐक्यभावेन ताः सर्वाः पप्रच्छुर्वणिजं प्रति ।  
कस्त्वं कथय कस्माच्च स्थनाद् यत्त्वमिहागतः ॥ 170.23 ॥  
गोकर्ण उवाच ।  
गोकर्णोऽहं सुचार्वास्याः सुकपोलाः सुलोचनाः ।  
इदानीं मलिना भूता मम शोकविवर्द्धनाः ॥ 170.24 ॥  
कथयध्वं ममात्मानमग्रतस्तदनन्तरम् ।  
ज्येष्ठा सोवाच तस्याग्रे पुष्पजात्यः स्वलंकृताः ।  
वयमारामसंस्थाश्च स्वामिना परिपालिताः ॥ 170.25 ॥  
हृद्याः क्लिष्टाः पुष्पकलाः पुषापैर्वृद्धिं परां गताः ।  
पूर्वं दृष्टाः सुरूपाश्च विपर्ययमथो श्रृणु ॥ 170.26 ॥  
राजलोकैर्भञ्जिताश्च छेदनोन्मूलनेन च ।  
पीडिता भृशमेतैः स्म तेनेदानीं सकल्मषाः ॥ 170.27 ॥  
पुष्पमालाविहीनाश्च मूलस्कन्धावशेषिताः ।  
एवंविधाश्च संभूता नष्टसंज्ञाः स्थिता वयम् ॥ 170.28 ॥  
यो देवस्तत्र पाषाणमृत्तिकेष्टकयन्त्रितः ।  
सोऽत्र सत्त्वमयः साक्षी तस्य पुण्यस्य कर्मणः ॥ 170.29 ॥  
पुण्यं सोदकपूर्णाढ्यं तस्यारामस्य सेचकम् ।  
सरश्चोत्पलपूर्णं च कलहंसैर्युतं सदा ॥ 170.30 ॥  
ये च वृक्षाः फलोपेताः ते सुवर्णाः खगोत्तमाः ।  
रक्षां कुर्वन्ति सततं स्वामिनोऽमुत्र चेह च ।  
तस्य नाशाद् यथा नोऽत्र जातेयं च विरूपता ॥ 170.31 ॥  
गोकर्ण उवाच ।  
आरामकर्त्तुः किं चात्र फलं भवति यादृशम् ।  
करणात् कूपदेवानां तस्य पुण्यफलं वद ॥ 170.32 ॥  
ज्येष्ठा उवाच ।  
इष्टापूर्त्तं द्विजातीनां प्रथमं धर्मसाधनम् ।  
इष्टेन लभते स्वर्गं पूर्त्ते मोक्षं विनिर्दिशेत् ॥ 170.33 ॥  
वापीकूपतडागानि देवतायतनानि च ।  
पतितान्युद्धरेद् यस्तु स मूलफलमश्नुते ॥ 170.34 ॥  
भूमिदानेन ये लोका गोदानेन च कीर्त्तिताः ।  
ते लोकाः प्राप्यते पुंभिः पादपानां प्ररोपणे ॥ 170.35 ॥  
अश्वत्थमेकं पिचुमन्दमेकं  
न्यग्रोधमेकं दश तुष्पजातीः ।  
द्वे द्वे तथा दाडिममातुलिङ्गे  
पञ्चाम्रवापी नरकं न याति ॥ 170.36 ॥  
यथा सुपुत्रः कुलमुद्धरेद्धि  
यथाऽतिकृत्स्नान्नियमप्रयत्नात् ।  
तथा प्ररोपाः फलपुष्पभूताः  
स्वं स्वामिनं नरकादुद्धरन्ति ॥ 170.37 ॥  
गोकर्णं उवाच ।  
इन्धनार्थं यदा नीतमग्निहोत्रं तदुच्यते ।  
छायाविश्रामपथिकैः पक्षिणां निलयेन च ॥ 170.38 ॥  
पत्रमूलत्वगादींश्च ओषधार्थं तु देहिनाम् ।  
उपकुर्वन्ति वृक्षस्य पञ्चयज्ञस्तदुच्यते ॥ 170.39 ॥  
गृहकृत्यानि काष्ठानि क्षुद्रजन्तुगृहं तथा ।  
सत्रनिर्वर्त्तनं प्रोक्तं भिक्षापात्रैः समाकृताः ॥ 170.40 ॥  
फलन्ति वत्सरे मध्ये द्वौ वारौ शकुनादयः ।  
सांवत्सरं पितुर्मातुरुपकारं फलैः कृतम् ।  
एवं पुत्रसमा रोपा एवं तत्त्वविदो विदुः ॥ 170.41 ॥  
श्रीवराह उवाच ।  
एवमुक्तस्तया देव्या मालत्या पुष्पजात्यया ।  
हा कष्टं कथमित्येवं मुमोह च पपात च ॥ 170.42 ॥  
ताभिराश्वासितो धीमान् ससंज्ञो वारिणोक्षितः ।  
आत्मानं कथयस्माकं यस्माद्यस्त्वमुपागतः ॥ 170.43 ॥  
गोकर्ण उवाच ।  
वृद्धौ च मातापितरौ साध्वीभार्याचतुष्टयम् ।  
मथुरायां मम चैतदुद्यानं देवतागृहम् ॥ 170.44 ॥  
यदि तत्र गतश्चाहं सपिता राजसन्निधौ ।  
इमामापदमापन्ना न यूयं भविता क्वचित् ॥ 170.45 ॥  
ज्येष्ठा प्रोवाच नेष्यामो यदि ते रोचतेऽनघ ।  
अद्यैव मथुरां देवीं प्रवेक्ष्यामोऽधिगम्यताम् ॥ 170.46 ॥  
विमानप्रतिमाकारं यानमारुह्य सत्वरः ।  
दिव्यानीमानि रत्नानि भूषणानि फलानि च ।  
गृह्णीष्वोपायनं राज्ञे तस्मै त्वं देह्यनर्घकम् ॥ 170.47 ॥  
आरुह्य स तथेत्युक्त्वा नमस्कृत्य हरिं च ताः ।  
उत्पपात ततः स्थानाद् यत्र राजा व्यवस्थितः ॥ 170.48 ॥  
राज्ञे निवेदयामास रत्नानि सुबहूनि च ।  
स्वर्णपात्री कृता पूर्णा राजा वचनमब्रवीत् ॥ 170.49 ॥  
स्वागतं ते महाभाग परिपूज्य सुमान्य च ।  
अर्द्धासने कृतः प्रीत्या रत्नदो धनदो यथा ॥ 170.50 ॥  
अस्मात् स्थानादिदानीं च महाराजाय सर्पताम् ।  
आश्चर्यं दर्शयिष्यामि कथयिष्यामि चाभि भोः ॥ 170.51 ॥  
स तथेति प्रतिश्रुत्य सेनापतिमुवाच ह ।  
मुहूर्त्तमर्धं चान्यत्र यथा सैन्यं प्रयाति मे ॥ 170.52 ॥  
क्षिप्रं त्वं प्रतिपद्यस्व न कालोऽत्यभ्यगाद् यथा ।  
कृतं तेन तथा सर्वं यथा राज्ञा प्रभाषितम् ॥ 170.53 ॥  
ता देव्यो दिव्यरूपाश्च विमानकृतरूपकाः ।  
साधु साध्विति गोकर्णं प्रशशंसुः पुनः पुनः ॥ 170.54 ॥  
राज्ञश्चान्तःपुरं चैव प्रत्यक्षं गोत्रनिःस्वनाः ।  
वरं दत्त्वा यथा कामं स्वस्तीत्युक्त्वा दिवं ययुः ॥ 170.55 ॥  
गोकर्णस्तु तदाचक्षे तत्सर्वं नृपतेः सुखी ।  
साद्यं तमात्मचरितं पूर्त्तधर्मस्य यत्फलम् ॥ 170.56 ॥  
राज्ञा तस्मै प्रदत्तानि ग्रामाणि च पुराणि च ।  
वस्त्राणि गजवाजीनि यच्चान्यदपि तद्वसु ॥ 170.57 ॥  
आश्चर्यं परमं धर्ममारामस्य महत्फलम् ।  
श्रुत्वा सर्वं चकारैवं सार्वभौमो महीपतिः ॥ 170.58 ॥  
॥ इति श्रीवराहपुराणे भगवच्छास्त्रे सप्तत्यधिकशततमोऽध्यायः ॥ 170 ॥


श्रीवराह उवाच ।  
तत्र स्थित्वा यथान्यायं गोकर्णः सर्वमण्डलम् ।  
शुकं च मातापितरौ साध्वीभार्याचतुष्टयम् ।  
संमान्य पूजयामास यथाविभवशक्तितः ॥ 171.1 ॥  
लोकैस्तत्र महोद्यानं मथुरावासिभिः कृतम् ।  
अविघ्नराजस्य महं द्विजेभ्यो बहुदक्षिणम् ॥ 171.2 ॥  
भक्ष्यं भोज्यं च दानं च दीनानाथजनस्य च ।  
गीतवादित्रमाङ्गल्यं पुत्रवृद्धौ यथोचितम् ।  
तत्सर्वं कृतवाल्ँलोको गोकर्णस्य महात्मनः ॥ 171.3 ॥  
एकैकं च परिष्वज्य प्रणिपत्य यथाक्रमम् ।  
मातापित्रोः प्रणम्याथ शिरसा पादवन्दनम् ।  
शुकं हृदि समालभ्य प्ररुरोद जजल्प च ॥ 171.4 ॥  
यस्य प्रसादाज्जीवश्च धर्मश्चानुत्तमा गतिः ।  
विनष्टस्य पुनः प्राप्तो राज्यलाभः सुपुष्कलः ।  
शुकपुत्रान्मया प्राप्तमिह लोके परत्र च ॥ 171.5 ॥  
एवं वसन् सुखी तत्र गोकर्णः सह बन्धुभिः ।  
रमयामास सुचिरं भुञ्जन् भोगपुरःसरः ॥ 171.6 ॥  
शुकनाम्ना कृतं तेन शिवस्यायतनं महत् ।  
शुकेश्वरं प्रतिष्ठाप्य दिव्यं सत्रं चकार ह ॥ 171.7 ॥  
ब्राह्मणानां शते द्वे तु मिष्ठान्नवरभोजनम् ।  
शुकसत्रमिति ख्यातं मृतो मुक्तिमवाप सः ।  
विमानवरमारुह्य स्वर्गलोकं गतः शुकः ॥ 171.8 ॥  
शुकप्रदाने गोकर्णः फलं स्नानस्य संगमात् ।  
श्राद्धं सुवर्णगोदानं कृत्वा तस्मै ददौ च सः ॥ 171.9 ॥  
शबरस्य सभार्यस्य तेन स्वर्गं गतस्य ह ।  
शुकोदरेण सहितो विमानवरमास्थितः ॥ 171.10 ॥  
एतत् ते कथितं सर्वं मथुरायां महत्फलम् ।  
सरस्वतीसंगमस्य गोकर्णस्य शिवस्य च ॥ 171.11 ॥  
गोकर्णस्य तु संतानमक्षयं धर्मतोऽव्ययम् ।  
संभूतं स सुखं भुक्त्वा ततो मोक्षमवाप्नुयात् ॥ 171.12 ॥  
॥ इति श्रीवराहपुराणे भगवच्छास्त्रे एकसप्तत्यधिकशततमोऽध्यायः ॥ 171 ॥


श्रीवराह उवाच ।  
पुनरन्यत् प्रवक्ष्यामि महापातकनाशनम् ।  
संगमस्य प्रभावं हि पापिनामपि मुक्तिदम् ॥ 172.1 ॥  
अत्रैव श्रूयते पूर्वं ब्राह्मणः संशितव्रतः ।  
महानामेति विख्यातः स्थितोऽसौ वनमाश्रितः ॥ 172.2 ॥  
स्वाध्याययुक्तो होमे च नित्ययुक्तः स योगवित् ।  
जपहोमपरो नित्यं स्वकालं क्षपते च सः ॥ 172.3 ॥  
एवं कर्माणि कुर्वन् स ब्रह्मलोकजिगीषया ।  
बहून्यब्दान्यतीतानि ब्राह्मणस्य वने तदा ॥ 172.4 ॥  
तस्य बुद्धिरियं जाता तीर्थाभिगमनं प्रति ।  
पुण्यतीर्थजलैरेतत् क्षालयामि कलेवरम् ॥ 172.5 ॥  
प्रयातो विधिवत् साक्षात् सूर्यस्योदयनं प्रति ।  
असिकुण्डादितः कृत्वा दक्षिणं कोटिमं ततः ॥ 172.6 ॥  
तथा चोत्तरकोट्यन्तं तथान्यं माथुरं च यत् ।  
क्रमेण सर्वतीर्थानि स्नात्वाऽन्यान्यपि पुष्करम् ।  
गत्वा सर्वाणि तीर्थानि स्नात्वा पूतो भवाम्यहम् ॥ 172.7 ॥  
इति कृत्वा मथुराया निर्जगाम स वै द्विजः ।  
कृतपूजानमस्कार अध्वानं प्रत्यपद्यत ॥ 172.8 ॥  
अध्वप्रपन्नो ददृशे पञ्चप्रेतान् सुभीषणान् ।  
अरण्ये कण्टकिवृते निर्जने शब्दवर्जिते ॥ 172.9 ॥  
तान् दृष्ट्वा विकृताकारानतितीव्रभयङ्करान् ।  
ईषदुत्त्रस्तहृदयोऽतिष्ठदुन्मील्य चक्षुषी ॥ 172.10 ॥  
आलम्ब्य स ततो धैर्यं त्रासमुत्सृज्य दूरतः ।  
पप्रच्छ मधुरालापः के यूयं रौद्रमूर्त्तयः ॥ 172.11 ॥  
भवन्तः कर्मणा केन दुष्कृतेन भयावहाः ।  
एकस्थानात् सदा यूयं प्रस्थिताः कुत्र वा सदा ॥ 172.12 ॥  
प्रेता ऊचुः ।  
क्षुत्पिपासातुरा नित्यं बहुदुःखसमन्विताः ।  
हृतबुद्ध्या वयं सर्वे नष्टज्ञाना विचेतसः ॥ 172.13 ॥  
न जानीमो दिशं काञ्चिद् विदिशं वाऽपि चाध्वनि ।  
नान्तरिक्षं महीं चापि जानीमो दिवसं तथा ॥ 172.14 ॥  
यदेतद् दुखमापन्नं सुखोदर्कफलं भवेत् ।  
अप्रकाममिदं भाति भास्करोदयमेव च ॥ 172.15 ॥  
अहं पर्युषितो नाम सूचीमुख अतः परम् ।  
शीघ्रगो रोधकश्चैव पञ्चमो लेखकस्तथा ॥ 172.16 ॥  
ब्राह्मण उवाच ।  
प्रेतानां कर्मजातानां नाम्ना वै संभवः कुतः ।  
किं तत्कारणमेतद्धि येन यूयं सनामकाः ॥ 172.17 ॥  
प्रेत उवाच ।  
अहं स्वादु सदाश्नामि दद्मि पर्युषितं द्विजे ।  
एतत्कारणमुद्दिश्य नाम पर्युषितं मम ॥ 172.18 ॥  
सूचिता बहवोऽनेन विप्राश्चान्नादिकाङ्क्षिणः ।  
एतत्कारणमुद्दिश्य सूचीमुखमतः परम् ॥ 172.19 ॥  
संप्रार्थितो द्विजेनैव शीघ्रं याति यतो हि सः ।  
एतत्कारणमुद्दिश्य शीघ्रगस्तेन सोच्यते ॥ 172.20 ॥  
एको गृहस्य मध्ये तु भुङ्क्ते द्विजभयेन हि ।  
समारुह्योद्विग्नमना रोधकस्तेन चोच्यते ॥ 172.21 ॥  
मौनेनापि स्थितो नित्यं याचितोऽपि लिखेन्महीम् ।  
अस्माकमपि पापिष्ठो लेखकस्तेन नाम वै ॥ 172.22 ॥  
मदेन लेखको याति रोधकस्तु ह्यवाक्छिराः ।  
शीघ्रगः पङ्गुतां प्राप्तः सूचीमुखमतः परम् ॥ 172.23 ॥  
उषितः केवलग्रीवो लम्बोष्ठो बृहतोदरः ।  
बृहद्वृषणशुष्काङ्गः पापादेव प्रजायते ॥ 172.24 ॥  
एतत् ते सर्वमाख्यातमात्मवृत्तान्तसंभवम् ।  
यदि ते श्रवणे श्रद्धा पृच्छ चान्यद् यदिच्छसि ॥ 172.25 ॥  
ब्राह्मण उवाच ।  
ये जीवा भुवि तिष्ठन्ति सर्वे चाहारजीविनः ।  
युष्माकमपि चाहारं श्रोतुमिच्छामि तत्त्वतः ॥ 172.26 ॥  
प्रेता ऊचुः ।  
श्रृणुष्वाहारमस्माकं सर्वभूतदयापर ।  
यं श्रुत्वा निन्द्यसे नित्यं भूयो भूयश्च नित्यशः ॥ 172.27 ॥  
श्लेष्ममूत्रपुरीषेण योजितानि समन्ततः ।  
गृहाणि त्यक्तशौचानि प्रेता भुञ्जन्ति तत्र वै ॥ 172.28 ॥  
बलिमन्त्रविहीनानि दानहीनानि यानि च ।  
गुरवो नैव पूज्यन्ते स्त्रीजितानि गृहाणि च ॥ 172.29 ॥  
यानि प्रकीर्णभाण्डानि प्रकीर्णोच्छेषणानि च ।  
नित्यं च कलहो यत्र प्रेता भुञ्जन्ति तत्र वै ॥ 172.30 ॥  
अपात्रे प्रतिदत्तानि विधिहीनानि यानि च ।  
निन्दितानि द्विजातीनां जुगुप्सितकुलोद्भवे ॥ 172.31 ॥  
जातानां विवाहितानां कर्मदुष्कृतकारिणाम् ।  
तेभ्यो दत्तं तदस्माकमुपतिष्ठति भोजनम् ।  
एतत् पापरतं चान्यद् भोजनं दुष्टकर्मिणाम् ॥ 172.32 ॥  
निर्विण्णाः प्रेतभावेन पृच्छामस्त्वां दृढव्रत ।  
यथा न भवति प्रेतस्तथा ब्रूहि तपोधन ॥ 172.33 ॥  
ब्राह्मण उवाच ।  
एकरात्रत्रिरात्रेण कृच्छ्रचान्द्रायणादिभिः ।  
व्रतैरभ्युद्धृतः पूतो न प्रेतो जायते नरः ॥ 172.34 ॥  
मिष्टान्नपानदाता च सततं श्रद्धयान्वितः ।  
यतीनां पूजको नित्यं न प्रेतो जायते नरः ॥ 172.35 ॥  
त्रिरग्निः पञ्च चैकं वा प्रतिनित्यं तु पोषयेत् ।  
सर्वभूतदयालुश्च न प्रेतो जायते नरः ॥ 172.36 ॥  
देवतातिथिपूजासु गुरुपूजासु नित्यशः ।  
रतो वै पितृपूजायां न प्रेतो जायते नरः ॥ 172.37 ॥  
शुक्लाङ्गारकसंयुक्ता चतुर्थी जायते यदा ।  
श्रद्धया श्राद्धकृन्मर्त्यो न प्रेतो जायते नरः ॥ 172.38 ॥  
जितक्रोधो ह्यमात्सर्यस्तृष्णासङ्गविवर्जितः ।  
क्षमावान् दानशीलश्च न प्रेतो जायते नरः ॥ 172.39 ॥  
एकादशीं सितां कृष्णां सप्तमीं वा चतुर्दशीम् ।  
उपवासप्रियो नित्यं न स प्रेतोऽभिजायते ॥ 172.40 ॥  
गां ब्राह्मणं च तीर्थानि पर्वतांश्च नदीस्तथा ।  
देवांश्च वन्दते नित्यं न प्रेतो जायते हि सः ॥ 172.41 ॥  
प्रेता ऊचुः ।  
त्वत्तस्तच्छ्रुतमस्माभिर्येन प्रेतो न जायते ।  
प्रेतस्तु जायते केन तद्वद त्वं महामुने ॥ 172.42 ॥  
विप्र उवाच ।  
शूद्रान्नेन तु भुक्तेन ब्राह्मणो म्रियते यदि ।  
तेनैव ह्युदरस्थेन स प्रेतो जायते ध्रुवम् ॥ 172.43 ॥  
पाषण्डाश्रमसंस्थश्च मद्यपः पारदारिकः ।  
वृथा मांसरतो नित्यं स च प्रेतोऽभिजायते ॥ 172.44 ॥  
देवस्वं ब्राह्मणस्वं च गुरुद्रव्यं हरेत् तु यः ।  
कन्यां ददाति शुल्केन स च प्रेतोऽभिजायते ॥ 172.45 ॥  
मातरं पितरं भ्रातॄन् भगिनीसुतमेव च ।  
अदुष्टान् संत्यजेद् यस्तु स प्रेतो जायते नरः ॥ 172.46 ॥  
अयाज्ययाजनाच्चैव याज्यानां च विवर्जनात् ।  
रतो वै शूद्रसेवायां स प्रेतो जायते नरः ॥ 172.47 ॥  
ब्रह्महा च कृतघ्नश्च गोघाती पञ्चपातकी ।  
भूमिकन्यापहर्ता च स प्रेतो जायते नरः ॥ 172.48 ॥  
गुरोर्धर्मोपदेष्टुश्च नित्यं हितमभीप्सतः ।  
न करोति वचस्तस्य स प्रेतो जायते नरः ॥ 172.49 ॥  
असद्भ्यः प्रतिगृह्णाति नास्तिकाभिरतः सदा ।  
विरुद्धकारी सततं स प्रेतो जायते नरः ॥ 172.50 ॥  
प्रेता ऊचुः ।  
य एतत्कर्म कुर्वन्ति मूढाऽधर्मपरायणाः ।  
विरुद्धकारिणः पापास्तेषां कांचिद् गतिं वद ॥ 172.51 ॥  
ब्राह्मण उवाच ।  
ये धर्मविमुखा मूढा दयादानविवर्जिताः ।  
तेषां गतिर्भवेदेका मथुरायां तु सङ्गमे ॥ 172.52 ॥  
श्रवणद्वादशीयोगे मासि भाद्रपदे सदा ।  
वामनं तत्र देवं तु पूजयेज्जुहुयात् तथा ॥ 172.53 ॥  
सुवर्णमन्नं वस्त्रं च छत्रोपानहसंयुतम् ।  
तत्र स्नात्वा पितॄंस्तर्प्य दत्त्वा करकमेव च ॥ 172.54 ॥  
न ते प्रेता भविष्यन्ति मार्गगा न यमस्य ते ।  
विमानवरमारुह्य विष्णुलोकं व्रजन्ति हि ॥ 172.55 ॥  
तत्र तीर्थे नरः स्नातो दृष्टः स्पृष्टोऽथवा श्रुतः ।  
ध्यातश्च कीर्त्तितो वापि तेन गङ्गाऽवगाहिता ॥ 172.56 ॥  
तीर्थस्यैव हि माहात्म्यं प्रेतो भूत्वा श्रृणोति यः ।  
तस्याक्षयपदं विष्णोर्भवतीति मया श्रुतम् ॥ 172.57 ॥  
प्रेता ऊचुः ।  
अस्माकं वद कल्याण व्रतस्यास्य विधिं परम् ।  
धर्मज्ञेन यथा कार्यं प्रेतत्वान्मोक्षदायकम् ॥ 172.58 ॥  
ब्राह्मण उवाच ।  
एवमेव व्रतस्यास्य विधानं कर्मसंहितम् ।  
पुराणं कथितं राज्ञे मान्धात्रे पृच्छते पुरा ॥ 172.59 ॥  
वसिष्ठेन महाभागाः श्रृणुध्वं कथयाम्यहम् ।  
प्रेतानां मोक्षणं पुण्यं गतिप्रवरदायकम् ॥ 172.60 ॥  
मासि भाद्रपदे शुक्ला द्वादशी श्रवणान्विता ।  
तस्यां दत्तं हुतं स्नातं सर्वं लक्षगुणं भवेत् ॥ 172.61 ॥  
सङ्गमे च पुनः स्नात्वा पूजयित्वा तु वामनम् ।  
कलशं विधिना दत्त्वा तस्य पुण्यफलं श्रृणु ॥ 172.62 ॥  
कपिलानां शतं दत्त्वा हिरण्योपस्करान्वितम् ।  
तेन यत्फलमाप्नोति तद् द्वादश्यामखण्डितम् ॥ 172.63 ॥  
राक्षसत्वं न गच्छेत् तु श्रवणद्वादशीव्रतात् ।  
स्वर्गे च वसते तावद् यावदिन्द्राश्चतुर्दश ॥ 172.64 ॥  
ततः स्वर्गात् परिभ्रष्टो ब्राह्मणो वेदपारगः ।  
जातिस्मरो महायोगी मोक्षधर्मपरायणः ।  
ध्यानयोगेन भावेन युक्तो यात्यपुनर्भवम् ॥ 172.65 ॥  
करकं च सुसंपीनं सान्नं रत्नसमन्वितम् ।  
यथालाभोपपन्ना स्यात् सौवर्णा वामनाकृतिः ॥ 172.66 ॥  
उपानच्छत्रसंयुक्तो विधिमन्त्रपुरःसरः ।  
कृत्वा च विधिवत् तस्य स्नानपूजादिकं नरः ।  
मन्त्रैस्तथाविधैर्होमैर्ब्राह्मणायोपपादयेत् ॥ 172.67 ॥  
आगच्छ वरदानन्त श्रीपते मदनुग्रहात् ।  
सर्वगोऽपि निजांशेन स्थानमेतदलं कुरु ॥ 172.68 ॥  
(आवाहनम्)  
यत् त्वं नक्षत्ररूपेण द्वादश्यां नभसि स्थितः ।  
तन्नक्षत्रमहं वन्दे मनोवाञ्छितसिद्धये ॥ 172.69 ॥  
(नाक्षत्रम्)  
नमः कमलनाभाय कमलालय केशव ।  
कमूत्ते सर्वतो व्यापि नारायण नमोऽस्तु ते ॥ 172.70 ॥  
(स्नानम्)  
सर्वव्यापि जगद्योने नमः सर्वमयाच्युत ।  
श्रवणद्वादशीयोगे पूजां गृह्णीष्व केशव ॥ 172.71 ॥  
(पूजा)  
धूपोऽयं देवदेवेश शङ्खचक्रगदाधर ।  
अच्युतानन्त गोविन्द वासुदेव नमोऽस्तु ते ॥ 172.72 ॥  
(धूपम्)  
तेजसा तव लोकाश्च विधृताः सन्ति तेऽव्यय ।  
त्वं हि सर्वगतं तेजो जनार्दन नमोऽस्तु ते ॥ 172.73 ॥  
(दीपम्)  
अदितेर्गर्भमाधाय वैरोचनिशमाय च ।  
त्रिभिः क्रमैर्जिता लोका वामनाय मनोऽस्तु ते ॥ 172.74 ॥  
(नैवेद्यम्)  
देवतानां संभवस्त्वं हि योगिनां परमा गतिः ।  
जलशायि जगद्योने अर्ध्यं मे प्रतिगृह्यताम् ॥ 172.75 ॥  
(अर्ध्यम्)  
हव्यभुक् हव्यकर्त्ता त्वं होता हव्यस्त्वमेव च ।  
सर्वमूर्त्ते जगद्योने नमस्ते केशवाय चेति स्वाहा ॥ 172.76 ॥  
(होमः)  
हिरण्यमन्नं त्वं देव जलवस्त्रमयो भवान् ।  
उपानच्छत्रदानेन प्रीतो भव जनार्दन ॥ 172.77 ॥  
(दक्षिणा)  
पर्जन्यो वरुणः सूर्यः सलिलं केशवः शिवः ।  
अग्निर्यमो वैश्रवणः पापं हरतु मेऽव्ययः ॥ 172.78 ॥  
(वामनस्तुतिः)  
अन्नं प्रजापतिर्विष्णुरुद्रेन्द्रचन्द्रभास्कराः ।  
अन्नं त्वष्टा यमोऽग्निश्च पापं हरतु मेऽव्ययः ॥ 172.79 ॥  
(करकदानम्)  
वामनो बुद्धिदाता च द्रव्यस्थो वामनः स्वयम् ।  
वामनस्तारको द्वाभ्यां वामनाय नमोऽस्तु ये ॥ 172.80 ॥  
(यजमाने)  
वामनः प्रतिगृह्णाति वामनो मे प्रयच्छति ।  
वामनस्तारको द्वाभ्यां वामनाय नमो नमः ॥ 172.81 ॥  
(द्विजप्रतिग्रहे)  
कपिलाङ्गेषु तिष्ठन्ति भुवनानि चतुर्दश ।  
दत्त्वा कामदुघां लोका भवन्ति सफला नृणाम् ॥ 172.82 ॥  
(गोदानम्)  
नमः पापच्छिदे तुभ्यं देवगर्भ सुपूजित ।  
मया विसर्जितो देव स्थानमन्यदलंकुरु ॥ 172.83 ॥  
(विसर्जनम्)  
एवं विद्वांस्तु द्वादश्यां यो नरः श्रद्धयान्वितः ।  
यत्र तत्र नभस्ये तु कृत्वा फलमवाप्नुयात् ॥ 172.84 ॥  
ब्राह्मण उवाच ।  
यस्तु सारस्वते तीर्थे यमुनायाश्च सङ्गमे ।  
करोति विधिनाऽनेन तस्य पुण्यं शतोत्तरम् ॥ 172.85 ॥  
मयाऽपि श्रद्धया चैतत् कालं तीर्थस्य सेवनम् ।  
क्षेत्रसंन्यासरूपेण कृतं भक्त्या समन्वितम् ॥ 172.86 ॥  
तेन यूयं न शक्ता मे बाधितुं पापकर्मिणः ।  
श्रवणद्वादशीयोगे तिथिऋक्षसमन्विते ।  
तावद् व्रतं तु कर्त्तव्यं यावदेकं क्षयं व्रजेत् ॥ 172.87 ॥  
तीर्थस्यैष प्रभावो हि प्रत्यक्षमिह दृश्यते ।  
श्रवणाद्वो गतिं साक्षात् साधु लक्षामहेऽधुना ॥ 172.88 ॥  
श्रीवराह उवाच ।  
एवं ब्रुवति विप्रे तु आकाशे दुन्दुभिस्वनः ।  
पुष्पवृष्टिः पतद् भूमौ दैवैर्मुक्ता सहस्त्रशः ॥ 172.89 ॥  
प्रेतानां तु विमानानि आगतानि समन्ततः ।  
देवदूत उवाचेदं प्रेतानां श्रृण्वतां तदा ॥ 172.90 ॥  
अस्य विप्रस्य संभाषात् पुण्यसंकीर्त्तनेन च ।  
प्रेतभावविमुक्ताः स्थ तीर्थस्य श्रवणादपि ॥ 172.91 ॥  
तस्मात् सर्वप्रयत्नेन सतां संभाषणं वरम् ।  
कर्त्तव्यं तीर्थभावं च व्रतभावं च भामिनि ॥ 172.92 ॥  
तीर्थाभिषेकिपुरुषाद् यथा तेषां दुरात्मनाम् ।  
प्रेतानामक्षयं स्वर्गं सरस्वत्याश्च सङ्गमात् ॥ 172.93 ॥  
प्राप्तं तीर्थप्रभावाच्च श्रवणान्मुक्तिदं फलम् ।  
तिलकं सर्वधर्माणां पञ्चप्रेतस्य मुक्तिदम् ॥ 172.94 ॥  
यः पठेत् परया भक्त्या श्रृणुयाद् भक्तितत्परः ।  
करोति श्रद्धया युक्तो न प्रेतो जायते नरः ॥ 172.95 ॥  
पिशाचसंज्ञकं नाम तीर्थं त्रैलोक्यविश्रुतम् ।  
यस्य श्रवणमात्रेण न प्रेतो जायते नरः ॥ 172.96 ॥  
॥ इति श्रीवराहपुराणे भगवच्छास्त्रे द्विसप्तत्यधिकशततमोऽध्यायः ॥ 172 ॥


श्रीवराह उवाच ।  
श्रृणु चान्यद् वरारोहे कृष्णगङ्गासमुद्भवम् ।  
यमुनास्त्रोतसि स्नात्वा कृष्णद्वैपायनो मुनिः ॥ 173.1 ॥  
ध्यात्वा मनसि गङ्गां तां कालिन्दीं पापहारिणीम् ।  
नित्यकालं च कुरुते तत्र तीर्थजलाप्लुतिम् ॥ 173.2 ॥  
सोमवैकुण्ठयोर्मध्ये कृष्णगङ्गेति कथ्यते ।  
यत्रातप्यत् तपो व्यासो मथुरायां स्थितोऽमलः ॥ 173.3 ॥  
तत्राश्रमपदं दिव्यं मुनिप्रवरसेवितम् ।  
आगच्छन्ति सदा तत्र चातुर्मास्यमुपासितम् ।  
मुनयो वेदतत्त्वज्ञा ज्ञानिनः संशितव्रताः ॥ 173.4 ॥  
संदेहं यस्य कस्यास्ति वेदे स्मार्त्ते क्रियासु च ।  
पुराणोपनिषत्स्वादि यस्य यस्य यदीप्सितम् ।  
तस्य तस्य हि योगीशः संदेहं नाशयेत् प्रभुः ॥ 173.5 ॥  
कालञ्जरं महादेवं तस्य तीर्थे पतिं शिवम् ।  
यस्य संदर्शनाच्चैव कृष्णगङ्गाफलं लभेत् ॥ 173.6 ॥  
तत्र स्थितो द्वादशाब्दव्रतं सङ्गविवर्जितः ।  
पक्षाहारो च फलभुग् दर्शे वै पौर्णमासिके ।  
कृत्वा हिमवतं पश्चाद् बदर्यामभितो गतः ॥ 173.7 ॥  
व्यासश्चर्यापरस्तत्र ध्यानयोगपरायणः ।  
त्रिकालदर्शी शुद्धात्मा सिद्धत्वं प्राप्तवान् प्रभुः ॥ 173.8 ॥  
तस्याश्रमपदस्थस्य यद् दृष्टं ज्ञानचक्षुषा ।  
प्रत्यक्षं कृष्णतीर्थे तु पाञ्चाल्यकुलतन्तुना ॥ 173.9 ॥  
पाञ्चाल्योऽथ द्विजः कश्चिन्नाम्ना वसुरिति श्रुतः ।  
दुर्भिक्षपीडितोऽत्यर्थं सभार्यो दक्षिणां गतः ॥ 173.10 ॥  
शिवनद्या दक्षिणे कूले सुभिक्षे वरपत्तने ।  
निवासमकरोत् तत्र ब्राह्मणीं वृत्तिमाश्रितः ॥ 173.11 ॥  
तत्रस्थेन सुताः पञ्च कन्याषष्ठाः कलाविदः ।  
जाता विवाहिताश्चैव धनधान्यसमन्विताः ॥ 173.12 ॥  
स द्विजः कालमापन्नः सभार्यस्तत्र संस्थितः ।  
कन्या चास्थीनि संगृह्य मथुरामाजगाम ह ॥ 173.13 ॥  
श्रुत्वा पुराणे पठतामर्द्धचन्द्रेऽस्थिपातनात् ।  
स्वर्गे वसति सो नित्यं यावदाहूतसंप्लवम् ॥ 173.14 ॥  
तीर्थयात्राप्रसङ्गेन लोकः प्रचलितो बहुः ।  
तेन सार्थेन सा कन्या मथुरायां जगाम ह ॥ 173.15 ॥  
कनिष्ठा भगिनी तेषां विधवा बालभावके ।  
सुरूपा सुकुमाराङ्गी नीलकुञ्चितमूर्धजा ॥ 173.16 ॥  
कदलीकाण्डसंकाशे तस्या ऊरू समांसले ।  
सुश्लिष्टाङ्गुलिपादौ तु नखाश्चाताम्रमुज्ज्वलाः ॥ 173.17 ॥  
गम्भीरा दक्षिणावर्त्ता नाभिस्त्रिवलिशोभिता ।  
क्षामोदरी समाकुक्षी पीनोन्नतपयोघरा ॥ 173.18 ॥  
कम्बुग्रीवा संवृतास्या सुदन्ती सुधरा हनुः ।  
सुनखी स्वक्षिणी सुभ्रूः सुप्रमाणा सुभाषिणी ।  
तेन तेनैव संपूर्णा रूपेण च तिलोत्तमा ॥ 173.19 ॥  
यं यं पश्यति चार्वङ्गी यस्तां चैव प्रपश्यति ।  
स स चित्र इव न्यस्तो विचेता जायते नरः ॥ 173.20 ॥  
एवंविधा तत्र तत्र तीर्थस्नानपरायणा ।  
दृष्टा वेश्यासमूहेन प्रागल्भ्येन तदा क्वचित् ॥ 173.21 ॥  
कन्यकुब्जाधिपो राजा क्षत्रधर्मेति विश्रुतः ।  
तस्य सत्रं सर्वकालं देवगर्त्तेश्वरे शिवे ॥ 173.22 ॥  
प्रवर्त्तते सुवित्ताढ्यं प्रेक्षणं च मनोहरम् ।  
वादित्राणि च गीतानि शक्रस्य सदने यथा ॥ 173.23 ॥  
तस्य देवस्य ता वेश्यास्ताभिः सा प्रविलोभिता ।  
गीतनृत्यगृहेऽप्येवं तासां धर्ममुपेयुषी ।  
गताऽल्पैर्दिवसैः साध्वी असाध्वीनां पदे शनैः ॥ 173.24 ॥  
एवं वसति सा बाला देवस्यास्य परिग्रहे ।  
यथासुखं समेताभिर्विहरन्ती दिने दिने ॥ 173.25 ॥  
॥ इति श्रीवराहपुराणे भगवच्छास्त्रे त्रिसप्तत्यधिकशततमोऽध्यायः ॥ 173 ॥


श्रीवराह उवाच ।  
पञ्चानां तु कनिष्ठो यः पाञ्चालो ब्राह्मणात्मजः ।  
वाणिज्यभाण्डमादाय समूहस्य प्रसङ्गकः ।  
सार्थस्य निःसृतो भाति धनवान् रूपवांस्ततः ॥ 174.1 ॥  
क्रमेण ते सर्वदेशान् विषयान् पर्वतान् नदीः ।  
आक्रम्य तत्र संप्राप्ता यत्र सा मथुरा पुरी ॥ 174.2 ॥  
आवासं कारयामासुः प्रभूतयवसेन्धने ।  
स्थाने तत्प्रीतिकृत्यानि प्राप्तानि पुरुषाणि च ।  
स्थाप्य स्थानप्रसङ्गेन वस्त्राभरणभूषितः ॥ 174.3 ॥  
ऐश्वर्यमदभावेन यानेन महता तदा ।  
स्नानं दानं ततः कृत्वा देवतानां च दर्शनम् ॥ 174.4 ॥  
कौतुकार्थं ततो गत्वा देवं गर्त्तेश्वरं तदा ।  
तिलोत्तमायास्तद्रूपं दृष्ट्वा मोहवशं गतः ॥ 174.5 ॥  
धात्रेयिकायास्तस्याश्च बहुमानपुरःसरम् ।  
वस्त्राणि बहुरूपाणि कटकानि सनूपुरैः ॥ 174.6 ॥  
रत्नहाराणि शुभ्राणि तस्या लोभार्थमुद्यतः ।  
प्रददौ चन्दनं सारं कर्पूरमगुरुं तथा ॥ 174.7 ॥  
तस्या गृहवरे तत्र वसते च दिने दिने ।  
प्रहरार्द्धे दिने जाते ततः स्वशिविरं ययौ ॥ 174.8 ॥  
स्नात्वा समीपतीर्थे तु कृष्णगङ्गोद्भवे सदा ।  
एवं नित्यप्रसक्तो हि कुरुते द्रव्यगर्वितः ॥ 174.9 ॥  
षण्मासं वर्त्तते कालं तथैव दिवसं गतः ।  
अथैकदा समायाते स्नातुं तत्र सुमन्तुना ।  
स्वाश्रमस्थेन दृष्टानि तस्य गात्रेऽशुचीनि च ॥ 174.10 ॥  
कृमयो रोमकूपेभ्यः पतमाना अनेकशः ।  
यावत् स्नानं स कुरुते तावत् ते राशिमात्रकाः ।  
स्नातस्य तस्य नश्यन्ति सुरूपश्चाभिजायते ॥ 174.11 ॥  
एवं सुमन्तुना नित्यं भवेद् रूपव्यवस्थया ।  
सकृमिः स्नानपूर्वं तु पयसाऽमलगात्रकः ॥ 174.12 ॥  
आश्चर्यं तत् समालक्ष्य कोऽयं किं वै व्यतर्कयत् ।  
इति चिन्त्य तदा पृष्टः कस्त्वं कस्मात् समागतः ।  
किं करोषि दिवा रात्रौ ब्रूहि त्वं पृच्छतो मम ॥ 174.13 ॥  
पाञ्चाल उवाच ।  
पाञ्चालो ब्राह्मणसुतो वणिग्लाभार्थमागतः ।  
दक्षिणापथदेशाच्च मथुरां शिविरं स्वकम् ॥ 174.14 ॥  
निशामुषित्वा तीर्थे तु स्नात्वा दृष्ट्वा महेश्वरम् ।  
कालिञ्जरं भवत्पादान् गच्छामि शिविरं ततः ॥ 174.15 ॥  
सुमन्तुरुवाच ।  
आश्चर्यं तव देहेऽस्मिन् नित्यं पश्यामि निःसृतम् ।  
अस्नाते कृमिसंपूर्णं स्नाते निर्मलवर्चसम् ॥ 174.16 ॥  
अस्ति कश्चिन्महापापं तव प्रच्छन्नसंभवम् ।  
अस्य तीर्थप्रभावेन स्नानाद् गच्छति दूरतः ।  
कालिञ्जरस्य संस्पर्शाच्छुद्धं देहं च दृश्यते ॥ 174.17 ॥  
निरूप्य कथयास्माकं यत् ते प्रच्छन्नकिल्बिषम् ।  
तीर्थमाहात्म्यभावेन तेन पृच्छामि ते मलम् ॥ 174.18 ॥  
इति तस्य वचः श्रुत्वा मुनेस्त्रिकालदर्शिनः ।  
तस्यां रात्र्यां स एकान्ते तयाऽथ सहितो गृहे ।  
अपृच्छत् का कुतः कस्य कथं त्वमिह वर्त्तसे ॥ 174.19 ॥  
एवं पृष्टा स्वकां चेष्टां मातापित्रोः समुद्भवाम् ।  
भ्रातॄणामागमनं च शनैः प्रोवाच भामिनि ॥ 174.20 ॥  
पाञ्चालनगरी रम्या गङ्गायाश्चोत्तरे तटे ।  
तस्यां पिता च माता च वसतः स्म पुरोत्तमे ॥ 174.21 ॥  
दुर्भिक्षपीडिते राष्ट्रे गतौ तौ दक्षिणापथम् ।  
नर्मदादक्षिणे कूले ब्राह्मणानां पुरोत्तमे ॥ 174.22 ॥  
तस्मिन् स्थाने पितुर्मह्यं पञ्च पुत्रा मया सह ।  
जातास्तेषामहं षष्ठा कनिष्ठा विधवाऽभवम् ॥ 174.23 ॥  
योऽसौ कनिष्ठको भ्राता मम ज्येष्ठश्च पञ्चमः ।  
बाल एव गतो देशं धनतृष्णाप्रलोभितः ॥ 174.24 ॥  
गते तस्य पिता माता मृतौ तत्र नदीमनु ।  
तीर्थेऽस्मिन्नस्थिपातार्थमहं सार्थैः सहागता ॥ 174.25 ॥  
अत्र स्नानपरा नित्यं देवब्राह्मणवन्दनम् ।  
कुर्वन्ती वशमापन्ना आसां यस्या ममेदृशम् ।  
वर्त्तते कुलटाधर्मं पुंश्चलीनां विहीनकम् ॥ 174.26 ॥  
द्वयोस्तु कुलयोर्वश्या एकविंशतिसंख्यया ।  
नीता नरकमत्युग्रं मया पापिष्ठया भृशम् ॥ 174.27 ॥  
एवं सा तथ्य तस्यैवं कथयित्वा तिलोत्तमा ।  
रुरोद सुस्वरं दीना स्मृत्वा पूर्वकुलं वरम् ॥ 174.28 ॥  
विलप्य बहुधा रात्रौ ततस्तां स्त्रीजनं महत् ।  
तत्रागत्य प्रसान्त्वेति किं भद्रे कारणं वद ॥ 174.29 ॥  
एतच्छ्रुत्वा स पाञ्चाल्यो मुमोह च ममार च ।  
सान्त्वयित्वा तु तां भद्रां ताः स्त्रियो रुदतीं ततः ।  
पाञ्चालं परिवार्यैव गतप्राणं यथा तथा ॥ 174.30 ॥  
गात्रमर्दनसस्नेहमौषधं मणिमन्त्रकम् ।  
सर्वं तस्य प्रयुक्तं यत् ताभिस्तत्रोपकल्पितम् ॥ 174.31 ॥  
तस्य कष्टेन काये च ततो जीवमथाचलत् ।  
वायुर्यः प्राणसंचारी प्राणिनां जीवसंज्ञकः ॥ 174.32 ॥  
लब्धप्राणं शनैस्तं तु रात्रिशेषेण चेतनम् ।  
स्वस्थावस्थं तु तं मत्त्वा पप्रच्छुर्मोहकारणम् ॥ 174.33 ॥  
ततस्तेन यथात्मानं कुलस्य चरितं महत् ।  
तिलोत्तमासहायानां स्त्रीणामग्रे सविस्तरम् ।  
अगम्यागमनं कृत्वा प्रायश्चित्ते मनो दधे ॥ 174.34 ॥  
ब्रह्महा च सुरापी च ब्राह्मणो यदि जायते ।  
प्रायश्चित्तं विनिर्दिष्टं मुनिभिर्जीवसंशयात् ॥ 174.35 ॥  
मातरं गुरुपत्नीं च स्वसारं पुत्रिकां वधूम् ।  
गत्वा तु प्रविशेदग्निं नान्या शुद्धिर्विधीयते ॥ 174.36 ॥  
ब्रह्मघ्नश्च सुरापश्च स्त्रीघ्नश्च गुरुतल्पगः ।  
अगम्यागमनं कृत्वा एषां स समतामियात् ॥ 174.37 ॥  
इति श्रुत्वा तु पाञ्चाली ज्येष्ठं भ्रातरमेव तम् ।  
द्विजेभ्यः प्रददौ सर्वमङ्गलग्नं विभूषणम् ॥ 174.38 ॥  
रत्नं वस्त्रं धनं धान्यं यत् किञ्चित्स्वस्य विस्तरम् ।  
शेषं कालिञ्जरस्यार्थं पूजाभूषाकरं ददौ ।  
कृष्णगङ्गोद्भवे तीर्थे चितां स्वामादिदेश ह ॥ 174.39 ॥  
प्रायश्चित्तविशुद्ध्यर्थं प्रविशामि हुताशनम् ।  
इति निश्चित्य तत्रैव स्नात्वा देवं हुताशनम् ॥ 174.40 ॥  
सुमन्तुमुनिमत्युग्रमभिवन्द्योपविश्य च ।  
मरणार्थं तदा तत्र कृत्वा सर्वं यतव्रता ।  
उद्दिष्टो नगरे तत्र सहसा जनरावकः ॥ 174.41 ॥  
पाञ्चालेनैव तेनैव माथुरेभ्यः सहस्त्रशः ॥ 174.42 ॥  
दत्तानि सर्वदानानि क्रीत्वा ग्रामं क्रमेण च ।  
ईशावास्यं जपं दिव्यं जापकेभ्यः प्रदत्तवान् ॥ 174.43 ॥  
सहायेभ्यस्तथा भागं देवसत्रार्थमेव च ।  
और्ध्वदेहिकभागार्थं परिकल्प्य यथाविधि ॥ 174.44 ॥  
स्नात्वा तीर्थे च कृष्णस्य देवं दृष्ट्वा प्रणम्य च ।  
पूजार्थं च नमोवाक्यं कालिञ्जरकृते ददौ ॥ 174.45 ॥  
सत्रं मठं च सर्वत्र कृत्वा संदिश्य सार्थकान् ।  
सुमन्तोः प्रवरस्याथ पादौ जग्राह धर्मवित् ॥ 174.46 ॥  
दिव्यज्ञानं च तच्छ्रेष्ठमद्भुतं लोमहर्षणम् ।  
अगम्यागमनं पापमागतं मम सुव्रत ॥ 174.47 ॥  
स्वस्त्रा कनिष्ठया सार्द्धं यावदागमनं मम ।  
अत्र स्थितस्येदानीं च नित्यकालं कृतं मया ॥ 174.48 ॥  
त्वया निर्मलदृष्ट्या च मद्गात्रेभ्योऽनिशं सदा ।  
कृमयः पतमानाश्च स्नानात् सर्वं यथोचिताः ॥ 174.49 ॥  
तत् सत्यमद्य संजातं भगिनीगामि पातकम् ।  
एवं विश्राव्य तत् पापं चितां दीप्य घृतोक्षिताम् ।  
प्रवेष्टुकामं तत्राग्नौ खे प्रोवाचाशरीरिणी ॥ 174.50 ॥  
मैवं कार्षीः साहसं च विपाप्मानो सतश्च वः ।  
कस्माद् वा कस्य संत्रासाम्नरणे कृतनिश्चयौ ॥ 174.51 ॥  
यत्र कृष्णेन संचारं क्रीडितं च यथासुखम् ।  
चक्राङ्कितपदा तेन स्थाने ब्रह्मसमे शुभे ॥ 174.52 ॥  
अन्यत्र हि कृतं पापं तीर्थमासाद्य गच्छति ।  
तीर्थे च यत्कृतं पापं वज्रलेपो भविष्यति ॥ 174.53 ॥  
द्वावेतौ च यथावश्यं गङ्गासागरसंगमे ।  
सकृदेव नरः स्नात्वा मुच्यते ब्रह्महत्यया ॥ 174.54 ॥  
पृथिव्यां यानि तीर्थानि सर्वाण्येवाभिषेचनात् ।  
तत् पञ्चतीर्थस्नानेन समं नास्त्यत्र संशयः ॥ 174.55 ॥  
एकादश्यां च विश्रान्तौ द्वादश्यां सौकरे तथा ।  
त्रयोदश्यां नैमिषे च प्रयागे च चतुर्दशीम् ॥ 174.56 ॥  
कार्त्तिक्यां पुष्करे चैव कार्त्तिकस्य सितासिते ।  
कालेष्वेषु नरः स्नात्वा सर्वपापं व्यपोहति ॥ 174.57 ॥  
मथुरायां च तीर्थेभ्यो विश्रान्तौ चक्रसंज्ञके ।  
सरस्वत्यामसिकुण्डे तथा कालिञ्जरस्य च ॥ 174.58 ॥  
पञ्चतीर्थाभिषेकाच्च यत्फलं लभते नरः ।  
कृष्णगङ्गा दशगुणं लभते तु दिने दिने ॥ 174.59 ॥  
ज्ञानतोऽज्ञानतो वाऽपि यत्पापं समुपार्जितम् ।  
सुकृतं दुष्कृतं चापि मथुरायां प्रणश्यति ॥ 174.60 ॥  
वराहेण पुरा चेदं पृथिव्याः परिपृच्छते ।  
तीर्थानां गुणमाहात्म्यं कथितं पापनाशनम् ॥ 174.61 ॥  
सर्वदेवमयो योऽसौ सर्वयज्ञमयस्तथा ।  
अनन्तश्चाप्रमेयश्च यस्य चान्तं न लभ्यते ॥ 174.62 ॥  
यस्य श्रोत्रैकदेशे तु आकाशो लेशमात्रकः ।  
विलीनो नैव ज्ञायेत तस्य देवस्य का कथा ॥ 174.63 ॥  
तथा नयनयोः प्रान्ते तेजो लीनं न दृश्यते ।  
निश्वासे च विलीनोऽसौ वायुर्नष्टो न दृश्यते ॥ 174.64 ॥  
खुरान्तरङ्गुलिप्रान्ते समुद्राः सप्त लीनकाः ।  
दृश्यन्ते स्वेदसंकाशाः सार्द्धरूपाः खुरान्तरे ॥ 174.65 ॥  
रोमकूपान्तरे मग्ना सशैलवनकानना ।  
नष्टा पृथ्वी न लभ्येत तस्य देवस्य कोऽधिकः ॥ 174.66 ॥  
सोऽत्र तीर्थपरित्राणं कुर्वन् दैवं विधिं स्वयम् ।  
वराहः संस्थितः साक्षात् पुराणं येन सूचितम् ॥ 174.67 ॥  
पृथिव्याः सर्वसन्देहान् स्फोटयामास योऽजयः ।  
तस्य संदर्शनादेव सर्वपापविवर्जितः ।  
तत्क्षणादेव जायेत नात्र कार्या विचारणा ॥ 174.68 ॥  
ज्येष्ठस्य शुक्लनवमीं स्नात्वा गङ्गोदके नरः ।  
सूकरस्य त्रिरात्रं तु यः कुर्याद् दीपसंयुतम् ॥ 174.69 ॥  
द्वादश्यां कृष्णगङ्गायां स्नात्वा कालिञ्जरे ततः ।  
त्रिरात्रं शूकरे कृत्वा दत्त्वा दानं च शक्तितः ।  
कालिञ्जरे तु द्वादश्यां न स पापैर्विलिप्यते ॥ 174.70 ॥  
द्वादशादित्यसंकाशो विमानेन समास्थितः ।  
ब्रह्मणा समनुज्ञातो विष्णुलोके महीयते ॥ 174.71 ॥  
श्रीवराह उवाच ।  
एवं च सुस्वरेणैव खे स्थितेन प्रबोधितः ।  
पाञ्चालस्तु शुभं वाक्यं सुमन्तुमभ्यपृच्छत ॥ 174.72 ॥  
अस्मद्गुरुः पिता त्वं हि ब्रूहि किं करवाणि ते ।  
पावकालम्भनं मे स्यादुताहोस्वित् तपोधन ।  
अत्र स्थितो माथुराणां तीर्थानां सेवकोऽथवा ॥ 174.73 ॥  
त्रिरात्रं कृच्छ्रपाराकं चान्द्रायणसमाधिना ।  
तव पादाङ्किते वासात् किं कृते सुकृतं भवेत् ॥ 174.74 ॥  
सुमन्तुरुवाच ।  
आकाशवाग्वदति यत् तत्सत्यं नानृतं क्वचित् ।  
मया प्रत्यक्षतः पूर्वं तव गात्रेषु पातकम् ।  
दिने दिने स्नानपूर्वं याति चायाति नित्यशः ॥ 174.75 ॥  
आश्रमेऽस्मिन् ततो भूत्वा निर्मलश्च शशी यथा ।  
तिष्ठोपरमितः पापाद् यावत्कालं च जीवसि ॥ 174.76 ॥  
इयं तु भगिनी पापादुपावृत्ता सती परम् ।  
सुगतिश्च विपाप्मा च भविष्यति च नित्यशः ॥ 174.77 ॥  
श्रीवराह उवाच ।  
एष प्रभावस्तीर्थस्य मथुरायां वसुंधरे ।  
कृष्णगङ्गोद्भवस्यापि तथा कालिञ्जरस्य च ।  
सूकरस्य च माहात्म्यं यथा ते वर्णितं मया ॥ 174.78 ॥  
यः श्रृणोति वरारोहे श्रद्धया परया युतः ।  
पठते प्रातरेवापि न स पापेन लिप्यते ।  
सप्तजन्मकृतं पापं तस्य सर्वं व्यपोहति ॥ 174.79 ॥  
फलं च गोशतस्यापि दत्तस्य समवाप्नुयात् ।  
अमृतत्वं च लभते स्वर्गलोकं च गच्छति ॥ 174.80 ॥  
॥ इति श्रीवराहपुराणे भगवच्छास्त्रे चतुःसप्तत्यधिकशततमोऽध्यायः ॥ 174 ॥


श्रीवराह उवाच ।  
श्रृणु चान्यद् वरारोहे कृष्णनारदयोः पुरा ।  
द्वारकां वसमानस्य मातॄणां प्रति चागतम् ॥ 175.1 ॥  
सुखासीनस्य कृष्णस्य पुत्रदारयुतस्य च ।  
आगतो नारदस्तत्र यदृच्छागमनो मुनिः ॥ 175.2 ॥  
पाद्यमर्ध्यमासनं च मधुपर्कं सभाजनम् ।  
गां च गृह्ययथान्यायं कृत्वा संवादमुत्तमम् ॥ 175.3 ॥  
एकान्तमिति वक्तव्यं कृष्णं गत्वाऽथ नारदः ।  
उत्थाय युगलो भूत्वा कृष्णायावक्षितं श्रृणु ॥ 175.4 ॥  
एष पुत्रो युवा वाग्मी सुरूपश्चारुदर्शनः ।  
स्पृहणीयः सदा कान्तः स्त्रीजनस्य सुरेश्वर ॥ 175.5 ॥  
एतासां वरनारीणां क्रीडार्थं हि सुरेश्वर ।  
देवयोन्योऽददंस्तुभ्यं सहस्त्राणि च षोडश ॥ 175.6 ॥  
साम्बं दृष्ट्वा च सर्वासां क्षुभ्यते स मनोभवः ।  
एतत् ते ब्रह्मलोके च गीयते दैवतैः सदा ॥ 175.7 ॥  
त्वत्प्रियार्थं समायातो भवत्पार्श्वं निषेवितुम् ।  
श्रूयते चार्थवद्गीतं श्लोकं द्वैपायनेन वै ॥ 175.8 ॥  
कीर्त्तिमन्तः स्वर्गवासा नरकस्तद्विपर्ययात् ।  
दिवं स्पृशति भूमिं च यस्य पुण्येन कर्मणा ॥ 175.9 ॥  
यावत् स शब्दो भविता तावत्पुरुष उच्यते ।  
पुरुषश्चाविनाशी च कथ्यते शाश्वतोऽव्ययः ।  
नरके पुरुषः प्रोक्तो विपरीतो मनीषिभिः ॥ 175.10 ॥  
तस्मात् साम्बं समाहूय तथा देवीगणं च यत् ।  
आसनेषूपविष्टानां तासां क्षोभं तु साम्बतः ।  
लक्षयिष्याम्यहं सर्वं सत्यं चासत्यमेव वा ॥ 175.11 ॥  
तावत् संख्यासनान्येव स्वास्तीर्णानि च भागशः ।  
पद्मपत्रदलोपेताः कृतानि मुनिना सह ॥ 175.12 ॥  
सर्वासामुपविष्टानां प्रत्येकं केशवस्तदा ।  
पश्चात् साम्बं समाहूय तस्याग्रे कृतसंपुटः ।  
स्थितो मुहूर्तं किं कार्यं आदिशस्वाब्रवीत् तथा ॥ 175.13 ॥  
दृष्ट्वा रूपमतीवास्य साम्बस्यैव वरस्त्रियाम् ।  
चुक्षोभ भगवान् देवोऽन्नङ्गः संस्मरणात् तथा ।  
उत्तिष्ठध्वं गृहं सर्वा गच्छध्वं स्वं निवेशनम् ॥ 175.14 ॥  
निगृह्यमाणास्तत् क्षोभं वस्त्रलग्नदलेन ताः ।  
गताः सर्वा यथायाताः साम्बस्तत्र स्थितोऽभवत् ॥ 175.15 ॥  
कृष्णस्तु नारदं वीक्ष्य सलज्जमवनीमुखम् ।  
उक्तवान् स्त्रीसमुद्भुतं चरितं बहुविस्तरम् ॥ 175.16 ॥  
क्षणं नास्ति रहो नास्ति नास्ति कृत्ये विभावना ।  
तेन नारद नारीणां सतीत्वमुपजायते ॥ 175.17 ॥  
श्यामा च वरवर्णा च गौरी चैवैकवाससा ।  
मध्यगण्डा प्रगल्भा च वयोऽतीतास्तथा स्त्रियः ॥ 175.18 ॥  
सुरूपं पुरुषं दृष्ट्वा क्षरन्ति मुनिसत्तम ।  
स्वभाव एष नारीणां पुत्रस्य श्रृणु कारणम् ॥ 175.19 ॥  
अनिच्छमानस्तेजस्वी धार्मिको गुरुपूजकः ।  
रूपकारणमुद्दिश्य गताः क्षोभं कथञ्चन ॥ 175.20 ॥  
नारदस्त्वेवमेवं च प्रतिपूज्य हरेर्वचः ।  
अन्तरज्ञ उवाचेदं साम्बशापकरं तदा ॥ 175.21 ॥  
यथा एकेन चक्रेण रथस्य न गतिर्भवेत् ।  
पुरुषात् तु विनाभूता न क्षरन्ति स्त्रियो।़बलाः ॥ 175.22 ॥  
साम्बमुद्दिश्यावाच्यं हि सर्वमुत्पन्नमादितः ।  
यशस्करं महच्चास्य यथेष्टं तत्समाचर ॥ 175.23 ॥  
इत्युक्तमात्रवचने नारदे मौनमास्थिते ।  
कृष्णेन साम्बमुद्दिश्य विरूपकरणं महत् ।  
शापमुक्तं कुष्ठमयं रूपदेहविनाशनम् ॥ 175.24 ॥  
तत्क्षणात् कुष्ठिताङ्गः स गलद्रुधिरबिन्दुकः ।  
पूतिगन्धिमांसपिण्डः पशुरुत्कर्तितो यथा ॥ 175.25 ॥  
ततस्तु नारदेनैव साम्बशापविनाशनम् ।  
समादिष्टो महान् धर्म आदित्याराधनं प्रति ॥ 175.26 ॥  
साम्ब साम्ब महाबाहो श्रृणु जाम्बवतीसुत ।  
उदयाचले पूर्वाह्णे उदयन्तं विभावसुम् ॥ 175.27 ॥  
नमस्कुरु यथाश्रद्धं वेदोपनिषदादिभिः ।  
त्वयोदितं रविः श्रुत्वा तुष्टिं यास्यति नान्यथा ॥ 175.28 ॥  
साम्ब उवाच ।  
अगम्यागमनात् पापाद् ध्वस्तो यः पुरुषो भवेत् ।  
तस्य देवः कथं तुष्टो भविष्यति स वै मुने ॥ 175.29 ॥  
नारद उवाच ।  
भविष्यं पुराणमिति च तव वादाद् भविष्यति ।  
ब्रह्मलोके पठिष्यामि ब्रह्मणोऽग्रे त्वहं सदा ।  
सुमन्तुर्मर्त्त्यलोके च मनोः प्रकथयिष्यति ॥ 175.30 ॥  
साम्ब उवाच ।  
कथं पूर्वाचले गन्ता मांसपिण्डोपमो ह्यहम् ।  
पितृशापान्महद्दुःखं प्राप्तस्त्वहमकिल्बिषः ॥ 175.31 ॥  
नारद उवाच ।  
यथोदयाचले देवमाराध्य लभते फलम् ।  
मथुरायां तथा प्रातर्वटसूर्ये लभेत् फलम् ।  
मध्याह्ने च तथा देवं फलप्रियमकल्मषम् ॥ 175.32 ॥  
मथुरायां च मध्याह्ने मध्यन्दिनरवौ यथा ।  
अस्तङ्गते तथा देवं सद्यो राज्यफलं लभेत् ॥ 175.33 ॥  
मथुरायां च मध्याह्ने मध्यंदिनरवौ तथा ।  
प्रातर्मध्यापराह्णे च वटसूर्ये धारलोपके ।  
कृष्णगङ्गोद्भवे चैव सवनत्रयमेव च ॥ 175.34 ॥  
एवं कुरु यथान्यायमेकाह्ने तु रवेः फलम् ।  
आराध्य साम्ब कुष्ठादिसर्वं पापं जहिष्यसि ॥ 175.35 ॥  
श्रीवराह उवाच ।  
ततः साम्बो महाप्राज्ञः कृष्णाज्ञप्तो ययौ पुरीम् ।  
मथुरां मुक्तिफलदां रवेराराधनोत्सुकः ॥ 175.36 ॥  
नारदोक्तेन विधिना साम्बो जाम्बवतीसुतः ।  
यथार्हं पूजयामास उदयन्तं विभावसुम् ॥ 175.37 ॥  
कृत्वा योगे चात्मानं साम्बाग्रे तु रविस्तदा ।  
वरं वृणीष्व भद्रं ते मद्धर्मप्रकटाय च ॥ 175.38 ॥  
यच्छ्रोषितो नारदेन तद्भद्र मम चाग्रतः ।  
साम्ब पञ्चाशकैः श्लोकैर्वेदगुह्यपदाक्षरैः ।  
यः स्तुतोऽहं त्वया वीर तेन तुष्टोऽस्मि ते सदा ॥ 175.39 ॥  
स्पृष्टो देवेन सर्वाङ्गस्तत्क्षणाद् दीप्तसच्छविः ।  
व्यक्ताङ्गावयवः साक्षाद् द्वितीयोऽभूद् रविर्यथा ॥ 175.40 ॥  
मध्याह्ने याज्ञवल्क्यस्य यज्ञं माध्यन्दिनीयकम् ।  
अध्यायत् साम्बसहितो रविर्माध्यन्दिनोऽभवत् ॥ 175.41 ॥  
वैकुण्ठपश्चिमे पार्श्वे तीर्थं माध्यन्दिनीयकम् ।  
स्नात्वा माध्यन्दिनं दृष्ट्वा सर्वपापैः प्रमुच्यते ॥ 175.42 ॥  
उदयास्ते ततो देवः साम्बेन सहितो विराट् ।  
सायाह्ने कृष्णगह्गायां दक्षिणे संस्थितस्तदा ॥ 175.43 ॥  
तत्र दृष्ट्वा तु सायाह्ने रविमस्तोदयं प्रभुम् ।  
सर्वपापविशुद्धात्मा परं ब्रह्माधिगच्छति ॥ 175.44 ॥  
श्रीवराह उवाच ।  
एवं साम्बस्य तुष्टेन मध्याह्ने तु नभस्तलात् ।  
द्विधा कृत्वात्मयोगेन साम्बकुष्ठमपोहत ।  
साम्बप्रियाख्यतीर्थेषु तत्रवान्तरधीयत ॥ 175.45 ॥  
साम्बस्तु सह सूर्येण रथस्थेन दिवानिशम् ।  
रविं स पृच्छयामास पुराणं सूर्यभाषितम् ॥ 175.46 ॥  
भविष्यत्पुराणमिति ख्यातं कृत्वा पुनर्नवम् ।  
साम्बः सूर्यप्रतिष्ठां च कारयामास तत्त्ववित् ॥ 175.47 ॥  
उदयाचले सहस्त्रांशुं यमुनायास्तु दक्षिणे ।  
मध्ये कालप्रियं देवं मध्याह्ने स्थाप्य चोत्तमम् ॥ 175.48 ॥  
मूलस्थानं ततश्चक्रे अस्ताचलगते रवौ ।  
स्थाप्य त्रिमूर्त्तिं साम्बस्तु प्रातर्मध्यापराह्णिके ॥ 175.49 ॥  
मथुरायां तथा चैकं स्थाप्य साम्बो वसुंधरे ।  
स्वनाम्ना स्थापयामास पुराणविधिना स्वयम् ।  
एवं साम्बपुरं नाम माथुराणां कुलेश्वरम् ॥ 175.50 ॥  
रथयात्रां तथा कृत्वा रविणा कथितं यथा ।  
माघमासस्य सप्तम्यां देवं साम्बपुरे नराः ॥ 175.51 ॥  
रथयात्रां प्रकुर्वन्ति सर्वद्वन्द्वविवर्जिताः ।  
गच्छन्ति तत्पदं शान्तं सूर्यमण्डलभेदकम् ॥ 175.52 ॥  
एतत् ते कथितं देवि साम्बशापसमुद्भवम् ।  
पापप्रशमनाख्यानं महापातकनाशनम् ॥ 175.53 ॥  
॥ इति श्रीवराहपुराणे भगवच्छास्त्रे पञ्चसप्तत्यधिकशततमोऽध्यायः ॥ 175 ॥


श्रीवराह उवाच ।  
शत्रुघ्नेन पुरा घोरो लवणः सूदितो यथा ।  
द्विजानुग्रहकामार्थमन्नमुत्सवरूपिणम् ॥ 176.1 ॥  
मार्गशीर्षस्य द्वादश्यामुपोष्य नियतः शुचिः ।  
यः करोति वरारोहे शत्रुघ्नचरितं यथा ।  
द्विजानां प्रीणनं कृत्वा स्वधान्नवरदक्षिणम् ॥ 176.2 ॥  
लवणस्य वधादेव शत्रुघ्नस्य शरीरके ।  
हर्षस्तु सुमहान् जातो रामस्याक्लिष्टकर्मणः ॥ 176.3 ॥  
अयोध्यायाः समायातो रामः सबलवाहनः ।  
महोत्सवं शत्रुघ्नस्य कर्तुं प्रियचिकीर्षया ।  
आग्रहिण्यां सितां प्राप्य मथुरां दशरथात्मजः ॥ 176.4 ॥  
एकादश्यां सोपवासः स्नात्वा विश्रान्तिसंज्ञके ।  
कृत्वा महोत्सवं तत्र कुटुम्बसहितः पुरा ॥ 176.5 ॥  
तस्मिन् भुक्त्वा यथाकामं तीर्थस्य फलदं नृणाम् ।  
तस्मिन्नहनि तत्रैव यः कुर्यात् सुमहोत्सवम् ॥ 176.6 ॥  
सर्वपापविनिर्मुक्तः पितृभिः सह मोदते ।  
स्वर्गलोके चिरं कालं यावत् स्थित्वाऽग्रजन्मनः ॥ 176.7 ॥  
॥ इति श्रीवराहपुराणे भगवच्छास्त्रे षट्सप्तत्यधिकशततमोऽध्यायः ॥ 176 ॥


धरण्युवाच ।  
तवापराधाद् देवेश वर्ज्यान् यान् वैष्णवेन च ।  
निरापराधो मनुजः सापराधश्च जायते ॥ 177.1 ॥  
कर्मणाचरणेनैव कृते चैव जुगुप्सिते ।  
तत्र पूजाफलं सर्वं जायते तद् वदस्व मे ॥ 177.2 ॥  
श्रीवराह उवाच ।  
कर्मणा मनसा वाचा ये पापरुचयो जनाः ।  
अपराधगृहास्ते तु विपरीतास्तु साधवः ॥ 177.3 ॥  
अज्ञानाच्च प्रमादाच्च येषां प्राप्तमथान्तरम् ।  
प्रायश्चित्तं दहेत् सर्वमपराधमलोत्थितम् ॥ 177.4 ॥  
भक्षणं दन्तकाष्ठस्य राजान्नस्य तु भोजनम् ।  
मैथुनं शवसंस्पर्शं पुरीषोत्सर्गमेव च ॥ 177.5 ॥  
सूतक्युदक्याक्षपणस्पर्शनं मेहनं तथा ।  
अभाष्यभाषणं कोपं पिण्याकस्य च भक्षणम् ॥ 177.6 ॥  
रक्तपारक्यमलिनवस्त्रधारित्वनीलिजम् ।  
गुरोश्चालीकनिर्बन्धं पतितान्नस्य भक्षणम् ।  
अभक्ष्यभक्षणं चैव तण्डुलीयविभीतकम् ॥ 177.7 ॥  
अवितीर्णं नवान्नस्य जालपादवराकयोः ।  
भक्षणं देवतागारे सोपानत्कोपसर्पणम् ॥ 177.8 ॥  
तथैव देवपूजायां निषिद्धकुसुमार्च्चनम् ।  
अनिर्माल्यस्य वै विष्णोर्नमस्करणमेव च ॥ 177.9 ॥  
पानं सुराया देवस्य विना तूर्यैः प्रबोधनम् ।  
वातकर्मार्चने विष्णोः पूजाऽजीर्णान्धकारयोः ॥ 177.10 ॥  
अपराधास्त्रयस्त्रिंशत्कर्ता विष्णुं न पश्यति ।  
दूरस्थो न नमस्कारं कुर्यात्पूजा तु राक्षसी ॥ 177.11 ॥  
एकरात्रं द्विरात्रं वा त्रिरात्रं स्नानमेव च ।  
सवासाः पञ्चगव्याशी मलवस्त्रान्तिकं क्रमात् ॥ 177.12 ॥  
नीलीरङ्गापनोदार्थं गोमयेन प्रघर्षणम् ।  
प्राजापत्येन शुद्धिः स्यान्नीलीसूत्रस्य धारणात् ॥ 177.13 ॥  
चान्द्रायणद्वयं कुर्याद् गुरोः क्षमितमुत्तमम् ।  
चान्द्रायणं पराकं च पतितान्नस्य भोजनात् ॥ 177.14 ॥  
चान्द्रायणं पराकं च प्राजापत्यं तथैव च ।  
गोप्रदानं च भोज्यं च अभक्षभक्षणे कृते ॥ 177.15 ॥  
कृतोपवासः पञ्चानां पञ्चगव्येन शुद्ध्यति ।  
सोपानत्कश्चरेत् पादं कृच्छ्रस्य द्विरभोजनम् ॥ 177.16 ॥  
पुष्पाभावेऽर्च्चने स्नानं देवस्य पञ्च धारयेत् ।  
अनिर्माल्यनमस्कारे स्नानं पञ्चामृतेन तु ॥ 177.17 ॥  
सुरापाने द्विजातीनां चान्द्रायणचतुष्टयम् ।  
तथैव द्वादशानां च प्राजापत्यत्रयं चरेत् ॥ 177.18 ॥  
ब्रह्मकूर्चेन शुद्धिः स्याद् गोप्रदानत्रयेण च ।  
त्रयाणामेकरात्रेण पञ्चामृतनिषेवनात् ॥ 177.19 ॥  
मुच्यते त्वपराधैस्तु तथा विष्णोः स्तवं पठेत् ।  
एतत् ते कथितं गुह्यं किमन्यच्छ्रोतुमिच्छसि ॥ 177.20 ॥  
पुनः पुनरुवाचेदं देवदेवो जनार्दनः ।  
मोहं गता न श्रृणुते नष्टसंज्ञेव लक्ष्यते ॥ 177.21 ॥  
मुहूर्तमात्रे सा देवी संज्ञां प्राप्येदमब्रवीत् ।  
अपराधे कृते देव सूतकी हि प्रजायते ॥ 177.22 ॥  
प्रायश्चित्तानि भीरूणि दुश्चराणि नरैः सदा ।  
तेन मे मनसा मोहो दुःखादेभ्यस्समन्वगात् ॥ 177.23 ॥  
अस्ति कश्चिदुपायोऽत्र येन त्वं नृषु तुष्यसि ।  
पूजितः सफलश्चासि अपराधविशोधनात् ॥ 177.24 ॥  
श्रीवराह उवाच ।  
संवत्सरस्य मध्ये तु तीर्थे सौकरके मम ।  
कृतोपवासः स्नानेन गङ्गायां शुद्धिमाप्नुयात् ।  
मथुरायां तथाप्येवं सापराधः शुचिर्भवेत् ॥ 177.25 ॥  
अनयोस्तीर्थयोरेकं यः सेवेत सकृन्नरः ।  
सहस्त्रजन्मजनितानपराधाञ्जहाति सः ॥ 177.26 ॥  
स्नानात् पानात् तथा ध्यानात् कीर्त्तनोच्चारणात् तथा ।  
श्रवणात् धारणाच्चैव दर्शनाद् याति पातकम् ॥ 177.27 ॥  
पृथिव्युवाच ।  
मथुरा सूकरं चैव द्वावेतौ तव वल्लभौ ।  
विशेषमनयोः कस्य ब्रूहि सत्यं सुरेश्वर ॥ 177.28 ॥  
श्रीवराह उवाच ।  
पृथिव्यां यानि तीर्थानि आसमुद्रसरांसि च ।  
कुब्जाम्रकं प्रशंसन्ति सदा मद्भावभाविताः ।  
तस्मात् कोटिगुणो गुह्यः शूकरस्तीर्थसत्तमः ॥ 177.29 ॥  
एकाहं मार्गशीर्ष्यां च द्वादश्यां सितवैष्णवम् ।  
गङ्गासागरिका नाम पुराणे चापि पठ्यते ॥ 177.30 ॥  
गुह्याद् गुह्यतरं देवि माथुरं मम मण्डलम् ।  
फलं परार्द्धगुणितं सिततीर्थान्न संशयः ॥ 177.31 ॥  
अटित्वा सर्वतीर्थानि कुब्जाम्रादीनि नित्यशः ।  
श्रमो विनश्यते क्षिप्रं मथुरामागतस्य च ॥ 177.32 ॥  
विश्रमणाच्च विश्रान्तिस्तेन संज्ञा वरा मम ।  
सारात् सारतरं स्नानं गुह्यानां गुह्यमुत्तमम् ।  
गतिमन्वेषमाणानां मथुरा परमा गतिः ॥ 177.33 ॥  
कुब्जाम्रके शूकरके मथुरायां विवेषतः ।  
विना सांख्येन योगेन मुच्यते नात्र संशयः ॥ 177.34 ॥  
या गतिर्योगयुक्तस्य ब्रह्मज्ञस्य मनीषिणः ।  
सा गतिस्त्यजतः प्राणान् मथुरायां न संशयः ॥ 177.35 ॥  
एतत् ते कथितं सारं मया सत्येन सुव्रते ।  
न तीर्थं मथुराया हि न देवः केशवात् परः ॥ 177.36 ॥  
तस्मात् ते मोहजननी या बुद्धिः पूर्वसंस्थिता ।  
सा स्थिरा न चला शश्वत् मथुरां प्रति भामिनि ॥ 177.37 ॥  
॥ इति श्रीवराहपुराणे भगवच्छास्त्रे सप्तसप्तत्यधिकशततमोऽध्यायः ॥ 177 ॥


श्रीवराह उवाच ।  
पुनरन्यत् प्रवक्ष्यामि पितॄणां तृप्तिकारकम् ।  
ध्रुवतीर्थे पुरावृत्तं तच्छृणुष्व वसुंधरे ॥ 178.1 ॥  
अस्यां पुर्यां तु राजासीद् धार्मिकः सज्जनप्रियः ।  
चन्द्रसेनेति नाम्ना च यज्वा दाता हिते रतः ॥ 178.2 ॥  
तस्य भार्या शते द्वे तु कुलशीलवयोयुताः ।  
तासां मध्येऽधिका चैका पतिव्रतपरायणा ।  
नाम्ना चन्द्रप्रभा चैव वीरसूर्वीरपुत्रिका ॥ 178.3 ॥  
तस्या दासीशतस्यैका दासी नाम्ना प्रभावती ।  
तस्याः परिग्रहे त्वेका क्लिष्टाचारातिहीनका ॥ 178.4 ॥  
भुजिष्या सर्ववर्णैः सा मद्यमांसरतिप्रिया ।  
विरूपनिधिनाम्ना च सा दासी दासचेटिका ॥ 178.5 ॥  
तस्याः पितृगणः सर्वे अतीताः शतसंख्यया ।  
स्वैर्दोषैश्च च्युताः स्वर्गाद् योनिसङ्करकारिभिः ।  
सङ्करो नरकायैव कुलघ्नानां कुलस्य च ॥ 178.6 ॥  
कदाचिदपि तस्याथो भ्रष्टः पितृगणो महान् ।  
सूक्ष्मप्राणिसमूहो हि ध्रुवतीर्थे तदाभवत् ॥ 178.7 ॥  
कृष्णरूपाश्चक्रमन्तो मशकाकारसन्निभाः ।  
दृष्टास्ते ऋषिणा तत्र त्रिकालज्ञेन भामिनि ॥ 178.8 ॥  
षष्ठान्नकालभोक्त्रा च पयोव्रतमहात्मना ।  
मौनव्रतेन सा देवि सूर्यगत्या स्थितेन च ॥ 178.9 ॥  
तस्मिन् दिने न च कृतं व्रतं जप्यं विमोहनात् ।  
कृपाविष्टाभिभूतस्य कौतुकेन निरीक्षतः ।  
चतुर्थांशावशेषश्च दिवसः पर्यवर्त्तत ॥ 178.10 ॥  
एके तत्रागमिष्यन्ति पितरो नभसोऽवनिम् ।  
अन्ये पूर्वोत्तराद्देशाद् दक्षिणात् पश्चिमात् तथा ॥ 178.11 ॥  
केचित् स्वभावतो हृष्टाः केचित् पुत्रैः स्वधाकृताः ।  
हृष्टास्तुष्टाः सुपुष्टाङ्गा गच्छन्तो दिवि सङ्घशः ॥ 178.12 ॥  
तपस्विनः स्नानरता रूक्षाः क्षामशरीरिणः ।  
वस्त्रालङ्कारपुष्टाङ्गा हृष्टा गच्छन्ति संघशः ॥ 178.13 ॥  
तथाऽपरे नग्नदेहाः सुपुष्टा यान्ति तत्र वै ।  
अन्ये यथागतं यान्ति आयान्ति पुनरेव हि ॥ 178.14 ॥  
यानैरुच्चावचैः केचिन्नानारूपैः खगैस्तथा ।  
समागच्छन्ति गच्छन्ति ईरयन्नाशिषो मुदा ॥ 178.15 ॥  
केचिद् यथागता यान्ति क्रुद्धाः शापप्रदायिनः ।  
निर्गतोदररूक्षाश्च गच्छन्ति सुविमानिताः ॥ 178.16 ॥  
संमानितास्तथाऽन्ये तु पितरः श्राद्धपूजिताः ।  
महोत्सवमिवालक्ष्य विस्मितो मुनिरुत्थितः ॥ 178.17 ॥  
गते पितृगणे पुत्राः सकलत्रा गृहान् ययुः ।  
निर्जनं ध्रुवतीर्थं तु वृतवेलमिवाभवत् ॥ 178.18 ॥  
तत्रैकान्ते कृशाङ्गोऽथ क्षुत्क्षामो गतिविह्वलः ।  
वेपथुः कोटराक्षश्च पृष्ठलग्न इवोदरः ॥ 178.19 ॥  
ऊरुचर्मास्थिरुक्शब्दो जृम्भमाणो भृशं कृशः ।  
न वाचः श्रूयते तस्य क्षुद्रपक्षिभिरिवोदिताः ॥ 178.20 ॥  
को भवान् विकृताकारो वेष्टितो मशकैर्बहु ।  
न गच्छसि यथास्थानमागतस्त्वं निरुद्यमः ।  
यथावत् पृच्छते मह्यं कथयात्मविचेष्टितम् ॥ 178.21 ॥  
ममाद्य नैत्यकं कर्म तीर्थेऽस्मिन् नश्यतेऽनिशम् ।  
इमानुच्चावचाञ्जन्तून् दृष्ट्वा मां मोह आविशत् ॥ 178.22 ॥  
त्वां दृष्ट्वेदृक्स्वरूपं च क्रिया मे संगता त्वयि ।  
विस्त्रब्धः कथयास्माकं किं करोमि च ते हितम् ॥ 178.23 ॥  
जन्तुरुवाच ।  
वृहन्निमित्तमद्यैव पितॄणां तृप्तिकारकम् ।  
ध्रुवतीर्थे च यः श्राद्धं पुनः कुर्यात् तिलोदकम् ।  
तेन तृप्ता दिवं यान्ति पितरस्तेन पुत्रिणः ॥ 178.24 ॥  
सोऽहं स्वान्तरिवादत्तस्तृप्त्यर्थस्तु बुभुक्षितः ।  
योनिसंकरदोषेण नरकं समुपाश्रितः ॥ 178.25 ॥  
आशापाशशतैर्बद्धः शतवर्षैरिहागतः ।  
अगतिर्गमने मे स्यात् ते गता यैः समागतः ॥ 178.26 ॥  
संतानैः पुष्टवपुषो दत्तश्राद्धैः कृतोदकैः ।  
बलवन्तो ययुः स्वर्गं न तथाऽहं दयालुक ॥ 178.27 ॥  
येषां सन्ततिरक्षय्या तिष्ठतीह प्रजावती ।  
स्वधया पूजिताः पुत्रैः गच्छन्ति परमां गतिम् ॥ 178.28 ॥  
अद्य राज्ञस्तु पितरश्चन्द्रसेनस्य पूजिताः ।  
दृष्टास्त्वया त्रिकालज्ञ दिव्यदृष्ट्या दिवं गताः ॥ 178.29 ॥  
ब्राह्मणानां च वैश्यानां शूद्राणां पितरस्तथा ।  
प्रतिलोमानुलोमानां शूद्राणां श्राद्धकर्मिणाम् ।  
सर्वेषां च त्वया दृष्टं येषां सन्ततिरव्यया ॥ 178.30 ॥  
एवं पृष्टः स विप्रेण पुनः पप्रच्छ कारणम् ।  
कौतुकाविष्टहृदयो ज्ञानाविष्टेन चेतसा ॥ 178.31 ॥  
तवापि सन्ततिस्तात नास्ति दैवाद् यथोचिता ।  
तथापचितिविज्ञानाल्लक्षयामाहमेव ते ॥ 178.32 ॥  
यदि कश्चिदुपायोऽत्र मया तत्र हितैषिणा ।  
वद सर्वं करिष्यामि यदि शक्यं भवेन्मम ॥ 178.33 ॥  
ततः स कथयामास दुःस्थः पितृगणैर्वृतः ।  
य इमे मे शरीरे तु भवन्ति मशकाः कृशाः ।  
सन्तानप्रक्षयादेते मम देहं समाश्रिताः ॥ 178.34 ॥  
तन्तुमात्रमहं तेषां मम तन्तुमयी सकृत् ।  
आस्ते नगर्या मध्ये तु चन्द्रसेनस्य वेश्मनि ॥ 178.35 ॥  
महिष्याः प्रेषणे नित्यं दासी नाम्ना प्रभावती ।  
तस्या दासी कर्मकरी विरूपनिधिनामतः ॥ 178.36 ॥  
अस्माकं सन्ततेस्तन्तु तस्याः श्राद्धकृते वयम् ।  
आशया बद्धहृदयाः श्राद्धतर्पणहेतवः ॥ 178.37 ॥  
स्थिता एतावदेवं तु कालं यास्यामहेऽशुचौ ।  
नरके त्वप्रतिष्ठे तु निराशाः स्वेन कर्मणा ॥ 178.38 ॥  
श्रुत्वैतत् स त्रिकालज्ञो मोहाविष्टोऽब्रवीदिदम् ।  
कथं निकृष्टयोन्या यद्दत्तं चापद्यते हविः ॥ 178.39 ॥  
विधिरत्र कथं तस्या येन यूयं सुपुत्रिणः ।  
प्रोवाच स त्रिकालज्ञं ज्ञानक्लिष्टं कृपान्वितम् ॥ 178.40 ॥  
पूर्वकर्मविपाकेन यां यां गतिमधोमुखीम् ।  
उर्द्ध्वास्याश्चापि पितरः पुत्रिणः पुत्रमीहते ॥ 178.41 ॥  
श्राद्धं पिण्डोदकं दानं नित्यनैमित्तिकं तथा ।  
नान्या गतिः पितॄणां स्यात् पितरस्तेन पुत्रिणः ॥ 178.42 ॥  
(इति स्मृतिः)  
अपि स्यात् स कुलेऽस्माकं यो नो दद्याज्जलाञ्जलिम् ।  
नदीषु बहुतोयासु शीतलासु विशेषतः ॥ 178.43 ॥  
विशेषात् तीर्थमध्ये तु तिलमिश्रं जलाञ्जलिम् ।  
रौप्यस्पृष्टजलेनाथ नाभिदघ्ने जले स्थितः ॥ 178.44 ॥  
दर्भपाणिस्त्रींस्त्रीन् गोत्रपितृनाम समुच्चरन् ।  
नाम शर्मा तृप्यत्वेवं स्वधाकारमुदाहरन् ॥ 178.45 ॥  
आदावन्ते जले द्वे तु त्रीणि मध्ये समंततः ।  
तृप्यध्वमिति चान्ते वै मन्त्रं मन्त्र प्रतिक्रिया ।  
उदीरतामङ्गिरस आयन्तु न इत्युत ॥ 178.46 ॥  
पित्रे प्रथमतो दद्यान् मात्रे दद्यात् तथा त्वरम् ।  
गोत्रमातानाम देवी तृप्यत्वेवं स्वधोच्चरन् ॥ 178.47 ॥  
एवं मातामहः शर्मा गोत्रे पितामहस्तथा ।  
उर्द्ध्वं पितृभ्यो ये चेह पितामह इहोच्यते ॥ 178.48 ॥  
मधुवाता ऋचं सिञ्चन् पूर्ववत् परिकीर्त्तयन् ।  
पितामही प्रपितामही मातृवत् पतिना सह ॥ 178.49 ॥  
एवं मातामहानां च पूर्ववत् क्रमशो बुधः ।  
नमो व इति मन्त्रेण प्रत्येकं त्रितयं त्रिषु ।  
मन्त्रोच्चारं प्रकुर्वीत असूर्यान्नाशयामहे ॥ 178.50 ॥  
गोत्राय पित्रे महाय शर्मणे चेदमासनम् ।  
गोत्रायै मात्रे मह्यै तु देव्यै चासनकर्मणि ॥ 178.51 ॥  
गोत्र महः पितः शर्म गोत्रे माता देवी मही ।  
अर्घपात्रान्नसंकल्पे पिण्डदानेऽवनेजने ॥ 178.52 ॥  
गोत्रस्य पितुर्महस्य शर्मणोक्तस्य कर्मणि ।  
गोत्रायै मातामह्याश्च देव्याश्चाक्षयचकर्मणि ॥ 178.53 ॥  
आवाहने द्वितीया च चतुर्थी तुर्यकर्मणि ।  
प्रथमा चाशिषः प्रोक्ता दत्तस्याक्षयकारिकाः ॥ 178.54 ॥  
श्राद्धपक्षे तथा षष्ठी पञ्चमी पूरणे मता ।  
निमित्ते सप्तमी प्रोक्ता दत्तस्याक्षयकारिकाः ॥ 178.55 ॥  
गोत्रेति तर्पणे प्रोक्तः पिता तर्पणकर्मणि ।  
पितुरक्षय्यकाले तु पितृणं दत्तमक्षयम् ॥ 178.56 ॥  
एवमेतत् सुपुत्रेण भक्तिपूर्वं द्विजेन तु ।  
वार्यपि श्रद्धया दत्तं तदानन्त्याय कल्पते ॥ 178.57 ॥  
श्रद्धया ब्राह्मणेनैवं यथाश्राद्धविधिक्रिया ।  
कृत्वा श्राद्धं तु पितरो दृष्टा मुमुदिरे सदा ॥ 178.58 ॥  
जोषमास्स्व त्रिकालज्ञ गच्छामो नरकाय वै ।  
पूर्वकर्मविपाकेन चिरं तु वासितुं मुने ॥ 178.59 ॥  
त्रिकालज्ञ उवाच ।  
ये मया चागता दृष्टास्तीर्थेऽस्मिन् पितरोऽथ वै ।  
बहवः स्वस्थमनसो बहवोऽस्वस्थमानसाः ॥ 178.60 ॥  
पुत्रदत्तं तथा श्राद्धं नग्नाः सोद्विग्नरूपिणः ।  
मौनेन गच्छतां तेषां किमेतद् वद निश्चयम् ॥ 178.61 ॥  
अगस्तिरुवाच ।  
अत्र यन्निश्चयं श्राद्धे पुत्रस्य विकलं भवेत् ।  
नैराश्यकरणं किञ्चित् तन्मे निगदतः श्रृणु ॥ 178.62 ॥  
अदेशकाले यद्दत्तं विधिहीनमदक्षिणम् ।  
अपात्रे मलिनं द्रव्यं महापातकतोर्जितम् ॥ 178.63 ॥  
अश्रद्धेयमपात्रेयं दुष्टप्रोक्षितमीक्षितम् ।  
तिलमन्त्रकुशैर्हीनमासुरं तद्भवेदिति ॥ 178.64 ॥  
वैरोचनाय देवेन वामनेन विभूतये ।  
सच्छिद्रस्य च श्राद्धस्य फलं दत्तं पुरा किल ॥ 178.65 ॥  
तथा दाशरथी रामो हत्वा राक्षसमीश्वरम् ।  
रावणं सगणं घोरं तुष्टेन सह सीतया ॥ 178.66 ॥  
श्रुत्वा भक्तिं च राक्षस्यास्त्रिज्रटायास्त्रिलोककृत् ।  
सीतावाक्यप्रतुष्टेन तस्यै प्रादाद् वरं विभुः ॥ 178.67 ॥  
अशुचीनि गृहाण्येव तथा श्राद्धहवींषि च ।  
क्रोधाविष्टानि दानानि विधिपात्रयुतानि च ॥ 178.68 ॥  
पादशौचमनभ्यङ्गं प्रतिश्रयमभोजनम् ।  
त्रिजटे त्वत्प्रयच्छामि यच्च श्राद्धमदक्षिणम् ॥ 178.69 ॥  
तथैव शम्भुना दत्तं नागराजाय भक्तितः ।  
वासुकये सुतुष्टेन तन्मे निगदतः श्रृणु ॥ 178.70 ॥  
अनुज्ञाप्य व्रतं जन्तुर्वार्षिकी सकला क्रिया ।  
यज्ञस्य योचिता देया दक्षिणा नाददाद् द्विजः ॥ 178.71 ॥  
वृथा शपथकारी यो देवब्राह्मणसन्निधौ ।  
अश्रोत्रियाणि श्राद्धानि क्रियामन्त्रैर्विहीनकाः ॥ 178.72 ॥  
रात्रौ सवाससा स्नानं यथासत्त्वस्वरूपतः ।  
यःऋ शिष्यो न नमेद् भक्त्या गुं ज्ञानप्रदायकम् ॥ 178.73 ॥  
तस्यैव प्राकृतं धर्ममग्रे गेयं करिष्यतः ।  
सर्वं तुभ्यं मया दत्तं नागराजाय वार्षिकम् ॥ 178.74 ॥  
इत्येतद् वै पुराणेषु सेतिहासेषु पठ्यते ।  
तद्वदलीककरणं श्राद्धं दानं व्रतं तथा ।  
नोपतिष्ठति तेषां वै तेन नग्नादयस्त्वमी ॥ 178.75 ॥  
मुषिताश्छिद्रकरणैस्तद्दानफलभोक्तृभिः ।  
यथा गतास्तथा ते तु श्राद्धे हूतास्तु निष्फलाः ॥ 178.76 ॥  
मौनव्रतधरा यान्ति पुनः प्राप्त्यर्थहेतवे ।  
एवमेतन्महाप्राज्ञ यन्मां त्वं परिपृच्छसि ॥ 178.77 ॥  
त्रिकालज्ञ उवाच ।  
षट्काले भोजनं त्वद्य नाहं भोक्तुमिहोत्सहे ।  
यावत् तृप्तिर्न ते भूयाद् दृष्ट्वा हन्त स्थिरो भव ।  
तावत्कालं प्रतीक्षस्व यावदागमनं मम ॥ 178.78 ॥  
अस्मिंस्तीर्थे सदैवाहं दिवारात्रमतन्द्रितः ।  
सोऽहमद्य व्रतं त्यक्त्वा तव कारुण्यपूरितः ॥ 178.79 ॥  
यां स्त्रियं तव सान्निध्यं काङ्क्षितं सुचिरं त्वया ।  
आनयित्वेह श्राद्धं वः कारयिष्यामि तामहम् ।  
एवमुक्त्वा स षष्ठाशी मौनवाक् संयमी द्रुतम् ॥ 178.80 ॥  
राजा समीपगं दृष्ट्वा अकस्मादागतं ऋषिम् ।  
क्षितौ तले विलुलित पादौ कृत्वा तु मूर्द्धनि ।  
धन्योऽस्म्यनुगृहीतोऽस्मि यद्भवान् गृहमागतः ॥ 178.81 ॥  
सदा यत्नं करिष्यामि त्वदागमगृहं प्रति ।  
अद्य मे सफलं जन्म यद्भवान् स्वयमागतः ॥ 178.82 ॥  
इदं पाद्यमिदं चार्घ्यं मधुपर्कमिमां च गाम् ।  
गृहाण मुनिशार्दूल येनाहं शान्तिमाप्नुयाम् ॥ 178.83 ॥  
तस्य तत् प्रतिगृह्याशु स मुनिस्त्वरितोऽब्रवीत् ।  
मदीयागमने राजन् श्रृणु त्वं कारणं यथा ।  
तच्छ्रुत्वा कुरु तत् क्षिप्रं येनाहं तोषितोऽभवम् ॥ 178.84 ॥  
एवमुक्तस्तु राजर्षिरब्रवीत् तं तपोधनम् ।  
किं तद्वद यथा कार्यं येन सिद्धिं च द्रक्ष्यथ ॥ 178.85 ॥  
त्रिकालज्ञ उवाच ।  
या सा ते राजमहिषी तामानय वराननाम् ।  
तस्या दासी प्रभावेति तां चानय महामते ॥ 178.86 ॥  
ततश्चान्तः पुराद् देवी सदासी तत्र चागता ।  
क्षितौ विलुलिता साध्वी प्रणाममकरोदृषेः ।  
समासीनां च विप्रेन्द्रः प्रोवाच करसंपुटाम् ॥ 178.87 ॥  
अद्य तीर्थे ध्रुवकरे मयाश्चर्यं शुचिस्मिते ।  
यद् दृष्टं तच्च वै सर्वं श्रृणुध्वं सह मन्त्रिभिः ॥ 178.88 ॥  
ये केचित् पितरो लोके लोकानां सर्वतः स्थिताः ।  
ते पूजिताः श्राद्धकृद्भिः पुत्रैः प्रीता दिवं ययुः ॥ 178.89 ॥  
एको वृद्धतरस्तत्र सूक्ष्मप्राणिभिरावृतः ।  
क्षुत्क्षामदेहः शुष्कास्यो निर्गतोदरसूक्ष्मदृक् ।  
निराशो गन्तुकामश्च पुनः स निरयेऽशुचौ ॥ 178.90 ॥  
कारुण्यात् स मया पृष्टः कस्त्वं ब्रूहि किमिच्छसि ।  
तेनात्मकर्मजनितं मम सर्वं निवेदितम् ॥ 178.91 ॥  
ततस्तत्रैव तं धृत्वा तस्य कारुण्ययन्त्रितः ।  
तव दास्याश्च या दासी तस्य तन्तुः किलोच्यते ।  
नाम्ना विरूपकनिधिस्तामानय वरानने ॥ 178.92 ॥  
इति श्रुत्वाऽनवद्याङ्गी तस्या आनयितुं त्वरा ।  
प्रेषयामास सर्वत्र भृत्यान् शीघ्रमिहानय ॥ 178.93 ॥  
सा एकान्ते दिवा किंचिन्मांसपानात् स्वतां हृता ।  
पुरुषेण सहासीनां शय्यां दृष्ट्वा तु सेवकाः ।  
करे गृहीत्वा त्वरिता मुनेरग्रे स्थिता भवन् ॥ 178.94 ॥  
तां दृष्ट्वा मद्यक्लिन्नाङ्गीममनोज्ञां वरावृताम् ।  
उवाच प्रत्ययार्थं वै मुनिः पितृसुतां क्रियाम् ॥ 178.95 ॥  
अथ त्वया पितॄणां च कृते दत्तं स्वधाकृतम् ।  
दानं चोदकनिर्वापं कस्मैचिद् ब्राह्मणाय च ॥ 178.96 ॥  
सा नैवमित्युवाचेदं तमृषिं संशितव्रतम् ।  
न जानामि पितॄन् स्वान् वै क्रियाकार्यं च वै विभो ॥ 178.97 ॥  
इति ब्रुवाणां तां दासीं त्रिकालज्ञोऽभ्युवाच ताम् ।  
पत्नीं च मथुरेशस्य नृपं सपुरसज्जनम् ॥ 178.98 ॥  
सर्वे द्रक्ष्यथ माहात्म्यं पितॄणां सन्ततेः फलम् ।  
सकौतुकं महाभागाः श्राद्धदानस्य चैव हि ॥ 178.99 ॥  
ब्राह्मणाः नगरे सर्वे भुक्तभोज्याः सुपूजिताः ।  
ते नीताः श्राद्धकर्मार्थं श्राद्धिकं गृह्य सत्वराः ॥ 178.100 ॥  
तत उद्घुष्टरावस्तु सर्वलोकः कुतूहलात् ।  
आगतो ध्रुवतीर्थे स राजा सर्वजनैर्वृतः ॥ 178.101 ॥  
तत्रागत्य यथा तं तु नष्टसंज्ञमचेतनम् ।  
अद्राक्षन् सर्वलोकास्तु मशकैर्वेष्टितं ततः ॥ 178.102 ॥  
उवाच स तदा विप्रस्तव संजातया स्त्रिया ।  
मयैषा तव पुष्ट्यर्थमानीता वद यद्धितम् ॥ 178.103 ॥  
अगस्तिरुवाच ।  
स्नात्वैषा ध्रुवतीर्थे तु ब्राह्मणोक्तक्रमेण तु ।  
करोतु तर्पणं चास्मान् येन पूर्वं क्रमागतम् ॥ 178.104 ॥  
ततः श्राद्धं च रौप्येण वस्त्रदानविलेपनैः ।  
अर्चिंत्वा पिण्डदानं च करोत्वेषा सुभक्तितः ॥ 178.105 ॥  
अत्रैव य इमे सर्वे द्रष्टारो भविता स्वयम् ।  
कारयित्वा तु सा सर्वं यथोक्तं जन्तुना तदा ॥ 178.106 ॥  
ब्राह्मणा बहवस्तत्र वृताः श्राद्धकृतो वराः ।  
राज्ञा पत्न्या च द्विगुणं श्राद्धार्हं वरदक्षिणम् ॥ 178.107 ॥  
पट्टवस्त्रं तथा धूपं कर्पूरागुरुचन्दनम् ।  
तिलोत्तरं तथान्नं च बहुरूपं सुदक्षिणम् ॥ 178.108 ॥  
दायापितं समग्रं वै विरूपनिधिहस्ततः ।  
कृते श्राद्धे पिण्डदाने स जन्तुः सुकृती भवेत् ॥ 178.109 ॥  
दिव्यकान्तिरदीनात्मा तथाभूतैः पृथक् पृथक् ।  
वेष्टितः शुशुभेऽतीव दीक्षितोऽवभृथान्तरे ।  
स्वर्गागतैर्विमानैश्च छादितं तत्र वै नभः ॥ 178.110 ॥  
तेषां मशकमात्राणां सुगात्राणां सुरूपिणाम् ।  
ततस्त्वष्टगणो जन्तुर्विमानं प्रेक्ष्य चागतम् ॥ 178.111 ॥  
गन्तुं स्वर्गमुवाचेदं त्रिकालज्ञं नृपं जनम् ।  
श्रृण्वन्तु वचनं सर्वे मदीयं पितृतुष्टिदम् ॥ 178.112 ॥  
ये तीर्थाः सरितः श्रेष्ठाः समुद्राः पर्वतोत्तमाः ।  
कुरुक्षेत्रं गया चैव स्थानान्यायतनानि च ।  
पितॄणां मुक्तिदं चान्यन्न भूतं न भविष्यति ॥ 178.113 ॥  
आषाढ्याः पञ्चमे पक्षे प्रतिपत्प्रभृतीस्तथा ।  
शुक्लप्रतिपदन्तं च तीर्थेदं प्राप्य सत्वराः ॥ 178.114 ॥  
पितरः श्राद्धपिण्डोदा आश्विने ध्रुवमास्थिताः ।  
कृत्वा प्रेतपुरीं शून्यां स्वर्गं पातालमेव च ।  
ईहमानाः स्वकं पुत्रं गोत्रतन्तुमथानुजम् ॥ 178.115 ॥  
कन्यां गते सवितरि यः श्राद्धं संप्रदास्यति ।  
तर्पणं ध्रुवतीर्थाख्ये तिथीनां षोडशान्तरे ।  
सुतृप्ताः स्मो वयं शश्वद् यास्यामः परमां गतिम् ॥ 178.116 ॥  
एष एव प्रभावोऽस्य ध्रुवस्य कथितो मया ।  
दृष्टो भवद्भिः सर्वं यदस्माकं सुदुरत्ययम् ।  
दुस्तरं तारितं पापं श्रद्धाभक्तिकरं महत् ॥ 178.117 ॥  
इति विश्राव्य वचनमृषिमन्यं नृपं जनम् ।  
राजपत्नीं तथा दासीं स्वां सुतां शिवमस्तु वः ।  
आरुह्य वरयानैस्तैर्गताः स्वर्गं वृतामरैः ॥ 178.118 ॥  
श्रीवराह उवाच ।  
ततः स राजशार्दूलः सगणः परिवारकः ।  
दृष्ट्वा तीर्थस्य माहात्म्यं प्रणम्य ऋषिसत्तमम् ।  
प्रविष्टो नगरीं रम्यां संस्मरन् नित्यमच्युतम् ॥ 178.119 ॥  
एतत् ते कथितं भद्रे मथुरामाहात्म्यमुत्तमम् ।  
श्रवणाद् यस्य पापानि नश्यन्ते पूर्वजान्यपि ॥ 178.120 ॥  
पठति श्रद्धया युक्तो ब्राह्मणानां च सन्निधौ ।  
स पितृंस्तर्पयेत् सर्वानभिगभ्य गयाशिरम् ॥ 178.121 ॥  
एतत्त्वया नाव्रतिने न चाशुश्रूषवे तथा ।  
कथनीयं महाभागे यश्च नार्चयते हरिम् ॥ 178.122 ॥  
तीर्थानां परमं तीर्थं धर्माणां धर्ममुत्तमम् ।  
ज्ञानानां परमं ज्ञानं लाभानां लाभमुत्तमम् ।  
श्रावणीयं महाभागे पुण्यं भागवतान् सदा ॥ 178.123 ॥  
सूत उवाच ।  
एतच्छ्रुत्वा प्रभोर्वाक्यं धरणी विस्मयान्विता ।  
पुनः प्रपच्छ मुदिना प्रतिमास्थापनं तदा ॥ 178.124 ॥  
॥ इति श्रीवराहपुराणे भगवच्छास्त्रे अष्टसप्तत्यधिकशततमोऽध्यायः ॥ 178 ॥


सूत उवाच ।  
एवं श्रुत्वा परं स्थानं सा मही संशितव्रता ।  
सर्वक्षेत्रविभागानि यश्च तेषु परो विधिः ।  
विस्मयं परमं गत्वा निभृतेनान्तरात्मना ॥ 179.1 ॥  
धरण्युवाच ।  
अहो क्षेत्रप्रभावो वै यस्त्वया समुदाहृतः ।  
यं श्रुत्वा देव तत्त्वेन जाताऽस्मि विगतज्वरा ॥ 179.2 ॥  
एकं मे परमं गुह्यं यन्मया हृदि वर्तते ।  
मम प्रीत्यर्थ तद्विष्णो निखिलं वक्तुमर्हसि ॥ 179.3 ॥  
कथं तिष्ठसि काष्ठेषु शैलमृन्मयजेषु च ।  
ताम्रे कांस्ये च रौप्ये च कथं तिष्ठसि स्थापितः ॥ 179.4 ॥  
सौवर्णेषु च सर्वेषु स्थापितस्तिष्ठसे कथम् ।  
ब्रह्मरीतिकमासाद्य कथं तिष्ठसि माधव ॥ 179.5 ॥  
दन्तरत्नं समासाद्य कथं संतिष्ठते भवान् ।  
कथं तिष्ठसि वा लेख्ये भित्तिसंस्थो जनार्दन ।  
भूमिसंस्थो महाभाग विधिदृष्टेन कर्मणा ॥ 179.6 ॥  
एवं धरावचः श्रुत्वा प्रत्युवाचादिसूकरः ॥ 179.7 ॥  
श्रीवराह उवाच ।  
प्रतिमा यस्य कर्त्तव्या तदानीय वसुंधरे ।  
प्रतिमां कारयेत् चैव लक्षणोक्तां वसुंधरे ॥ 179.8 ॥  
अर्चाशुद्धिं ततः कृत्वा प्रतिष्ठाप्य विधानतः ।  
ततः संपूजयेद् देवि संसारभवमुक्तये ॥ 179.9 ॥  
तत्र काष्ठेषु मधुकमानीय च वसुंधरे ।  
कृत्वा तत्प्रतिमां चैव प्रतिष्ठाविधिनाऽर्चयेत् ॥ 179.10 ॥  
ततो दद्यात् तु गन्धानि ये मया समुदाहृताः ।  
कपूंरं कुङ्कुमं चैव त्वचं चागुरुमेव च ॥ 179.11 ॥  
रसं च चन्दनं चैव सिल्हकोशीरकं तथा ।  
एतैर्विलेपनं दद्यादर्चितस्तु विचक्षणः ॥ 179.12 ॥  
स्वस्तिकं वर्द्धमानं च श्रीवत्सं कौस्तुभं तथा ।  
विविधान् पूपकांश्चैव माल्यानि त्रीणि पायसम् ॥ 179.13 ॥  
विविधान् मोदकांश्चैव शाकानां विविधानि च ।  
ततः शुक्लोदनं चैव कर्मिणां मांससंमितम् ।  
वर्तिस्तिलफलं चैव कर्मण्यानि न संशयः ॥ 179.14 ॥  
एवं सर्वं ततो दद्याद् ये मया परिभाषिताः ।  
कर्मणा विधिदृष्टेन शुद्धो भागवतः शुचिः ।  
प्राणायामं ततः कृत्वा इमं मन्त्रमुदीरयेत् ॥ 179.15 ॥  
योऽसौ भवांस्तिष्ठते सर्वयोगप्रधानम् ।  
ससंभ्रमं लोके काष्ठेषु प्रतीतस्तिष्ठ हि सत्त्वभुव ॥ 179.16 ॥  
एवं संस्थापनं कृत्वा काष्ठस्य प्रतिमासु च ।  
पुनः प्रदक्षिणं कृत्वा शुद्धैर्भागवतैः सह ॥ 179.17 ॥  
प्रज्वाल्य दीपकानष्टौ ज्ञात्वा वाचो सुसंस्थितः ।  
नीतं ततोऽग्रतः पृष्ठे न वक्रं वामदक्षिणम् ॥ 179.18 ॥  
ततस्तैः कर्मभिः सर्वं शुभं यैः शून्यवर्जितम् ।  
नमो नारायणेत्युक्त्वा इमं मन्त्रमुदाहरेत् ।  
कुर्यात् संस्करणं तेषां विधिदृष्टेन कर्मणा ॥ 179.19 ॥  
मन्त्रः ---- योऽसौ भवान् सर्वजगत्प्रभुत्वाद्  
वसन्ति देवास्तव देवदेव ।  
एतेन मन्त्रेण तु लोकनाथः  
संस्थापितः तिष्ठतु वासुदेवः ॥ 179.20 ॥  
सर्वमेवं ततः कृत्वा मम संस्थापनक्रियाम् ।  
पूज्याः भागवताः सर्वे ये तत्र समुपागताः ॥ 179.21 ॥  
गन्धमाल्यैरर्चयित्वा उपपन्नैश्च भोजनैः ।  
कुर्यात् संस्करणं तेषां विधिदृष्टेन कर्मणा ॥ 179.22 ॥  
एतत् कर्मविधानेन मधुकाष्ठस्य सुन्दरि ।  
धर्मसंस्थापनार्थाय एतत् ते कथितं मया ॥ 179.23 ॥  
यस्त्वेतेन विधानेन अर्चां काष्ठस्य स्थापयेत् ।  
न स गच्छति संसारं मम लोकं तु गच्छति ॥ 179.24 ॥  
॥ इति श्रीवराहपुराणे भगवच्छास्त्रे एकोनाशीत्यधिकशततमोऽध्यायः ॥ 179 ॥


श्रीवराह उवाच ।  
पुनरन्यत् प्रवक्ष्यामि तच्छृष्णुष्व वसुंधरे ।  
यथा तिष्ठामि शैलेषु प्रतिमानामिकस्ततः ॥ 180.1 ॥  
सुरूपां च शिलां दृष्ट्वा निःशल्यां सुपरीक्षिताम् ।  
सुदक्षं रूपकारं तु शीघ्रमेव नियोजयेत् ॥ 180.2 ॥  
शीघ्रमालिखतस्तस्य श्वेतेन वर्तिकेन वा ।  
आलेखं लेखयित्वा तु मम कर्मपरायणः ॥ 180.3 ॥  
अर्घं सदक्षिणं दत्त्वा मधुलाजासमाक्षतैः ।  
दीपकं च ततो दद्याद् बलिं दध्योदनेन च ।  
नमो नारायणेत्युक्त्वा इमं मन्त्रमुदाहरेत् ॥ 180.4 ॥  
मन्त्रः  
योऽसौ भवान् सर्वजगत्प्रवीरः  
समोऽग्नितेजा महति प्रधानः ।  
एतेन मन्त्रेण तु वासुदेव  
प्रवर अयुत वराह जयस्व वर्धस्व ।  
सुप्रतिष्ठितकीर्तिश्च वर्धस्व ॥ 180.5 ॥  
एतेनैव तु मन्त्रेण कर्त्तव्यं यस्य यादृशम् ।  
एवं रूपं ततः कृत्वा दद्याद् देवि शिलोच्चये ॥ 180.6 ॥  
ततो वै स्थापनं कुर्यात् सर्वगन्धसुगन्धिभिः ।  
ततः संस्थापयेत् तत्र भूमि पूर्वामुखेन ह ।  
अहोरात्रोषितेनैव शुक्लवस्त्रेण भूषितः ॥ 180.7 ॥  
शुक्लयज्ञोपवीती च कृत्वा वै दन्तधावनम् ।  
सर्वगन्धोदकं गृह्य इमं मन्त्रमुदाहरेत् ॥ 180.8 ॥  
योऽसौ भवांस्तिष्ठति सर्वरूप  
मायाबलं सर्वजगत्स्वरूपम् ।  
एतेन मन्त्रेण भवत्स्वरूपं  
संपूजितस्तिष्ठसि लोकनाथ ॥ 180.9 ॥  
करण धारण प्रबध्यमुदाहरण अपराजित अजरामर संपूज्य स्थापयात्मानम् अनेन मन्त्रेण  
ॐ नमो वासुदेवाय ॥ 180.10 ॥  
एवं तु स्थापनं कृत्वा शैलस्थां मम सुन्दरि ।  
ततोऽधिवासं कर्त्तव्यं पूर्वप्रोष्ठपदासु च ॥ 180.11 ॥  
यो मां संस्थापयेद् भूमे मम कर्मपरायणः ।  
यावकं पायसं भुक्त्वा अहोरात्राणि कारयेत् ॥ 180.12 ॥  
ततः पश्चिमसंध्यायां दत्त्वा चत्वारि दीपकान् ।  
पञ्चगव्यं च गन्धं च वारिणा सह मिश्रयेत् ॥ 180.13 ॥  
चतुरः कलशांश्चैव पादमूलेषु स्थापयेत् ।  
गीतवादित्रघोषेण उत्सवं तत्र कारयेत् ॥ 180.14 ॥  
पठन्ति ब्राह्मणा मह्यं सामवेदं गुणान्विताः ।  
ब्रह्माक्षरसहस्त्राणि ये पुरा मन्त्रवादिनः ॥ 180.15 ॥  
येषां पठन्तिशब्देन शुभगीतस्वरेण च ।  
आगमिष्यामि कल्याणि आत्ममन्त्रपथे स्थितः ॥ 180.16 ॥  
एवं तु पठतां तेषां ब्राह्मणां सामगायिनाम् ।  
मम संस्थापनार्थाय पठन्ति मम कर्मिकाः ॥ 180.17 ॥  
ते च वादित्रघोषेण सामगा वायवे तथा ।  
तान्येवं मधुरेणैव गीतेनान्यमना भुवि ॥ 180.18 ॥  
निःशब्दं तु ततः कृत्वा स्थाप्य भागवतः शुचिः ।  
पुनर्मे स्थापनं कुर्यादिमं मन्त्रमुदाहरेत् ॥ 180.19 ॥  
आगच्छ हे देव समन्त्रयुक्तः  
पञ्चेन्द्रियैः षष्ठ तथा प्रधानः ।  
एतेषु भूतेषु च त्वं विधाता  
आवासिता तिष्ठ सुलोकनाथ ॥ 180.20 ॥  
एतेन मन्त्रेण समिधाऽष्टशतं  
तिलमधुघृतं होतव्यम् ।  
एवं संनिहितो भवानिति ॥ 180.21 ॥  
व्यतीतायां तु शर्वर्यां प्रभाते विमले ततः ।  
पञ्चगव्यं ततः प्राश्य मन्त्रेण विधिपूर्वकम् ॥ 180.22 ॥  
सर्वगन्धैश्च लाजैश्च पञ्चगव्यजलं तथा ।  
ततो मे स्थापनं कुर्यादनिशं तिष्ठते मम ॥ 180.23 ॥  
गीतवादित्रशब्देन ब्राह्मणानां स्वनेन च ।  
सर्वगन्धांस्ततो गृह्य इमं मन्त्रमुदाहरेत् ॥ 180.24 ॥  
मन्त्रः ---- योऽसौ भवान् लक्षणमेयभूतस्  
तेजोऽसि लक्ष्म्या च स चादिपूर्णः ।  
एतेन मन्त्रेण प्रविश्य मां  
संस्थितोऽसि विष्णो सह लोकनाथ ॥ 180.25 ॥  
तत एतेन मन्त्रेण प्रासादं च प्रवेशयेत् ।  
प्रतिमा स्थापितव्या मे मध्ये च न तु पार्श्वतः ॥ 180.26 ॥  
एवं संस्थापनं कृत्वा दद्यादुद्वर्तनं विभोः ।  
चन्दनं कुङ्कमं चैव मिश्रं कालेयकेन च ।  
एवं चोद्वर्तनं कृत्वा इमं मन्त्रमुदाहरेत् ॥ 180.27 ॥  
योऽसौ भवान् सर्वजगत्प्रधानः  
संपूजितो ब्रह्मबृहस्पतिभ्याम् ।  
प्रवन्दितः कारणमन्त्रयुक्तः  
सुस्वागतं तिष्ठ सुलोकनाथ ॥ 180.28 ॥  
एवं संस्थापनं कृत्वा गन्धमाल्यैः समर्चयेत् ।  
शुक्लवस्त्राणि मे दद्यादिमं मन्त्रमुदाहरेत् ॥ 180.29 ॥  
मन्त्रः - ॐ देवदेव सुवस्त्रभूतो ।  
रम्येषु वस्त्रेष्वपि यस्य चित्तम् ।  
एतेन मन्त्रेण च गृह्य वस्त्रंधरस्वमन्त्रेण पुराकृतानि ॥ 180.30 ॥  
एवं वस्त्राणि मे दद्याद् विधिदृष्टेन कर्मणा ।  
धूपनं ते ततो दद्यात् कुङ्कुमागुरुमिश्रितम् ॥ 180.31 ॥  
एवं च धूपनं दद्यादिमं मन्त्रमुदाहरेत् ॥ 180.32 ॥  
मन्त्रः ----  
ॐ असौ अनादिमध्यः परं परायणः मनः प्रसादश्च ।  
सुमनः प्रतिगृह्य धूपमिति ॥ 180.33 ॥  
दत्तेष्वेवापराधेषु कुर्याच्च प्रापणं मम ।  
पूर्वोक्तेन विधानेन यन्मया भाषितं पुरा ॥ 180.34 ॥  
एवं मे प्रापणं कृत्वा जलमाचमनं कुरु ।  
शान्तिजाप्यं तु भद्रं मे सर्वसिद्धार्थसाधकः ॥ 180.35 ॥  
मन्त्रः ---- शान्तिं भवान् कुर्वतु लोकनाथ  
राज्ञां च राष्ट्रस्य च ब्राह्मणानाम् ।  
सबालबृद्धं च गवां च शान्ति  
कन्या च सा सर्वपतिव्रताश्च ॥ 180.36 ॥  
रोगा नश्यन्तु सर्वभूताः शान्तिस्तु  
ब्रीहिर्वर्धतु कर्षकाणाम् ।  
सुभिक्षं काले पर्जन्यं वर्षतु  
प्रयुक्तो यश्च कालश्च सर्वेषां शान्तिर्भवतु ॥ 180.37 ॥  
एवं विधिं ततः कृत्वा विधिदृष्टेन कर्मणा ।  
पूज्य भागवतान् भूमि यथान्यायेन कर्मणा ।  
भोजयेद् ब्राह्मणांस्तत्र यथोत्पन्नैश्च भोजनैः ॥ 180.38 ॥  
य एतेन विधानेन कुर्यात् संस्थापनं मम ।  
यावन्तो मम गात्रेषु जायन्ते जलबिन्दवः ।  
तावद् वर्षसहस्त्राणि मम लोकेषु तिष्ठति ॥ 180.39 ॥  
यो मां संस्थापयेद् भूमि सर्वाहंकारवर्जितः ।  
तारितास्तु कुलास्तेन सप्त सप्त च सप्ततिः ॥ 180.40 ॥  
एतत् ते कथितं भद्रे शैलिकास्थापनं मम ।  
धर्मसंधारणार्थाय मम भक्तसुखावहम् ॥ 180.41 ॥  
॥ इति श्रीवराहपुराणे भगवच्छास्त्रे अशीत्यधिकशततमोऽध्यायः ॥ 180 ॥


श्रीवराह उवाच ।  
पुनरन्यत् प्रवक्ष्यामि तच्छृणोहि वसुंधरे ।  
तिष्ठामि मृन्मयं चापि परिनिष्ठितमर्चया ॥ 181.1 ॥  
कृत्वा तु मृन्मयामर्चामस्फुटां च अखण्डिताम् ।  
नाप्येव वामनां कुर्यान्न वक्रां कारयेद् बुधः ॥ 181.2 ॥  
ईदृशीं प्रतिमां कृत्वा मम कर्मपरायणः ।  
भूमे सर्वाणि कर्माणि यथा वा रोचते तथा ॥ 181.3 ॥  
देवि काष्ठमलाभेन मृन्मयं तत्र कारयेत् ।  
शैलजां वा ततो भूमे मम कर्मपरायणः ॥ 181.4 ॥  
ताम्रकांस्यकरूप्याणि सौवर्णां त्रपुरीतिकाः ।  
कुर्वन्ति शुभकर्माणः केचिद् दान्तेति वा पुनः ॥ 181.5 ॥  
अर्चनं त्वपरे वेद्यां मम कर्मपरिग्रहात् ।  
केचिल्लोकापवादेन ख्यातिं कुर्वन्ति पूर्वशः ॥ 181.6 ॥  
कुर्याल्लेख्यं च मे कश्चित् पूजां कुर्वन्ति मानवाः ।  
पूजयेद् यदि वा चक्रं मम तेजोंऽशसंभवम् ॥ 181.7 ॥  
भूमि एवं विजानीहि स्थापितोऽहं न संशयः ।  
सर्वत्र संप्रतिष्ठामि पूजितोऽहं धराधरे ॥ 181.8 ॥  
मन्त्रैर्वा विधिपूर्वेण यो मां कर्माणि कारयेत् ।

एवमेतन्महाभागे मया संपरिकीर्तितः ॥ 181.9 ॥  
मन्त्रेण विधिपूर्वेण योर्चयेन्मम सुन्दरि ।  
यश्च भक्तिं प्रयत्नेन कर्मणा परिनिष्ठितः ॥ 181.10 ॥  
मम चैव प्रसादेन स पूर्वगतमेव च ।  
यथाकामोपतिष्ठन्तं कृत्वा भक्तिं ममान्तिकम् ।  
दद्याज्जलाञ्जलिं मह्यं यदीच्छेदात्मनः क्रियाम् ॥ 181.11 ॥  
किं नु पुष्पेण जाप्येन सहस्त्रेण शतेन तु ।  
यः स चिन्ताप्रयत्नेन मनसा न चलाचलम् ।  
एवमेतन्महाभागे मया गुह्यं प्रकीर्त्तितम् ॥ 181.12 ॥  
मृन्मयीं प्रतिमां कृत्वा दृष्ट्वा सुपरिनिष्ठितः ।  
श्रवणे चैव नक्षत्रे कुर्यात् तस्याधिवासनम् ॥ 181.13 ॥  
अप्रमत्तेन कर्त्तव्यं यथा भूमिं न गच्छति ।  
स्थापयेत यथान्यायं पूर्ववद् विधिसंस्थितम् ॥ 181.14 ॥  
पञ्चगव्यं च गन्धैश्च वारिणा सह मिश्रयेत् ।  
ततो मे स्नापनं कुर्यादिमं मन्त्रमुदाहरेत् ॥ 181.15 ॥  
मन्त्रः ।  
योऽसौ भवान् सर्वजगत्प्रधानो  
यो न प्रयत्नेन धरेत लोकान् ।  
आयातु आयातु कुरु प्रसादं  
संतिष्ठ अर्चासु च मृन्मयासु ॥ 181.16 ॥  
कारणं ह्यग्रतेजं द्युतिमान् मतिमान् ।  
नमो महापुरुषाय इति ॥ 181.17 ॥  
अनेन मन्त्रेण वेश्म प्रविश्य स्थापयितव्यम् ॥ 181.18 ॥  
एवं प्रवेशनं कृत्वा विधिदृष्टेन कर्मणा ।  
देवं संस्थापयेत् तत्र वेद्यां सुपरिनिष्ठितम् ॥ 181.19 ॥  
एवं संस्थापितं मां तु पूर्वन्यायेन निश्चितः ।  
चतुरः कलशान् गृह्य इमं मन्त्रमुदाहरेत् ॥ 181.20 ॥  
मन्त्रः ----  
ॐ वरुण समुद्रो लब्ध्वा  
संपूजितो ह्यात्मप्रतिप्रसन्नः ।  
एतेन मन्त्रेण ममाभिषेकं  
प्राप्तं वरिष्ठं हि सदूर्ध्वबाहुः ॥  
अग्निश्च भूमिश्च रसाश्च सर्वे  
भवन्ति यस्मात् सततं नमस्ये ॥ 181.21 ॥  
एवमभिषेचनं कृत्वा मम कर्मपरायणः ।  
पूर्वन्यायेन मे भूमि गन्धमाल्यैः समर्चयेत् ॥ 181.22 ॥  
अगुरुं च तुरुष्कं च कुङ्कुमं च रसं तथा ।  
नमो नारायेणेत्युक्त्वा धूपं मां तत्र नीयते ॥ 181.23 ॥  
धूपं दत्वा यथान्यायं पीतकं वस्त्र दापयेत् ।  
नमो नारायणेत्युक्त्वा इमं मन्त्रमुदाहरेत् ॥ 181.24 ॥  
मन्त्रः ।  
वस्त्रेण पीतेन सदा प्रसन्नं  
येन प्रसन्नेन जगत् प्रसन्नम् ।  
गृह्णातु वस्त्रं सुमुखः प्रसन्न -  
मिदं संतिष्ठ भगवन् प्रसन्नम् ॥ 181.25 ॥  
तत एतेन मन्त्रेण वस्त्रं दद्याद् यथोचितम् ।  
पूर्वन्यायेन मन्त्रेण इमं कर्माणि कारयेत् ॥ 181.26 ॥  
कृत्वा तु विमलं कर्म यन्मया परिकीर्तितम् ।  
ततो मे प्रापणं दद्यात् पूर्वन्यायेन संस्कृतम् ॥ 181.27 ॥  
एवं तत्र विधिं कृत्वा स्थापयेच्चात्र प्रापणम् ।  
पश्चादाचमनं कुर्यादिमं मन्त्रमुदाहरेत् ॥ 181.28 ॥  
मन्त्रः ।  
शान्तिर्देवानां शान्तिश्च ब्राह्मणानां राज्ञः शान्तिः ।  
शान्तिर्वृद्धानां बालानां चैव शान्तिः ।  
पर्जन्यो सर्वतो व्रीहि शान्तिः ॥ 181.29 ॥  
तत एतेन मन्त्रेण शान्तिं कृत्वा महौजसम् ।  
पश्चाद् भागवतान् पूज्य यथान्यायेन संस्कृतान् ॥ 181.30 ॥  
एवं भागवतान् पूज्य ततो ब्राह्मणपूजनम् ।  
पश्चादभिवादनं कुर्यादुपपन्नेन भोजयेत् ॥ 181.31 ॥  
ब्राह्मणांश्च यथापूज्य गृह्य शान्त्युदकं तथा ।  
दद्याच्छिरसि मे भूमे यदिच्छेत् सिद्धिमुत्तमाम् ॥ 181.32 ॥  
एवं विसर्जनं कृत्वा ये च तत्र समागताः ।  
पूजयेत गुरुं तत्र यदीच्छेन्मम सात्म्यताम् ॥ 181.33 ॥  
यो गुरुं पूजयेद् भक्त्या विधिदृष्टेन कर्मणा ।  
तेनाहं पूजितो नित्यं देवि सत्यं ब्रवीमि ते ॥ 181.34 ॥  
तुष्टो ददाति कृच्छ्रेण ग्राममात्रं नराधिपः ।  
आब्रह्मपदपर्यन्तं हेलया यच्छते गुरुः ॥ 181.35 ॥  
तत्रेव मम शास्त्रेषु ममैवं वचनं शुभे ।  
सर्वशास्त्रेषु कल्याणि गुरुपूजा व्यवस्थिता ॥ 181.36 ॥  
य एतेन विधानेन कुर्यात् संस्थापनं मम ।  
तारिताश्च कुलास्तेन त्रीणि त्रिंशच्च सप्ततिः ॥ 181.37 ॥  
यदत्र जलबिन्दूनि मम गात्रेषु युज्यते ।  
तावत् वर्षसहस्त्राणि मम लोकेषु मोदते ॥ 181.38 ॥  
एवं ते कथितं भूमे स्थापनं मृन्मयस्य तु ।  
कथयिष्यामि ते ह्यन्यत् सर्वभागवतप्रियम् ॥ 181.39 ॥  
॥ इति श्रीवराहपुराणे भगवच्छास्त्रे एकाशीत्यधिकशततमोऽध्यायः ॥ 181 ॥


श्रीवराह उवाच ।  
ताम्रेण प्रतिमां कृत्वा सुरूपां चैव भास्वरम् ।  
उचितेनोपचारेण वेश्ममध्ये उपानयेत् ॥ 182.1 ॥  
ततो वेश्म उपागम्य स्थापयित्वा उदङ्मुखः ।  
चित्रायां चेव नक्षत्रे कुर्याच्चैवाधिवासनम् ॥ 182.2 ॥  
जलं च सर्वगन्धेन पञ्चगव्येन मिश्रितम् ।  
स्नापयेच्च ततो मां वै इमं मन्त्रमुदाहरेत् ॥ 182.3 ॥  
मन्त्रः ---- योऽसौ भवांस्तिष्ठति साक्षिभूतः  
स ताम्रके तिष्ठति नित्यभूतः ।  
आगच्छ मूर्त्तो सह पञ्चभूतै -  
र्मया च पालैः सह विश्वधामेति ॥ 182.4 ॥  
तत एतेन मन्त्रेण स्थापयित्वा यशस्विनि ।  
पूर्वन्यायेन मे तत्र भूमि कार्याणि कारयेत् ॥ 182.5 ॥  
व्यतीतायां तु शर्वर्यामुदिते च दिवाकरे ।  
प्रसन्नासु च शान्तासु स्थापनं मम कारयेत् ॥ 182.6 ॥  
ब्राह्मणैः पठ्यमानेषु गीतवादित्रनिःस्वनैः ।  
मङ्गलानां च बहवो द्वारमूलेषु स्थापयेत् ॥ 182.7 ॥  
द्वारमूलमुपागम्य सर्वगन्धसुगन्धिभिः ।  
ततो मे स्थापनं कुर्यादिमं मन्त्रमुदाहरेत् ॥ 182.8 ॥  
मन्त्रः ।  
ॐ योऽसौ भवान् वरप्रभविष्णु -  
र्मायाबलो योगबलप्रधानः ।  
आयाहि मूर्त्तिं त्वमिमां मन्त्रपूर्वं  
संतिष्ठ ताम्रेष्वपि लोकनाथ ॥ 182.9 ॥  
ज्वलन पवन प्लावन भावन तपन श्वसन ।  
स्वयं तिष्ठ मे भगवन् पुरुषोत्तम ॐ इति सूत्रम् ॥ 182.10 ॥  
ततो द्वारमुपागम्य वेश्म शीघ्रं प्रवेशयेत् ।  
वेद्यां निवेशनं कृत्वा युक्त्या न्यायेन संस्कृतम् ॥ 182.11 ॥  
स्नपनं तु ततो दद्यात् सर्वरत्नोदकैः शुभैः ।  
सर्वगन्धविमिश्रं च मनोज्ञं सुखशीतलम् ॥ 182.12 ॥  
एवं मां कल्पयित्वा तु मम शास्त्रविशारदः ।  
नमो नारायणेत्युक्त्वा इमं मन्त्रमुदाहरेत् ॥ 182.13 ॥  
मन्त्रः ।  
ॐ आकाशप्रकाश जगत्प्रकाश  
विज्ञानमयानन्दमय त्रैलोक्यनाथ ।  
एतेन मन्त्रेण करोहि वासः  
संपूजितस्तिष्ठ हि लोकनाथ ॥ 182.14 ॥  
अपद पद महापद अनद नद उपनिषद  
गद तिष्ठे भगवन् मम ।  
नमः पुरुषोत्तमाय इति सूत्रम् ॥ 182.15 ॥  
एवं च स्थापनं कृत्वा मम शास्त्रानुसारिणः ।  
यथान्यायेन मे तत्र गन्धमाल्यैः समर्चयेत् ॥ 182.16 ॥  
ममार्चनविधिं कृत्वा गन्धपुष्पं प्रदापयेत् ।  
शुक्लवस्त्रं समादाय इमं मन्त्रमुदाहरेत् ॥ 182.17 ॥  
मन्त्रः ।  
ॐ एकतत्त्व गृह्णस्व वस्त्राण्यपि मन्त्रभूत ।  
उपागतस्तिष्ठ सुलोकनाथ ॥ 182.18 ॥  
पूतः पवित्रः मम मन्त्रशुद्धमवा ।  
परम प्रमेय नमः पुरुषोत्तमाय इति सूत्रम् ॥ 182.19 ॥  
वस्त्रैर्विभूषितं कृत्वा मम कर्मपरायणः ।  
यथान्यायेन मे शीघ्रमर्च्चनं तत्र कारयेत् ॥ 182.20 ॥  
अर्चितालंकृतं कृत्वा सुगन्धिधूपमिश्रितम् ।  
पूर्वन्यायेन मे दद्यात् स्नापनं लोकभावनम् ॥ 182.21 ।  
कृत्वा तु प्रापणं त्वेवं दद्यादाचमनं विभोः ।  
गोब्राह्मणशिवार्थाय शान्तिमन्त्रमुदाहरेत् ॥ 182.22 ॥  
मन्त्रः ।  
ॐ  
शान्तिर्देवानां यशश्च देवेषु शान्तिः शान्तिर्विप्राणाम् ।  
शान्ती राज्ञां सराष्ट्राणां शान्तिर्वै बालकानाम् ।  
व्रीहिपर्जन्यशान्तिर्वै गुर्विणीनाम् ॥ 182.23 ॥  
एवं शान्तिमुपागम्य यक्षरक्षां च सुन्दरि ।  
गुरुं भागवतांश्चैवमर्च्चयेत यथोदितम् ॥ 182.24 ॥  
एवं संपूजनं कृत्वा मम शास्त्रानुसारिणः ।  
ब्राह्मणान् भोजयेत् तत्र यथोत्पन्नेन माधवि ॥ 182.25 ॥  
ततः शान्त्युदकं कार्यं ब्राह्मणेभ्यो वसुंधरे ।  
शिरे शान्त्युदकं कृत्वा यदीच्छेत् सिद्धिमुत्तमाम् ।  
पूज्य विप्रान् विसर्जित्वा कुर्यात् पादाभिवन्दनम् ॥ 182.26 ॥  
गुरुं संपूयेत् पश्चात् वस्त्रालंकरणेन च ।  
तेनाहं पूजितो भूमि सत्यमेतद् ब्रवीमि ते ॥ 182.27 ॥  
गुरुर्यस्य न तुष्येत अवमानकृतेन च ।  
नाहं सत्येन तिष्ठामि पुनः सत्यं ब्रवीमि ते ॥ 182.28 ॥  
य एतेन विधानेन कुर्यात् संस्थापनं मम ।  
तारिताश्च कुलास्तेन नवति सप्तत्रिंश च ॥ 182.29 ॥  
एतत् ते कथितं भद्रे ताम्रार्च्चास्थापनं मम ।  
कथयिष्यामि ते ह्येवं रकार्त्स्न्येन प्रतिमार्चनम् ॥ 182.30 ॥  
यावन्ति जलबिन्दूनि मम स्नानेषु सुन्दरि ।  
तावद्वर्षसहस्त्राणि मम लोके महीयते ॥ 182.31 ॥  
॥ इति श्रीवराहपुराणे भगवच्छास्त्रे द्व्यशीत्यधिकशततमोऽध्यायः ॥ 182 ॥


श्रीवराह उवाच ।  
कांस्येन प्रतिमां कृत्वा सुरूपां प्रतिनिष्ठतः ।  
सर्वागमसमायुक्तां विमलां कर्मनिर्मिताम् ॥ 183.1 ॥  
तत्र ज्येष्ठासु नक्षत्रे मम वेश्ममुपानयेत् ।  
गीतवादित्रशब्देन बहवो मङ्गलास्तथा ।  
अर्घ्यं गृह्य यथान्यायमिमं मन्त्रमुदाहरेत् ॥ 183.2 ॥  
योऽसौ भवान् सर्वयज्ञेषु ईङ्यो  
धाता गोप्ता विश्वकायो महात्मा ।  
प्रसन्नात्मा भगवान् मे प्रसन्नः  
संपूजितस्तिष्ठ हि लोकनाथ ॥ 183.3 ॥  
अर्घ्यं दत्त्वा यथान्यायं स्थापयेत उदङ्मुखः ।  
यथान्यायेन संस्थाप्य ततः कुर्याधिवासनम् ॥ 183.4 ॥  
चत्वारः कलशांश्चैव पञ्चगव्यसमायुतान् ।  
सर्वगन्धानि लाजांश्च प्रियङ्गुकेसरेण च ॥ 183.5 ॥  
ततश्चास्तंगते सूर्ये शुद्धैर्भागवतैः सह ।  
स्थापनं कुरुते भूमि मम च स्थापनक्रियाम् ॥ 183.6 ॥  
गृहीत्वा कलशांस्तत्र शुद्धो भागवतस्तथा ।  
नमो नारायणेयुत्क्त्वा इमं मन्त्रमुदाहरेत् ॥ 183.7 ॥  
मन्त्रः --- आदिर्भवान् ब्रह्मयुगान्तकल्पः  
सर्वेषु कालेष्वपि कल्पभूतः ।  
एको भवान् नास्ति कश्चिद् द्वितीय  
उपागतस्तिष्ठ हि लोकनाथ ॥ 183.8 ॥  
कारः विकारः अकारः सकारः षकारः  
छन्दस्त्रिरूपः क्षरमक्षरधृतिरूपः ।  
अरूपमिति नमः पुरुषोत्तमायेति सूत्रम् ॥ 183.9 ॥  
व्यतीतायां तु शर्वर्यामुदिते च दिवाकरे ।  
श्वेतेन च मुहूर्त्तेन प्राप्ते भूतेषु चोत्तरे ॥ 183.10 ॥  
पूर्वोक्तेन विधानेन मम शास्त्रानुदर्शिना ।  
स्थापयेद् द्वारमूले तु मम वेश्मस्य सुन्दरि ॥ 183.11 ॥  
सर्वशान्त्युदकं गृह्य सर्वगन्धफलानि च ।  
नमो नाराणेत्युक्त्वा इमं मन्त्रमुदाहरेत् ॥ 183.12 ॥  
मन्त्रः --- ओम् इन्द्रो भवांस्त्वं च यमः कुबेरी ।  
जलेश्वरो सोमबृहस्पती च ।  
शुक्रः शनैश्चरराहुबुधः सर्वमादित्यमग्निरश्मिश्च  
सशीतरश्मिस्तथैव सर्वौषधिरेव मारुतः ।  
सर्वा शरीरशान्ता देहे वसन्तो पुरुषोत्तमाय  
नम इति सूत्रम् । सर्वदेवनमस्कारे ॥ 183.13 ॥  
तत एतेन मन्त्रेण कृत्वा कर्म सुपुष्कलम् ।  
अप्रमादकृतं पूर्वं ततो वेश्म प्रवेशयेत् ॥ 183.14 ॥  
प्रवेशयित्वा वेश्मे तु एकान्ते मम कार्मिकाः ।  
स्थापनं तु यथान्यायं यथा दोषो न विद्यते ॥ 183.15 ॥  
निर्दोषं तु ततो ज्ञात्वा सर्वपार्श्वेषु पृष्ठतः ।  
सर्वरत्नसमायुक्ताः सर्वगन्धैश्च केसरैः ॥ 183.16 ॥  
चत्वारः कलशास्तत्र मम शास्त्रानुसारिणः ।  
पूरयन्तु यथान्यायं मम गात्राभिस्नापनम् ।  
सुविशुद्धेन मनसा इमं मन्त्रमुदाहरेत् ॥ 183.17 ॥  
मन्त्रः --- सरांसि ये ते च समस्तसागरा  
नद्यश्च तीर्थानि च पुष्कलानि ।  
उपागम्य वेश्म तव प्रसादान्मनःशुद्धिः श्रिया  
शुद्धिश्चेति नमः पुरुषोत्तमायेति सूत्रम् ॥ 183.18 ॥  
एवं संस्थापनं कृत्वा मम शास्त्रानुसारिणः ।  
पूर्वन्यायेन मां तत्र अर्चयीत यथोदितम् ॥ 183.19 ॥  
अर्चित्वालङ्कृतं कृत्वा माल्यगन्धानुलेपनेः ।  
पश्चाद् वस्त्राणि मे दद्यान्मम गात्रविभूषणम् ॥ 183.20 ॥  
आनयित्वा ततस्तत्र स्थापयित्वा ममाग्रतः ।  
उभौ मे चरणौ गत्वा इमं मन्त्रमुदीरयेत् ॥ 183.21 ॥  
मन्त्रः ---- ॐ आवास्त्र लब्धान्तरभूत सर्वेषु  
च लववस्त्राणि मां गृह्णातु सः ।  
सुवस्त्र मानुग्रहस्तिष्ठ  
तुभ्यं गृह्णीष्व देवेश सुलोकनाथ ।  
वेद उपवेद नावेद ऋग्वेद यजुर्वेद सामवेद  
अथर्ववेद संस्तुत इति नमः  
परं पराय पुण्याय इति सूत्रम् ॥ 183.22 ॥  
अर्चित्वालंकृतं कृत्वा पूर्वन्यायेन सुन्दरि ।  
पश्चान्मे प्रापणं दद्यान्मत्रं च विधिपूर्वकम् ।  
प्रापणं तु कृतं तत्र पूर्वमन्त्रसमन्वितम् ॥ 183.23 ॥  
पश्चादाचमनं कुर्याच्छान्तिं चोत्तरतस्तथा ।  
य एतेन विधानेन इमं मन्त्रमुदाहरेत् ॥ 183.24 ॥  
ॐ कुर्वतो ब्रह्म च ब्राह्मणा  
वेदाश्चत्वारो ये ग्रहाश्चाष्ट एव ।  
सर्वे तत्र सरितः सागराश्च  
शान्तिं कुर्वन्तो ये मया सर्वथोक्ताः ॥ 183.25 ॥  
आयामः यमः कामः दमः वाम  
ॐ नमः पुरुषोत्तमायेति सूत्रम् ॥ 183.26 ॥  
वृत्तेष्वेवोपचारेषु मम कुर्यात् प्रदक्षिणम् ।  
अभिवाद्य गुरून् सर्वान् कृत्वा चैवाभिवादनम् ॥ 183.27 ॥  
तं तु कृत्वा यथान्यायं पूज्य भागवतान् शुचीन् ।  
तेषां संपूजनं कृत्वा पूजयेत द्विजातयः ॥ 183.28 ॥  
तेषां शान्त्युदकं गृह्य द्विजानां कमलेक्षणे ।  
शिरसाऽभ्युक्षणं मह्यमेवाहं पूजितो भवे ॥ 183.29 ॥  
सर्वान् विसर्जयित्वा तु यथा ते समुपागताः ।  
गुरुं संपूजयेत् तत्र दानसंमानभोजनैः ॥ 183.30 ॥  
यो गुरुं पूजयेद् देवि भक्त्या भावेन सुन्दरि ।  
तेनाहं पूजितो देवि एवमेतन्न संशयः ॥ 183.31 ॥  
ब्राह्मणान् मम भक्तांश्च गुरुं चैवाभिनिन्दति ।  
नाशयामि न संदेह एतत् सत्यं ब्रवीमि ते ॥ 183.32 ॥  
यावन्ति जलबिन्दूनि मम गात्राणि स्नापयेत् ।  
तावद् वर्षसहस्त्राणि स्नापको मयि संस्थितः ॥ 183.33 ॥  
य एतेन विधानेन भूमि संस्थापयेन्मम ।  
तारिताश्च कुलास्तेन शतमेकं न संशयः ॥ 183.34 ॥  
एतत् ते कथितं भद्रे मम कांस्येन स्थापनम् ।  
कथयिष्यामि ते वेदं रूप्ये रूपप्रवर्तनम् ॥ 183.35 ॥  
॥ इति श्रीवराहपुराणे भगवच्छास्त्रे त्र्यशीत्यधिकशततमोऽध्यायः ॥ 183 ॥


श्रीवराह उवाच ।  
रौप्येण प्रतिमां कृत्वा सुरूपां निर्मलां शुचिः ।  
सुश्लिष्टां चैव निर्दोषां सर्वतः परिनिष्ठिताम् ॥ 184.1 ॥  
चन्द्रपाण्डुरसंकाशां कर्मशुक्लविनिर्मिताम् ।  
श्रृतावर्तमनोज्ञां वै दीप्यमानां दिशो दश ॥ 184.2 ॥  
तादृशीं प्रतिमां कृत्वा मम कर्मपरायणः ।  
गीतवादित्रशब्देन शङ्खदुन्दुभिनिःस्वनैः ।  
स्तुतिभिर्मङ्गलैश्चैव मम वेश्ममुपानयेत् ॥ 184.3 ॥  
ततो वेश्ममुपानीय मम कर्मपरायणः ।  
अर्घ्यं दत्वा तु संपूज्य इमं मन्त्रमुदाहरेत् ॥ 184.4 ॥  
मन्त्रः ।  
ॐ यः सर्वलोकेष्वपि सर्वंमर्ध्यः  
संपूज्यमानश्च दिवौकसामपि ।  
उपागतो गृह्ण हि अर्घमेतं  
प्रसीद मां तिष्ठ सुलोकनाथ ॥ 184.5 ॥  
इज्यः पूज्यः यज्ञः सूर्यः यमः  
कर्म अग्निहोत्रश्चेति कर्माग्निहोत्रम् ।  
नमो आदित्यमव्ययरूपाय इति सूत्रम् ॥ 184.6 ॥  
तत एतेन मन्त्रेण अर्ध्यं दत्वा यथाविधि ।  
विमानो विहितो यश्च स्थापयेदुत्तरामुखम् ॥ 184.7 ॥  
आश्लेषासु च नक्षत्रे राशौ कर्कटके स्थिते ।  
अस्तंगते दिनकरे स्वजनेन युतस्तथा ।  
कुर्यादधिवासनं तत्र विघिवन्मन्त्रसंमितम् ॥ 184.8 ॥  
चत्वारः कलशास्तत्र चन्दनोदकमिश्रिताः ।  
सर्वौषधिसमायुक्ताः सहकारविभूषिताः ॥ 184.9 ॥  
ततस्ते कर्मिकाः सर्वे मम शास्त्रानुसारिणः ।  
गुरोस्तु वचनं देवि मनोज्ञं सुखशीतलम् ।  
नमो नारायणेत्युक्त्वा इमं मन्त्रमुदाहरेत् ॥ 184.10 ॥  
मन्त्रः ।  
ॐ योऽसौ भवान् सर्वलोकैककर्त्ता  
सर्वाध्यक्षः सर्वरूपैकरूपः ।  
आयातु मूर्तौ सहितो मया च  
ध्रुवादिभिर्लोकपालैस्तु पूज्यः  
नमोऽनन्तायेति सूत्रम् ॥ 184.11 ॥  
व्यतीतायां तु रात्र्यायामुदिते सूर्यमण्डले ।  
दिशासु च प्रसन्नासु द्वारमूलेषु स्थापयेत् ॥ 184.12 ॥  
एवं संस्थापनं कृत्वा मम मार्गानुसारिणः ।  
घटैः पूर्णैर्यथान्यायं कुर्यात् तत्राभिषेचनम् ॥ 184.13 ॥  
अभिषिच्य ततः पश्चात् स्थापयेत विधानतः ।  
नमो नारायणेत्युक्त्वा इमं मन्त्रमुदाहरेत् ॥ 184.14 ॥  
मन्त्रः ।  
योऽसौ गमनाय सुरतिलोका -  
भिदृश्यते नैव प्रणम्यते सः ।  
अदृष्टगमाद्य गृहागमेति  
सानुग्रहस्तिष्ठ हि लोकनाथ ॥ 184.15 ॥  
प्रवरं परं परायणं होत होत्रा परिवर्त्तय यतश्चेति ।  
नमः अनन्ताय इति सूत्रम् ॥ 184.16 ॥  
एकाभिषेचनं कृत्वा मम शास्त्रानुसारिणः ।  
तत्र तूर्णं विनीतश्च वेदीमध्येषु स्थापयेत् ॥ 184.17 ॥  
ततो मां सर्वतः पश्यन् सर्वदोषैर्विवर्जितम् ।  
द्युतिमान् मतिमांश्चैव विधिमन्त्राणि स्थापयेत् ॥ 184.18 ॥  
पुनः कर्त्तव्य मे भूमि स्थापनं मम शोधनम् ।  
येनाहं तत्र तिष्ठामि मन्त्रपूतेन सम्मतम् ॥ 184.19 ॥  
कलशानि ततो गृह्य यथान्यायेन पूरितम् ।  
नमो नारायणेत्युक्त्वा इमं मन्त्रमुदाहरेत् ॥ 184.20 ॥  
मन्त्रः ।  
ॐ यो वेदवेदाङ्गवरावसिक्तो  
यो सर्ववेदेष्वपि भावमागात् ।  
इज्यानरष्टारयज्ञाय यश्च  
सानुग्रहस्तिष्ठ हि लोकनाथ ॥ 184.21 ॥  
धन धन कनक धन धनन संजन वातकाननेश्चेति ।  
नमः । नमः पुरुषोत्तमाय इति सूत्रम् ॥ 184.22 ॥  
एवं संस्थापनं कृत्वा हृष्टतुष्टेन चेतसा ।  
अर्च्चयीत यथान्यायं यन्मया पूर्वभाषितम् ॥ 184.23 ॥  
अर्चितालंकृतं कृत्वा मम शास्त्रानुसारिणः ।  
नीलवस्त्राणि मे दद्यात् प्रियाणि मम भूषणम् ॥ 184.24 ॥  
ततो वस्त्रमुपागम्य जानुभ्यां पतितो भुवि ।  
ततो नारायणेत्युक्त्वा इमं मन्त्रमुदाहरेत् ॥ 184.25 ॥  
मन्त्रः ।  
योऽसौ भवांश्चन्द्रकिरणप्रकाशः  
शङ्खस्य कुन्दस्य च वर्णधारः ।  
क्षीरोदधिः कौमुदवर्ण देव  
वस्त्राणि गृह्णीस्व च तिष्ठ नाथ ॥ 184.26 ॥  
वेषः सुवेषः अनन्तः अमरः  
मरणमारणः कारणसुलभः ।  
दुर्लभः श्रेष्ठः सुवर्च्च इति सूत्रम् ॥ 184.27 ॥  
तत एतेन मन्त्रेण कृत्वा वस्त्रेणालंकृतम् ।  
ततो मे प्रापणं दद्यात् फुल्लन्ततोरणे शुभः ॥ 184.28 ॥  
दत्त्वा तु प्रापणं ह्येवमाचार्यः शास्त्रसंयुतः ।  
सर्वलोकहितार्थाय शान्तिमन्त्रमुदाहरेत् ॥ 184.29 ॥  
यौऽसौ ब्रह्मदेवस्य पुरा शान्ति  
रुद्रस्य विष्णोर्हि ये च रात्रौ च ।  
शान्तिर्लोकानां ये मया पूर्वमुक्ताः ॥ 184.30 ॥  
अचल चञ्चल सचल खेचल  
प्रचल अरविन्दप्रभ उद्भवश्चेति ।  
नमः संस्थापितानां वासुदेव इति सूत्रम् ॥ 184.31 ॥  
एवं शान्तिकृतं कृत्वा सर्वपापप्रणाशनम् ।  
पूज्य भागवतांस्तत्र यथान्यायेन संस्कृतम् ॥ 184.32 ॥  
ततः संधूपनं कृत्वा मम भक्तिव्यवस्थितम् ।  
ब्राह्मणान् पूजयेत् तत्र उपपन्नेन भोजयेत् ॥ 184.33 ॥  
ततः संपूज्य विप्राणां गृह्य शान्त्योदकं शुभम् ।  
कुर्यादभ्युक्षणं तत्र मम कर्मसुखावहम् ॥ 184.34 ॥  
ब्राह्मणान् स्वजनं चैव अभिवाद्य कृताञ्जलिः ।  
शीघ्रं विसर्जयेत् तत्र ये तत्र समुपागताः ॥ 184.35 ॥  
विसर्जयित्वा सर्वजनं गुरुं यत्नेन पूजयेत् ।  
दानमानेन सत्कारैर्भोजनाच्छादनैः शुभैः ॥ 184.36 ॥  
गुरुं संपूजयेद् भक्त्या ब्राह्मणांश्च मनःप्रियान् ।  
भक्त्या हि भक्तिमन्तैश्च तैश्चाहं पूजितः सदा ॥ 184.37 ॥  
यावन्ति जलबिन्दूनि मम गात्रेषु स्नापनात् ।  
तावद् वर्षसहस्त्राणि विष्णुलोके स मोदते ॥ 184.38 ॥  
य एतेन विधानेन भूमि संस्थापयेन्मम ।  
तारिताश्च कुलास्तेन मम कर्मसु निर्मितः ॥ 184.39 ॥  
एतत् ते कथितं देवि रौप्यं मां चैव स्थापनम् ।  
सुवर्णस्य प्रवक्ष्यामि स्थापनं मम यत्प्रियम् ॥ 184.40 ॥  
यथैव राजतीं कुर्यात् तथैव च सुवर्णिकाम् ।  
तेनैव विधिना सर्वं मन्त्रावाहनस्थापनम् ।  
कुर्यात् पूर्वोक्तविधिना अत्र यत्प्रागुदाहृतम् ॥ 184.41 ॥  
यत्फलं दारुशैलादिताम्रकांस्यादिराजतीः ।  
तत्फलं कोटिगुणितं लभते नात्र संशयः ॥ 184.42 ॥  
कुलानि तारयेत् सुभ्रु अयुतान्येकविंशतिम् ।  
यान्ति मल्लयतां भूमि पुनरावृत्तिवर्जितः ॥ 184.43 ॥  
एतत् ते कथितं भूमे यत्त्वया परिपृच्छितम् ।  
रहस्यं विपुलश्रोणि किमन्यत् कथयामि ते ॥ 184.44 ॥  
॥ इति श्रीवराहपुराणे भगवच्छास्त्रे चतुरशीत्यधिकशततमोऽध्यायः ॥ 184 ॥

सूत उवाच ।  
एवं नारायणाच्छ्रुत्वा सा मही संशितव्रता ।  
कराभ्यामञ्जलिं कृत्वा माधवं पुनरब्रवीत् ॥ 185.1 ॥  
धरण्युवाच ।  
श्रुतं मे महदाख्यानं क्षेत्रस्य च महत्फलम् ।  
एकं मे परमं गुह्यं तद्भवान् वक्तुमर्हसि ॥ 185.2 ॥  
पितृयज्ञस्त्वमावास्यां सोमदत्तेन वै कृतः ।  
मृगयां समुपागम्य यत्त्वया पूर्वभाषितम् ॥ 185.3 ॥  
किं गुणं पितृयज्ञस्य कथमेव प्रयुज्यते ।  
केन चोत्पादितं श्राद्धं कस्मिन्नर्थे किमात्मकम् ।  
एवं मे सर्वमाख्याहि पितृकार्यविनिश्चयम् ॥ 185.4 ॥  
श्रीवराह उवाच ।  
साधु भूमे महाभागे यन्मां त्वं परिपृच्छसि ।  
मोहिताऽसि वरारोहे भाराक्रान्ता वसुंधरे ।  
दिव्यां ददामि ते बुद्धिं श्रृणु सुन्दरि तत्त्वतः ॥ 185.5 ॥  
कथयिष्यामि ते हीदं तच्छ्राद्धोत्पत्तिनिश्चयम् ।  
आदौ स्वर्गस्य चोत्पत्तिं देवानां च वराङ्गने ॥ 185.6 ॥  
निष्प्रभेऽस्मिन्निरालोके सर्वतस्तमसावृते ।  
स्त्रष्टुं वै बुद्धिरुत्पन्ना त्रैलोक्यं सचराचरम् ॥ 185.7 ॥  
सोऽहं च शेषपर्यङ्के एकश्चैव पराङ्मुखः ।  
स्वपामि च वरारोहे अनन्तशयने ह्यहम् ॥ 185.8 ॥  
निद्रां मायामयीं कृत्वा जागर्मि च स्वपामि च ।  
विष्णुमायामयं कृत्वा भूमि ह्येतन्न जानसि ॥ 185.9 ॥  
युगं युगसहस्त्राणि यास्यन्ति च गतानि च ।  
न त्वं मम विजानासि ज्ञातुं मायां यशस्विनि ॥ 185.10 ॥  
धारितं मम सुश्रोणि दिवा पञ्चाशतस्तथा ।  
वाराहं रूपमादाय भूमि एवं न जानसि ॥ 185.11 ॥  
यन्मां पृच्छसि वै ज्ञातुं ममात्मा च यशस्विनि ।  
एका मूर्त्तिस्त्रिधा कृत्वा ब्रह्मविष्णुमहेश्वराः ॥ 185.12 ॥  
क्रोधस्तेजो मया सृष्ट ईश्वरः सुरभावनः ।  
मम नाभ्यामभूत् पद्मं पद्मगर्भः पितामहः ॥ 185.13 ॥  
एवं त्रयो वयं देवाः कृत्वा ह्येकार्णवां महीम् ।  
तिष्ठामि परया प्रीत्या मायां कृत्वा तु वैष्णवीम् ॥ 185.14 ॥  
सर्वं तज्जलपूर्णं तु न प्रज्ञायत किञ्चन ।  
वटमेकं वर्जयित्वा विष्णुमूलं यशोद्रुमम् ॥ 185.15 ॥  
तिष्ठामि वटवृक्षेऽहं मायया बालरूपधृक् ।  
पश्यामि च जगत् सर्वं त्रैलोक्यं यन्मया कृतम् ।  
धारयामि वरारोहे भूमि ह्येतन्न जानसि ॥ 185.16 ॥  
कालेन तु तदा देवि कृत्वा वै वडवामुखम् ।  
विनिःसृतं जलं तत्र मायया तदनन्तरम् ॥ 185.17 ॥  
प्रलये विनिवृत्ते च ब्रह्मा लोकपितामहः ।  
मुहूर्तं ध्यानमादाय भाषितो वचनं मया ।  
शीघ्रमुत्पादय ब्रह्मन् देवतासुरमानुषान् ॥ 185.18 ॥  
एवमुक्तो मया देवि गृह्य तत्र कमण्डलुम् ।  
उपस्पृश्य शुचिर्भूत्वा ब्रह्मा चोत्पादयन्मुखात् ॥ 185.19 ॥  
आदित्या वसवो रुद्रा अश्विनौ च मरुद्गणाः ।  
तारणार्थं च सर्वेषां ब्राह्मणान् भुवि देवताः ॥ 185.20 ॥  
बाहुभ्यां क्षत्रियोत्पन्ना वैश्या ऊरुविनिःसृताः ।  
पद्भ्यां विनिःसृताः शूद्रास्त्रयोवर्णोपचारकाः ॥ 185.21 ॥  
देवतादिपरा देवि जाता ब्राह्मणास्तथा ।  
जनिता ब्रह्मपौत्रेण कश्यपेन महात्मना ।  
देवता ह्यसुराः सर्वे तपोवीर्यबलान्विताः ॥ 185.22 ॥  
आदित्या वसवो रुद्रा अश्विनौ च मरुद्गणाः ।  
देवतास्तु त्रयस्त्रिंशददित्या जनयत्सुरान् ॥ 185.23 ॥  
दित्यां तु जनिताः पुत्रा असुराः सुरशत्रवः ।  
प्रजापतिस्त्वजनयदृषयश्च तपोधनाः ॥ 185.24 ॥  
तेजसा भास्कराकाराः सर्वशास्त्रविदो द्विजाः ।  
तेषां पुत्राश्च पौत्राश्च जनिता ब्रह्मसूनुना ॥ 185.25 ॥  
मनोस्तु वंशसंभूत आत्रेय इति विश्रुतः ।  
आत्रेयस्यात्मजो विप्रो निमिर्नाम तपोधनः ॥ 185.26 ॥  
निमिपुत्रश्च धर्मात्मा त्रिषु लोकेषु विश्रुतः ।  
जातमात्रो महात्मा स श्रीमांश्च श्रियोनिधिः ॥ 185.27 ॥  
एकचित्तं समाधाय तपस्तप्यति निश्चितः ।  
पञ्चाग्निर्वायुभक्षश्च एकपादोद्र्ध्वबाहुकः ॥ 185.28 ॥  
शीर्णपत्राम्बुभक्षश्च शिशिरे च जलाशयः ।  
सकृच्छैवालभक्षश्च पुनश्चान्द्रायणं चरेत् ॥ 185.29 ॥  
वर्षाणां च सहस्त्राणि तपस्तप्त्वा वसुंधरे ।  
मृत्युकालमनुप्राप्तस्ततः पञ्चत्वमागतः ॥ 185.30 ॥  
नष्टं च श्रीमतं दृष्ट्वा निमेः शोकमुपाविशत् ।  
पुत्रशोकाभिसंतप्तो दिवा रात्रौ तु चिन्तयन् ॥ 185.31 ॥  
निमिः कृत्वा तु शौचं च विधिना तत्र माधवि ।  
तमेव गतसंकल्पस्त्रिरात्रे संप्रपद्यत ॥ 185.32 ॥  
तस्य प्रतिविशुद्धस्य माघमासे तु द्वादशीम् ।  
मनःसंसृत्य विषयं बुद्धिर्विस्तारगामिनी ॥ 185.33 ॥  
स निमिश्चिन्तयामास श्राद्धकल्पं समाहितः ।  
यानि तस्यैव भोज्यानि मूलानि च फलानि च ॥ 185.34 ॥  
यानि कानि च भक्ष्याणि नवश्च रससंभवः ।  
यानि तस्यैव चेष्टानि सर्वमेतदुदाहरेत् ॥ 185.35 ॥  
आमन्त्र्य ब्राह्मणं पूर्वं शुचिर्भूत्वा समाहितः ।  
दक्षिणावृत्त तत्सर्वमृषिः स्वयमकुर्वत ।  
सप्त कृत्वा ततस्तत्र युगपत्समुपाविशम् ॥ 185.36 ॥  
दत्त्वा तु मांसशाकानि मूलानि च फलानि च ।  
पूजयित्वा तु विप्रान् स सप्तकृत्वेन सुन्दरि ॥ 185.37 ॥  
कृत्वा तु दक्षिणाग्राणि दर्भाणि प्रयतः शुचिः ।  
प्रददौ श्रीमते पिण्डं नामगोत्रमुदाहरन् ।  
तत् कृत्वा स मुनश्रेष्ठो धर्मसंकल्पमात्मनः ॥ 185.38 ॥  
एवं दिने गते भद्रे अस्तं प्राप्ते दिवाकरे ।  
ब्रह्मकर्मोत्तमं दिव्यं भावसाध्यमुपासते ॥ 185.39 ॥  
एकाकी यतचित्तात्मा निराशीरपरिग्रहः ।  
शुचौ देशे प्रतिष्ठाप्य स्थिरमासनमात्मनः ।  
नात्युच्छ्रितं नातिनीचं चैलाजिनकुशोत्तरम् ॥ 185.40 ॥  
तत्रैकाग्रं मनः कृत्वा यतचित्तो जितेन्द्रियः ।  
उपविश्यासनेऽयुञ्जद् योगमात्मविशुद्धये ॥ 185.41 ॥  
समं कायशिरोग्रीवं धारयन्नचलं स्थितः ।  
संप्रेक्ष्य नासिकाग्रं स्वं दिशश्चानवलोकयन् ॥ 185.42 ॥  
प्रकाशात्मा विगतभीर्ब्रह्मचारिव्रते स्थितः ।  
मनः संयम्य मच्चित्तो युक्त आसीत मत्परः ।  
प्रयुञ्जत सदात्मानं मद्भक्तो नान्यमानसः ॥ 185.43 ॥  
एवं संध्यादिनिर्वृत्ते ततो रात्रिमुपागते ।  
पुनश्चिन्तितुमारब्धः शोकसंविग्नमानसः ।  
कृत्वा तु पिण्डसंकल्पं पश्चात्तापमकुर्वत ॥ 185.44 ॥  
कृतं तु मुनिभिः सर्वं किं मया तदनुष्ठितम् ।  
निर्वापकर्म ह्यशुचिः पुत्रार्थे विनियोजितः ॥ 185.45 ॥  
अहो स्नेहप्रभावेन मया चाकृतबुद्धिना ।  
कथं ते मुनयः शापात् प्रदहेयुर्न मगमिति ॥ 185.46 ॥  
सदेवासुरगन्धर्वाः पिशाचोरगराक्षसाः ।  
किं वक्ष्यन्ति च मां सर्वे ये वै पितामहे पदे ॥ 185.47 ॥  
एवं विचिन्त्यमानस्य गता रात्रिर्वसुंधरे ।  
पूर्वसंध्याविनिर्वृत्ते प्रभातायां तु शर्वरीम् ॥ 185.48 ॥  
हुत्वाऽग्निं विधिवद् विप्रो ह्युदिते च दिवाकरे ।  
पुनश्चिन्तितुमारब्ध आत्रेयात्मसुदुःखितः ।  
एकाकी भाषते तत्र शोकपीडितमानसः ॥ 185.49 ॥  
धिक् तपो विक्रमः कर्म धिक् बलं धिक् जीवितम् ।  
पुत्रं सर्वसुखैर्युक्तं तं न पश्यामि जीवितम् ॥ 185.50 ॥  
नरकं पूतिकाख्यं तं हृदि दुःखं विदुर्वुधाः ।  
परित्राणं ततः पुत्रादिच्छन्तीह परत्र च ॥ 185.51 ॥  
पूजयित्वा तु देवांश्च दत्त्वा दानमशेषतः ।  
हुत्वाऽग्निं विधिवद्ध्येतत् तच्च स्वर्गगतिं लभेत् ॥ 185.52 ॥  
पुत्रेण लभते येन पौत्रेण च पितामहः ।  
अथ पुत्रस्य पौत्रेण मोदन्ते प्रपितामहाः ।  
पुत्रेण श्रीमता हीनं नाहं जीवितुमुत्सहे ॥ 185.53 ॥  
एतस्मिन्नन्तरे देवि नारदो द्विजसत्तमः ।  
जगाम तापसारण्यमृष्याश्रमविभूषितम् ।  
सर्वकामयुतं रम्यं बहुपुष्पफलोदकम् ॥ 185.54 ॥  
तं प्रविश्याश्रमपदं भ्राजमानं स्वतेजसा ।  
तं दृष्ट्वा स्वागतेनाथ पूजयामास धर्मवित् ॥ 185.55 ॥  
अर्घ्यं पाद्यं तस्य दत्वा आसने चोपवेश्य च ।  
उपविश्यासने देवि नारदो वाक्यमब्रवीत् ॥ 185.56 ॥  
नारद उवाच ।  
निमे श्रृणु महाप्राज्ञ शोकमुत्सृज्य दूरतः ।  
अशोच्यमनुशोचस्त्वं प्रज्ञावान्नावबुध्यसे ।  
गतासूनगतासूंश्च नानुशोचन्ति पण्डिताः ॥ 185.57 ॥  
मृतं वा यदि वा नष्टं योऽतीतमनुशोचति ।  
अमित्रास्तस्य हृष्यन्ति तथापि न निवर्त्तते ॥ 185.58 ॥  
अमरत्वं न पश्यामि त्रैलोक्ये सचराचरे ।  
देवतासुरगन्धर्वा मानुषा मृगपक्षिणः ।  
सर्वे कालवशं यान्ति सर्वं कालमुदिष्यते ॥ 185.59 ॥  
जातस्य सर्वभूतस्य कालमृत्युरुपस्थितः ।  
अवश्यं चैव गन्तव्यं कृतान्तविहितः पथः ॥ 185.60 ॥  
तव पुत्रो महात्मा वै श्रीमान्नाम श्रियो निधिः ।  
पूर्णे वर्षसहस्त्रान्ते तपः कृत्वा सुदुश्चरम् ॥ 185.61 ॥  
मृत्युकालमनुप्राप्य गतो दिव्यां परां गतिम् ।  
एतत् सर्वं विदित्वा तु नानुशोचितुमर्हसि ॥ 185.62 ॥  
विधातृविहितं मार्गं गन्तव्यं कालपर्ययात् ।  
कर्मप्रत्ययसर्वेषु नानुशोचितुमर्हसि ॥ 185.63 ॥  
नारदेनैवमुक्ते तु श्रुत्वा स द्विजसत्तमः ।  
प्रणम्य शिरसा पादौ निमिरुद्विग्नमानसः ॥ 185.64 ॥  
भीतो गद्गदया वाचा निःश्वसंश्च मुहुर्मुहुः ।  
सव्रीडो भाषते विप्रः कारुण्येन परिप्लुतः ॥ 185.65 ॥  
अहो मुनिवरश्रेष्ठ अहो धर्मविदांवर ।  
सान्त्वितोऽस्मि त्वया विप्र वचनैर्मधुराक्षरैः ॥ 185.66 ॥  
प्रणयात् सौहृदात् स्नेहादहं वक्ष्यामि तच्छृणु ।  
शोकस्यातिचरं चित्तं ममैव हृदि वर्त्तते ॥ 185.67 ॥  
कृतस्नेहः सुतस्यार्थे मया संकल्प्य यत्कृतम् ।  
तर्पयित्वा द्विजान् सप्त अन्नाद्येन फलेन च ॥ 185.68 ॥  
पश्चाद् विसर्जितं पिण्डं दर्भास्तीर्य च भूतले ।  
उदकानयनं चैव ह्यपसव्येन वापितम् ॥ 185.69 ॥  
शोकस्नेहप्रभावेन एतत् कर्म मया कृतम् ।  
अनार्यजुष्टमस्वर्ग्यमकीर्त्तिकरमेव च ॥ 185.70 ॥  
नष्टबुद्धिः स्मृतः सत्त्वो ह्यज्ञानेन विमोहितः ।  
न च श्रुतं मया पूर्वं न देवैर्ऋषिभिः कृतम् ।  
भयं तीव्रं प्रपश्यामि मुनिशापात् सुदारुणम् ॥ 185.71 ॥  
नारद उवाच ।  
न भेतव्यं द्विजश्रेष्ठ पितरं शरणं व्रज ।  
अधर्मं न च पश्यामि धर्मं नैवात्र संशयः ॥ 185.72 ॥  
नारदेनैवमुक्तस्तु निमिर्ध्यानमुपाविशत् ।  
पूजया मनसा चैव पितरं शरणं गतः ॥ 185.73 ॥  
ततोऽतिचिन्तयामास वंशकर्त्तारमात्मनः ।  
ध्यातमात्रस्ततो दानुमाजगाम तपोधनम् ॥ 185.74 ॥  
पुत्रशोकेन संतप्तं पुत्रं दृष्ट्वा तपोधनम् ।  
पुत्रमाश्वासयामास वाग्भिरिष्टाभिरव्ययैः ॥ 185.75 ॥  
निमे संकल्पितस्तेऽयं पितृयज्ञस्तपोधन ।  
पित्रेति पूर्वनिर्दिष्टो धर्मोऽयं ब्रह्मणा स्वयम् ।  
ततो ह्यतितरं धर्म क्रतुमेकं प्रतिष्ठितम् ॥ 185.76 ॥  
कृते स्वयंभुवः पूर्वं श्राद्धीयं व्याहरद्विधम् ।  
नारदस्तु मुनिश्रेष्ठो ह्यस्याग्रे तां ब्रवीम्यहम् ॥ 185.77 ॥  
स्त्रष्टारं सर्वभूतानां नमस्कृत्य स्वयंभुवम् ।  
श्राद्धकर्मविधिं चैव प्रेतकर्म च या क्रिया ॥ 185.78 ॥  
श्रृणु सुन्दरि तत्त्वेन यथा दाता स पुत्रकः ।  
मम चैव प्रसादेन तस्य बुद्धिं ददाम्यहम् ॥ 185.79 ॥  
जातस्य सर्वभूतस्य कालमृत्युरुपस्थितः ।  
अवश्यमेव गन्तव्यं धर्मराजस्य शासनम् ॥ 185.80 ॥  
अमरत्वं न पश्यामि पिपीलादीनि जन्तवः ।  
जातस्य हि ध्रुवो मृत्युर्ध्रुवं जन्म मृतस्य च ।  
मोक्षं पुण्यविशेषेण प्रायश्चित्तेन च ध्रुवम् ॥ 185.81 ॥  
सत्त्वं रजस्तमश्चैव त्रयः शारीरजाः स्मृताः ।  
अल्पायुषो नराः पश्चाद् भविष्यन्ति युगक्षये ॥ 185.82 ॥  
सात्त्विकं नावबुद्ध्यन्ति कर्मदोषेण तामसम् ।  
तामसं नरकं विद्यात् तिर्यग्योनिं च राक्षसीम् ॥ 185.83 ॥  
सात्त्विकं मुक्तियानेन यान्ति वेदविदो जनाः ।  
धर्मज्ञानं च वैराग्यमैश्वर्यमिति सात्त्विकम् ॥ 185.84 ॥  
क्रूरो भीरुर्विषादी च हिंसको ह्यनपत्रपः ।  
अज्ञानत्वं च पैशाची एतेषां तामसा गुणाः ॥ 185.85 ॥  
तामसं तं विजानीयाद् बुध्यमानो न बुध्यते ।  
दुर्मदाश्रद्दधानाश्च विज्ञेयास्तामसा नराः ॥ 185.86 ॥  
प्रबलो वाचि दक्षश्च काले बुद्धिस्सदा यतः ।  
शूरः सर्वेषु व्यक्तात्मा विज्ञेया राजसा नराः ॥ 185.87 ॥  
क्षान्तो दान्तो विशुद्धात्मा मेधावी श्रद्दधानवान् ।  
तपस्वी ध्यानशीलश्च एतेषां सात्त्विका गुणाः ॥ 185.88 ॥  
एवं संचिन्त्यमानस्तु न शोकं कर्त्तुमर्हसि ।  
त्यज शोकं महाभाग शोकः सर्वविनाशनः ।  
शोको दहति गात्राणि बुद्धिः शोकेन नश्यति ॥ 185.89 ॥  
लज्जा धृतिश्च धर्मश्च श्रीः कीर्तिश्च स्मृतिर्नयः ।  
नश्यन्ते सर्वधर्माश्च शोकेनापहृते नरे ॥ 185.90 ॥  
नैवं शङ्के यथा शोको वर्द्धते स्नेहसंहितः ।  
मूढः स्नेहप्रभावेण कृत्वा हिंसानृते तथा ।  
पच्यते नरके घोरे ह्यात्मदोषैर्वसुंधरे ॥ 185.91 ॥  
स्नेहं सर्वेषु संयम्य बुद्धिं धर्मे नियोजयेत् ।  
धर्मं लोकहितार्थाय श्रृणु सत्यं ब्रवीम्यहम् ॥ 185.92 ॥  
चातुर्वर्णस्य वक्ष्यामि यच्च स्वायंभुवोऽब्रवीत् ।  
नेमिप्रभृति चाशौचं श्राद्धं येन प्रवर्त्तते ॥ 185.93 ॥  
कण्ठस्थानगते जीवे भीतिविभ्रान्तमानसे ।  
ज्ञात्वा च विह्वलं तत्र शीघ्रं निष्क्रामयेद् गृहात् ॥ 185.94 ॥  
कुशास्तरणशायी च दिशः सर्वाणि पश्यति ।  
लब्धस्मृतिर्मुहूर्तात् तु यावज्जीवो न नश्यति ॥ 185.95 ॥  
वाचयेत् स्नेहभावेन भूमि देवा द्विजातयः ।  
सुवर्णं च हिरण्यं च यथायत्नेन माधवि ।  
परलोकहितार्थाय गोप्रदानं विशिष्यते ॥ 185.96 ॥  
सर्वदेवमया गाव ईश्वरेणावतारिताः ।  
अमृतं क्षरयन्त्यश्च प्रचरन्ति महीतले ।  
एतेषां जीवदानेन शीघ्रं मुच्येत किल्बिषैः ॥ 185.97 ॥  
पश्चाच्छ्रुतिपथं दिव्यमुत्कर्णेन च श्रावयेत् ।  
यावत्प्राणान् प्रमुच्येत कृत्वा कर्म सुदुष्करम् ॥ 185.98 ॥  
दृष्ट्वा सुविह्वलं ह्येनं मम मार्गानुसारिणम् ।  
प्रयाणकाले तु नरो मन्त्रेण विधिपूर्वकम् ॥ 185.99 ॥  
मद्भक्तेनैव कर्त्तव्यं सर्वसंसारमोक्षणम् ।  
मधुपर्कं त्वरन् गृह्य इमं मन्त्रमुदाहरेत् ॥ 185.100 ॥  
मन्त्रः --- ॐ गृहाण चेमं मधुपर्कमाद्यं  
संसारनाशनकरं त्वमृतेन तुल्यम् ।  
नारायणेन रचितं भगवत्प्रियाणां  
दाहे च शान्तिकरणं सुरलोकपूज्यम् ॥ 185.101 ॥  
तत एतेन मन्त्रेण मधुपर्कोत्तमं ददौ ।  
पुरुषो मृत्युकाले तु दद्यात् संसारमोक्षणम् ॥ 185.102 ॥  
एवं विनिसृतः प्राणः संसारं च न गच्छति ।  
नष्टसंज्ञं समुद्दिश्य ज्ञात्वा मृत्युवशं गतम् ।  
संज्ञावनस्पतिं गत्वा गन्धानि विविधानि च ॥ 185.103 ॥  
घृततैलसमायुक्तं कृत्वा वै देहशोधनम् ।  
तेजोऽव्ययकरं चास्य तत्सर्वं परिकल्प्य च ॥ 185.104 ॥  
दक्षिणायां शिरः कृत्वा सलिले तं निधाप्य च ।  
तीर्थान्यावाहनं कृत्वा स्नापनं तत्र कारयेत् ॥ 185.105 ॥  
गयाद्यादीनि तीर्थानि ये च पुण्याः शिलोच्चयाः ।  
कुरुक्षेत्रं च गङ्गा च यमुना च सरिद्वरा ॥ 185.106 ॥  
कौशिकी च पयोष्णी च सर्वपापप्रणाशिनी ।  
भद्रा च नाम गण्डक्या सरयूर्बलदा तथा ॥ 185.107 ॥  
वनानि पञ्च वाराहं तीर्थं पिण्डारकं तथा ।  
पृथिव्यां यानि तीर्थानि चत्वारः सागरास्तथा ।  
सर्वाणि मनसा सर्वं कृत्वा स्नानं गतायुषाम् ॥ 185.108 ॥  
प्राणाद् गतं तु तं ज्ञात्वा चितां कृत्वा विधानतः ।  
तस्या उपरि संस्थाप्य दक्षिणाग्रं शिरस्तथा ॥ 185.109 ॥  
देवाश्चाग्निमुखाः सर्वे गृहीत्वा च हुताशनम् ।  
गृहीत्वा पाणिना चैव मन्त्रांश्चैवमुदाहरेत् ॥ 185.110 ॥  
कृत्वा सुदुष्करं कर्म जानता वाऽप्यजानता ।  
मृत्युकालवशं प्राप्य नरः पञ्चत्वमागतः ॥ 185.111 ॥  
धर्माधर्मसमायुक्तो लोभमोहसमावृतः ।  
दहेयं सर्वगात्राणि दिव्यलोकानि गच्छतु ॥ 185.112 ॥  
एवमुक्त्वा ततः शीघ्रं कृत्वा चैव प्रदक्षिणम् ।  
ज्वलमानं तदा वह्निं शिरःस्थाने प्रदापयेत् ॥ 185.113 ॥  
चातुर्वर्ण्येषु संस्कारमेवं भवति पुत्रक ।  
गात्राणि वाससी चैव प्रक्षाल्य विनिवर्त्तयेत् ॥ 185.114 ॥  
मृतं नाम तथोद्दिश्य दद्यात् पिण्डं महीतले ।  
तदा प्रभृति चाशौचं देवकर्म न कारयेत् ॥ 185.115 ॥  
॥ इति श्रीवराहपुराणे भगवच्छास्त्रे पञ्चाशीत्यधिकशततमोऽध्यायः ॥ 185 ॥


धरण्युवाच ।  
देवदेवोऽसि देवानां लोकनाथोऽपरिग्रहः ।  
आशौचकर्म विधिवच्छ्रोतुमिच्छामि माधव ॥ 186.1 ॥  
श्रीवराह उवाच ।  
आशौचं श्रृणु कल्याणि यथा शुध्यन्ति मानवाः ।  
गतायुषस्तृतीयेन स्नातव्यं स्त्रोतसा नदी ॥ 186.2 ॥  
पिण्डसंक्रमणं दद्यात् त्रीणि दद्याज्जलाञ्जलीन् ।  
चतुर्थे पञ्चषष्ठे वा पिण्डमेकं जलाञ्जलिम् ।  
अन्यस्थानेषु दातव्यं स्नात्वा अहनि सप्तमे ॥ 186.3 ॥  
क्षारेण वस्त्रशौचानि दिने च नवमे तथा ।  
अपाकद्रव्यसंयुक्तस्तद् विप्रो वाचयेत् तथा ॥ 186.4 ॥  
स्नात्वा चैव शुचिर्भूत्वा प्रेतं विप्रेषु योजयेत् ।  
एकोद्दिष्टं मनुष्याणां चातुर्वर्ण्यस्य माधवि ।  
अपाकद्रव्य संगृह्य ब्राह्मणं वचनं कृतम् ॥ 186.5 ॥  
त्रिषु वर्णेषु कर्त्तव्यं पाकभोजनमेव च ।  
शुश्रूषामभिपन्नानां शूद्राणां च वरानने ॥ 186.6 ॥  
दिने त्रयोदशे प्राप्ते पाकेन भोजयेद् द्विजान् ।  
मृतस्य नाम चोद्दिश्य यस्यार्थे विप्रयोजितः ॥ 186.7 ॥  
श्वः करिष्य इति कृत्वा ब्राह्मणामन्त्रणं श्रृणु ।  
गतोऽसि दिव्यलोके त्वं कृतान्तावहितो यमम् ।  
मनसा वायुभूतेन विप्रेषु मम योजयेत् ॥ 186.8 ॥  
अस्तंगते तथादित्ये गत्वा विप्रनिवेशनम् ।  
दत्त्वा तु पाद्यं विधिवन्नमस्कृत्वा द्विजोत्तमम् ॥ 186.9 ॥  
पादम्रक्षणतैलेन प्रेतस्य हितकाम्यया ।  
प्रेतभोगशरीरेषु ब्राह्मणस्य च सुन्दरि ॥ 186.10 ॥  
यावत् तु तिष्ठते तत्र प्रेतभागमुदीक्षतः ।  
तावदत्र स्पृशेद् भूमि मम गात्रं प्रतिष्ठितम् ॥ 186.11 ॥  
प्रभातायां तु शर्वर्यामुदिते च दिवाकरे ।  
श्मश्रुकर्माणि कर्त्तव्यं नखच्छेदपराणि च ॥ 186.12 ॥  
स्नापनाभ्यञ्जनं दद्याद् विप्राय विधिपूर्वकम् ।  
गृहीत्वा भूमिभागानि स्थण्डिले तदनन्तरम् ॥ 186.13 ॥  
निपाने संगुह्य शुचि कर्त्तव्यं स्थापनादिकम् ।  
नदीकूले निवाते वा प्रेतभूमिं विनिर्दिशेत् ।  
चतुःषष्टि कृतं भागं तथा वास्तुकृतं तथा ॥ 186.14 ॥  
ततो दक्षिणपूर्वायां विभागेषु च सुन्दरि ।  
कुञ्जरस्य च छायायां नदीकूले द्रुमस्य च ॥ 186.15 ॥  
श्वचाण्डालादिहीने तु प्रेतकार्यं समाचरेत् ।  
यन्न पश्यति तद्देशं कुक्कुटश्वानशूकराः ॥ 186.16 ॥  
श्वा चोपहन्ति रावेण गर्जितेन च शूकरः ।  
कुक्कुटः पक्षवातेन स प्रेतो दुःखमृच्छति ।  
वर्ज्जनीयास्तु वै चैते प्रेतकार्येषु सुन्दरि ॥ 186.17 ॥  
देवतासुरगन्धर्वाः पिशाचोरगराक्षसाः ।  
नागा रयक्षाश्च भूताश्च ये च स्थावरजङ्गमाः ।  
स्थानं कृत्वा तथा देवि तव पृष्ठे प्रतिष्ठिताः ॥ 186.18 ॥  
धारयिष्यामि सुश्रोणि विष्णुमायाकृतं जगत् ।  
चण्डालमादितः कृत्वा नराणां तु सुभावितम् ॥ 186.19 ॥  
स्नानं कुर्वन्तु ते भूमे स्थण्डिले तदनन्तरम् ।  
अकृत्वा पृथिवीभागं निर्वापं यस्तु कुर्वते ।  
त्वदधीनं जगद् भद्रे तवोच्छिष्टं ततो भवेत् ॥ 186.20 ॥  
न देवाः पितरस्तस्य गृह्णन्तीह कदाचन ।  
पतन्ति नरके घोरे तेनोच्छिष्टेन सुन्दरि ॥ 186.21 ॥  
प्रेतभागे तु स्थाण्डिल्ये दद्यात् सर्वाह्णिकं स्मृतम् ।  
कृत्वा तु पिण्डसंकल्पं नामगोत्रेण माधवि ॥ 186.22 ॥  
पश्चादश्नन्ति गोत्राणि कुलजाश्चैकभोजनाः ।  
न दद्यादन्यगोत्रेभ्यो ये न भुञ्जन्ति ह्येकतः ॥ 186.23 ॥  
चतुर्णामपि वर्णानां प्रेतकार्येषु माधवि ।  
एवं दत्तेन प्रीयन्ते प्रेतलोकगता नराः ॥ 186.24 ॥  
न दत्त्वा प्रेतभागं तु भुङ्क्ते यस्तत्र मानवः ।  
गत्त्वा महानदीं सोऽपि सचैलं स्नानमाचरेत् ॥ 186.25 ॥  
तीर्थानि मनसा गत्वा त्रिभिरभ्युक्षयेद् भुवम् ।  
एवं शुद्धिं ततः कृत्वा ब्राह्मणान् शीघ्रमानयेत् ।  
आगतं च द्विजं दृष्ट्वा कर्त्तव्या स्वागतक्रिया ॥ 186.26 ॥  
अर्घ्यं पाद्यं ततो दद्याद् हृष्टतुष्टेन माधवि ।  
आसनं चोपकल्पेत मन्त्रेण विधिपूर्वकम् ॥ 186.27 ॥  
मन्त्रः ।  
इदं ते आसनं दत्तं विश्रामं क्रियतां द्विज ।  
कुरुष्व मे प्रसादं च सुप्रसीद द्विजोत्तम ॥ 186.28 ॥  
उपविश्यासने भद्रे छत्रं संकल्पयेत् पुनः ।  
निवारणार्थमाकाशे भूता गगनचारिणः ॥ 186.29 ॥  
देवगन्धर्वयक्षाश्च सिद्धसंघाः सुरास्तथा ।  
धारणार्थं तथाकाशे छत्रं तेजस्विना कृतम् ॥ 186.30 ॥  
प्रेतस्य च हितार्थाय धारयेत वसुंधरे ।  
एवं संहृष्टतुष्टेन प्रेतभागानि गृह्णति ।  
आधारणेन छत्रेण ब्राह्मणाय तु दीयते ॥ 186.31 ॥  
आकाशे तत्र पश्यन्ति देवसिद्धपुरोगमाः ।  
गन्धर्वा ह्यसुराश्चैव राक्षसाः पिशिताशिनः ॥ 186.32 ॥  
पश्यमानेषु सर्वेषु प्रेतः संव्रीडितो भवेत् ।  
व्रीडमानं ततो दृष्ट्वा हसन्त्यसुरराक्षसाः ॥ 186.33 ॥  
एवं निवारणं छत्रमादित्येन कृतं पुरा ।  
प्रेतलोकगतानां च सर्वदेवर्षिणा पुरा ॥ 186.34 ॥  
अग्निवर्षं शिलावर्षं तप्तं त्रपुजलोदकम् ।  
भस्मवर्षं ततो घोरमहोरात्रेण माधवि ॥ 186.35 ॥  
एवं निवारणं छत्रं दद्याद् विप्राय माधवि ।  
पश्चादुपानहौ दद्यात् पादस्पर्शकरे शुभे ॥ 186.36 ॥  
उपानहौ च वक्ष्यामि दत्ते भवति यत्फलम् ।  
पादौ च तौ न दह्येते यमस्य विषयं गते ॥ 186.37 ॥  
तमोऽन्धकारविषमं दुर्गमं घोरदर्शनम् ।  
एकाकी दुःसहं लोके पथा येन स गच्छति ॥ 186.38 ॥  
कालो मृत्युश्च दूतश्च यष्टिमुद्यम्य पृष्ठतः ।  
अहोरात्रैश्च घोरैश्च प्रेतो नीयेत माधवि ।  
दद्यात् तदर्थं विप्राय परत्र च सुखावहम् ॥ 186.39 ॥  
तप्तबालुमयीं सर्वामसिकण्टक्षुराणि च ।  
स तारयति दुर्गाणि दत्तेनोपानहेन तु ॥ 186.40 ॥  
पश्चाद् दुकूलानि गृह्णीयाद् धूपं पुष्पं च सर्वशः ।  
विधिना मन्त्रपूर्वेण दातव्यं नात्र संशयः ॥ 186.41 ॥  
यान्ति येन विजानीयात् पृथक् प्रेतं नियोजयेत् ।  
तिलोपचारं कृत्वा तु विप्राणां नियतात्मनाम् ॥ 186.42 ॥  
नामगोत्रमुदाहृत्य प्रेताय तदनन्तरम् ।  
शीघ्रमावाहयेद् भूमे दर्भपात्रे च भूतले ॥ 186.43 ॥  
मन्त्रः ।  
इह लोकं परित्यज्य गतोऽसि परमां गतिम् ।  
गृह्ण गन्धं मुदायुक्तो भक्त्या मे प्रतिपादितम् ॥ 186.44 ॥  
सर्वगन्धं सर्वपुष्पं धूपं दीपं तथैव च ।  
प्रतिगृह्णीष्व विप्रेन्द्र प्रेतमोक्षप्रदो भव ॥ 186.45 ॥  
एवं वस्त्राणि विप्राय सर्वाण्याभरणानि च ।  
पुनः पक्वान्नकं चैव कल्पयेत वसुंधरि ॥ 186.46 ॥  
एवमादीनि द्रव्याणि प्रेतभागानि सर्वशः ।  
पादशौचादितः कृत्वा चातुर्वर्ण्यस्य माधवि ॥ 186.47 ॥  
एवं विधि प्रयोक्तव्यं शूद्राणां मन्त्रवर्ज्जितम् ।  
अमन्त्रस्य च शूद्रस्य विप्रो मन्त्रेण गृह्णति ।  
एतत् सर्वं विनिर्वर्त्य पक्वान्नं भोजयेद् द्विजम् ॥ 186.48 ॥  
भोक्ष्यमाणेन विप्रेण ज्ञानशुद्धेन सुन्दरि ।  
प्रेताय प्रथमं दद्यान्न स्पृशेत परात्परम् ॥ 186.49 ॥  
सर्वव्यञ्जनसंयुक्तं पिण्डभागानि कल्पयेत् ।  
देवत्वं ब्राह्मणत्वं च प्रेतपिण्डे प्रदीयते ।  
मानुषत्वं निवापेषु दातव्यं सततं बुधैः ॥ 186.50 ॥  
त्रिभिः स्थानैः प्रदातव्यं विधिना मन्त्रसंयुतम् ।  
एवं विप्रेषु प्रेतेषु एककालो न विद्यते ॥ 186.51 ॥  
हस्तशौचं पुनः कृत्वा ह्युपस्पृश्य यथाविधि ।  
समन्त्रं प्रतिगृह्णाति पक्वान्नं भक्ष्यभोजनम् ॥ 186.52 ॥  
भुज्यमानस्य विप्रस्य प्रेतभागानि नित्यशः ।  
ज्ञातिवर्गेषु गोत्रेषु संबन्धिस्वजनेषु च ॥ 186.53 ॥  
भागं तत्र प्रदातव्यं तस्यार्थे यस्य विद्यते ।  
दीयमानस्य विप्रस्य वारणीयं न कस्य चित् ॥ 186.54 ॥  
निवारयति यो दत्तं गुरुहत्याफलं लभेत् ।  
न देवाः प्रतिगृह्णन्ति नाग्नयः पितरस्तथा ॥ 186.55 ॥  
एवं विलुप्यते धर्मः प्रेतस्तत्र न तुष्यति ।  
एवं संचिन्त्यमानस्य यथा धर्मो न लुप्यते ॥ 186.56 ॥  
ज्ञातिसंबन्धिमध्ये तु यो दद्यात् प्रेतभोजनम् ।  
हृष्टेन मनसा विप्रो प्रेतभागं विशेषतः ॥ 186.57 ॥  
कूटवत् प्रतितिष्ठेत दृष्ट्वा तृप्तिं स गच्छति ।  
एवं तु प्रेतभावेन शीघ्रं मुञ्चति किल्बिषात् ॥ 186.58 ॥  
तृप्तिं ज्ञात्वा तु विप्राय पक्वान्नेन स माधवि ।  
दातव्यमुदकं तत्र पाणावभ्युक्षणं ततः ॥ 186.59 ॥  
दृष्ट्वा तु प्रोक्षितं तेन उच्छिष्टं न विसर्ज्जयेत् ।  
ब्राह्मणे नाप्यनुज्ञातः शीघ्रं संरम्भयेत् ततः ॥ 186.60 ॥  
दातव्यं तत्र चोच्छिष्टं येन हेतुमगर्हितम् ।  
उपस्पृश्य विधानेन मम तीर्थगतेन च ॥ 186.61 ॥  
शुचिर्भूत्वा तु विधिवत् कृत्वा शान्त्युदकानि तु ।  
प्रणम्य शिरसा देवि निवापस्थानमागतः ।  
मन्त्रैः स्तुतिस्तु कर्त्तव्या तव भक्त्याऽवतिष्ठता ॥ 186.62 ॥  
नमो नमो मेदिनि लोकमात-  
रुर्वी मही शैलशिला धरा च ।  
नमो नमो धारिणि लोकधात्रि  
जगत्प्रतिष्ठे वसुधे नमोऽस्तु ते ॥ 186.63 ॥  
एवं निवापदानेन तव भक्तेन सुन्दरि ।  
दद्यात् तिलोदकं तस्य नामगोत्रमुदाहरेत् ॥ 186.64 ॥  
गवां शुभौ तु चरणौ नमस्कृत्वा द्विजोत्तमम् ।  
पाणिना पाणिं संगृह्य मन्त्रेणोत्थापयेद् द्विजान् ।  
दद्याच्छय्यासनं देवि तथैवाञ्जनकङ्कणम् ॥ 186.65 ॥  
अञ्जनं कङ्कणं गृह्य शय्यामाक्रम्य स द्विजः ।  
मुहूर्त्तं तत्र विश्राम्य निवापस्थानमागतः ।  
गवां लाङ्गूलमुद्धृत्य ब्राह्मणे हस्तमाददे ॥ 186.66 ॥  
पात्रेणौदुम्बरस्थेन कृत्वा कृष्णतिलोदकम् ।  
उदाहरन्ति मन्त्राणि सौरभेयान् द्विजातयः ॥ 186.67 ॥  
मन्त्रपूतं तदा तोयं सर्वपापप्रणाशनम् ।  
उद्धृत्य तच्च लाङ्गूलं निवापाभ्युक्ष्य वारिणा ॥ 186.68 ॥  
पश्चात् प्रेतं विसर्ज्यैवं दद्याद् दानं द्विजातये ।  
निवापमन्नमशुचि दद्याद् वायसतर्पणम् ॥ 186.69 ॥  
गत्वा तु ब्राह्मणेनापि स्वगृहं यत्र तिष्ठति ।  
पक्वान्नं भोजयेत् सर्वं न तिष्ठेत् प्रतिवासिकम् ॥ 186.70 ॥  
पिपीलादीनि भूतानि प्रेतभागेन सर्वशः ।  
कृत्वा तु तर्पणं देवि यस्यार्थे तस्य कल्पयेत् ॥ 186.71 ॥  
भुक्तेषु तेषु सर्वेषु दीनानाथान् प्रतर्प्य च ।  
प्रेतराजपुरं गत्वा प्रयच्छन्ति च माधवि ॥ 186.72 ॥  
सर्वान्नमक्षयं तस्य दत्तं विप्रेषु सुन्दरि ।  
कर्त्तव्यमेव संस्कारं प्रेतभावविशोधनम् ॥ 186.73 ॥  
नेमिप्रभृतिभिः शौचं चातुर्वर्ण्यस्य सर्वतः ।  
भविष्यति न संदेहो दृष्टपूर्वं स्वयंभुवा ॥ 186.74 ॥  
कृत्वा तु धर्मसंकल्पं प्रेतकार्यं विशेषतः ।  
न भेतव्यं त्वया पुत्र कृतसंस्कारलक्षणम् ।  
विस्तरेण मया प्रोक्तं प्रत्यक्षं नारदस्य च ॥ 186.75 ॥  
त्वया वत्स सुतस्यार्थे व्रतमेकं प्रतिष्ठितम् ।  
नेमिप्रभृति लोकेषु पितृयज्ञं भविष्यति ॥ 186.76 ॥  
एवं ज्ञास्यसि वत्स त्वं न शोकं कर्तुमर्हसि ।  
श्रियानिधि स ते दिव्यं ब्रह्मलोकं सदाक्षयम् ॥ 186.77 ॥  
एवमुक्त्वा तदात्रेयः शौचकर्म यथाविधि ।  
दातव्यं तु तृतीये च मासे सप्तनवेषु च ।  
एकादशे द्वादशे तु कुर्यात् संवत्सरक्रियाम् ॥ 186.78 ॥  
प्रेतमाह्वाननं कृत्वा शुचिर्भूत्वा समाहिता ।  
पक्वान्नं भोजयेद् विप्रं प्रेतभागं यथाविधि ॥ 186.79 ॥  
मन्त्रयुक्तोपचारेण चातुर्वर्ण्यस्य सर्वतः ।  
वृषलानाममन्त्राणां प्रयोक्तव्यं यथाविधि ॥ 186.80 ॥  
प्रेतकार्ये विनिर्वृत्ते पूर्णे संवत्सरेषु च ।  
आयान्ति जन्तवः केचिद् गत्वा गच्छन्ति चापरे ॥ 186.81 ॥  
पितामहः स्नुषा भार्या ज्ञातिसंबन्धिबान्धवाः ।  
यद्येन बहवः सन्ति स्वप्नोपममिदं जगत् ॥ 186.82 ॥  
मुहूर्त्तं स्वयं रोदित्वा ततो यान्ति पराङ्मुखम् ।  
स्नेहपाशेन ये बद्धास्ततो मुञ्चन्ति मानवाः ॥ 186.83 ॥  
कस्य माता पिता कस्य कस्य भार्या सुतास्तथा ।  
युगे युगेषु वर्त्तन्ते मोहपाशेन बध्यते ।  
स्नेहभावेन कर्त्तव्यं संस्कारं क्रियते मम ॥ 186.84 ॥  
भूतपूर्वं च ते वत्स सृष्टं पूर्वं स्वयंभुवा ।  
त्वया संकल्प्य धर्मश्च पितृयज्ञं भविष्यति ॥ 186.85 ॥  
प्रेतकार्ये निवृत्तेऽपि पितृत्वमुपयान्ति ते ।  
मासे मासेन कर्त्तव्यं पितृदैवततर्पणम् ॥ 186.86 ॥  
पिता पितामहश्चैव तथैव प्रपितामहः ।  
दद्याद् ब्रह्ममुखायेति अमावास्यां भविष्यति ॥ 186.87 ॥  
एवमुक्त्वा तदात्रेयः श्राद्धोत्पत्तिविनिश्चयम् ।  
मुहूर्त्तं ध्यानमादाय तत्रैवान्तरधीयत ॥ 186.88 ॥  
नारद उवाच ।  
श्रुत्वा तु मृतसंस्कारमात्रेयोक्तं यथाविधि ।  
चातुर्वर्ण्यस्य सर्वेषां त्वया धर्मं प्रतिष्ठितम् ॥ 186.89 ॥  
पितृयज्ञममाश्राद्धं मासि मासि दिनं तथा ।  
वर्त्तयन्ति यथान्यायं ऋषयश्च तपोधनाः ॥ 186.90 ॥  
निर्दिष्टो नेमि रात्रेण शूद्राणां मन्त्रवर्जितम् ।  
नेमिप्रभृति श्राद्धं वै करिष्यन्ति न संशयः ॥ 186.91 ॥  
भविष्यति न संदेहो बृहस्पतिसमा मतिः ।  
स्वस्त्यस्तु ते महाभाग यास्यामि मुनिसत्तम ॥ 186.92 ॥  
एवमुक्त्वा मुनिश्रेष्ठो नारदो द्विजसत्तमः ।  
तेजसा द्योतयन् सर्वं गतः शक्रपुरं दिवम् ॥ 186.93 ॥  
एवं च पिण्डसंकल्पं श्राद्धोत्पत्तिं च माधवि ।  
आत्रेयेणर्षिमुख्येन यत्पृष्टेन प्रतिष्ठितम् ॥ 186.94 ॥  
॥ इति श्रीवराहपुराणे भगवच्छास्त्रे षडशीत्यधिकशततमोऽध्यायः ॥ 186 ॥


धरण्युवाच ।  
श्रुतं श्राद्धं यथावृत्तं शौचाशौचानि सर्वशः ।  
चतुर्णामपि वर्णानां प्रेतभोज्या यथाविधि ॥ 187.1 ॥  
एकं मे संशयोत्पन्नं भगवन् वक्तुमर्हसि ।  
चातुर्वर्णेषु सर्वेषु दद्याद् दानं द्विजोत्तमे ॥ 187.2 ॥  
प्रतिगृह्णन्ति ये तत्र प्रेतभागं विशेषतः ।  
अनिष्टं गर्हितं यन्मे प्रेतेन सह भोजनम् ॥ 187.3 ॥  
भुक्त्वा तेषां द्विजो देव मुच्यते केन कर्मणा ।  
कथं ते तारयिष्यन्ति दातारं पुरुषोत्तम ।  
प्रणयात् स्त्रीस्वभावेन पृच्छामि त्वां जनार्दन ॥ 187.4 ॥  
एवमुक्तो वसुधाया शङ्खदुन्दुभिनिःस्वनः ।  
वराहरूपी भगवान् प्रत्युवाच वसुंधराम् ॥ 187.5 ॥  
श्रीवराह उवाच ।  
साधु भूमि वरारोहे मन्मां त्वं परिपृच्छसि ।  
कथयिष्यामि ते देवि तारयन्ति यथा द्विजाः ॥ 187.6 ॥  
भुक्त्वा तु प्रेतभोज्यानि ब्राह्मणो ज्ञाननिष्ठितः ।  
उपवासं चरिष्यन्ति शरीरात्मविशोधनम् ।  
अहोरात्रोषितो भूत्वा ये विप्रा मन्त्रपारगाः ॥ 187.7 ॥  
पूर्वसध्यां विनिर्वृत्ते कृत्वा चैवाग्नितर्पणम् ।  
तिलहोमं प्रकुर्वीत शान्तिमङ्गलपाठकः ॥ 187.8 ॥  
प्राक्स्त्रोतां च नदीं गत्वा कृत्वा चैव समन्त्रवित् ।  
पञ्चगव्यं ततः पीत्वा मधुपर्कसुसंयुतम् ॥ 187.9 ॥  
पात्रेणौदुम्बरस्थेन कृत्वा शान्त्योदकानि च ।  
गृह्य चौदुम्बरं पात्रं विप्रेण नियतात्मना ।  
पात्रेणाभ्युक्षयेत् सर्वं स्वगृहं यत्र तिष्ठति ॥ 187.10 ॥  
देवाश्चाग्निमुखाः सर्वे तर्पयित्वा विभागशः ।  
भूतानां च बलिं दद्याद् ब्राह्मणेभ्यश्च भोजनम् ॥ 187.11 ॥  
प्रेतभागेन दत्तेन पूजयित्वा द्विजोत्तमान् ।  
मृतस्य नाममुद्दिश्य ह्यक्षयं चोपकल्पयेत् ॥ 187.12 ॥  
स्वस्ति सर्वेषु विप्राय दद्यात् तोयं विसर्जनम् ।  
प्राशयेत् पञ्चगव्यं तु मधुपर्केण संयुतम् ॥ 187.13 ॥  
एवं शुद्धिं ततः कृत्वा ब्राह्मणेषु वसुंधरे ।  
पश्चाद् वा तस्य दातव्यं शेषं शान्त्युदकं शुभम् ॥ 187.14 ॥  
तेन चाभ्युक्षयेद् भूमि सर्वस्थानं गृहं तथा ।  
तदा प्रभृति शुद्ध्यन्ति तेऽपि यान्ति परां गतिम् ।  
एष धर्मविधिर्भद्रे चातुर्वर्ण्यस्य सर्वतः ॥ 187.15 ॥  
यथैव कुरुते ब्रह्म भुक्त्वा तु प्रेतभोजनम् ।  
अतः शुद्ध्यन्ति वै देवि दाता भोक्ता न संशयः ॥ 187.16 ॥  
यथा चैवेन्धनं कूटं भस्मसात् कुरुतेग्निना ।  
तदैव कुरुते ब्रह्म किल्विषानां विनाशनम् ।  
ज्ञानाग्निदग्धकर्माणां विप्राणां तु वसुंधरे ॥ 187.17 ॥  
ब्रह्मचर्येण मौनेन यमेन नियमेन वा ।  
ध्यानयोगोपवासेन शान्तिहोमक्रियासु च ॥ 187.18 ॥  
कुर्वन्ति ब्राह्मणा देवि तारणार्थं न संशयः ।  
दातारं चैवमात्मानं दुर्गाण्यतितरन्ति ते ॥ 187.19 ॥  
गावो हस्त्यश्वमादीनि सागरान्तानि माधवि ।  
प्रतिगृह्णन्ति ये विप्रा मन्त्रेण विधिपूर्वकम् ।  
प्रायश्चित्तं चरेद् यस्तु तारयन्ति न संशयः ॥ 187.20 ॥  
ये सुकर्मसु वर्त्तन्ते ज्ञानशुद्धेन सुन्दरि ।  
विकर्मं ये न कुर्वन्ति व्यसनेऽपि न वा क्वचित् ।  
ते द्विजास्तारयिष्यन्ति तद्योगेन वसुंधरे ॥ 187.21 ॥  
ब्राह्मणं नावमन्येत त्रिभिर्वर्णैर्न संशयः ॥ 187.22 ॥  
दैवे च जन्मनक्षत्रे श्राद्धकाले च पर्वसु ।  
प्रेतकार्येषु सर्वेषु परीक्ष्य निपुणं द्विजम् ॥ 187.23 ॥  
वेदविद्याव्रतस्नातः षट्कर्मनिरतः शुचिः ।  
शीलसंतुष्टधर्मज्ञः सत्यसंधः क्षमान्वितः ॥ 187.24 ॥  
निष्ठितो धर्मशास्त्रेषु अहिंसासु तथैव च ।  
प्रेतसंस्कारकादीनि गृहकार्येषु सर्वतः ॥ 187.25 ॥  
एकोऽपि तारयितुं शक्तो यथा नावा महाजलम् ।  
तस्मै दानं प्रदातव्यं ब्राह्मणाय वसुंधरे ॥ 187.26 ॥  
देवासुरमनुष्याणां गन्धर्वोरगरक्षसाम् ।  
सर्वे श्राद्धं करिष्यन्ति निमिप्रभृति माधवि ।  
मासे मासे च वै पश्चात् पितृपक्षे तपोधने ॥ 187.27 ॥  
॥ इति श्रीवराहपुराणे भगवच्छास्त्रे सप्ताशीत्यधिकशततमोऽध्यायः ॥ 187 ॥


धरण्युवाच ।  
देवमानुषतिर्यक्षु प्रेतेषु नरकेषु च ।  
आयान्ति जन्तवः केचिद् भूत्वा गच्छन्ति चापरे ॥ 188.1 ॥  
स्वप्नोपममिदं लोकं ह्यात्मकर्म शुभाशुभम् ।  
वर्त्तयन्ति च ते देव तव मायाबलैर्जगत् ॥ 188.2 ॥  
क एते पितरो देवाः श्राद्धं भोक्ष्यन्ति ये गताः ।  
आत्मकर्मवशाल्लोके गतिं पञ्चसु वर्त्तनात् ॥ 188.3 ॥  
कथं ते पिण्डसंकल्पं मासे मासे नियोजयेत् ।  
के भवन्ति च भोक्तारः श्राद्धपिण्डपितृक्रियाः ।  
निश्चयं श्रोतुमिच्छामि परं कौतूहलं हि मे ॥ 188.4 ॥  
पृथिव्या एवमुक्तस्तु देवो नारायणो हरिः ।  
वराहरूपी भगवान् प्रत्युवाच वसुंधराम् ॥ 188.5 ॥  
श्रीवराह उवाच ।  
साधु भूमि वरारोहे सर्वधर्मव्यवस्थिते ।  
कथयिष्यामि ते देवि यन्मां त्वं परिपृच्छसि ॥ 188.6 ॥  
ये ते भवन्ति भोक्तारः पितृयज्ञेषु माधवि ।  
पिता पितामहश्चैव तथैव प्रपितामहः ॥ 188.7 ॥  
क्रियते पिण्डसंकल्पं मासे त्वेकदिनं तथा ।  
ज्ञात्वा नक्षत्रसंयोगं कृष्णपक्षेऽप्युपागते ।  
तिथिपर्व विजानीयाद् येषु दत्तं महत्फलम् ॥ 188.8 ॥  
श्रद्धाश्राद्धं करिष्यन्ति ये ते ज्ञानविदो जनाः ।  
तत्सर्वं कथयिष्यामि श्रूयतां शुभलोचने ॥ 188.9 ॥  
केचिद् यजन्ति यज्ञान् वै ब्रह्मयज्ञान् द्विजातयः ।  
केचिद् यजन्ति सुभगे देवयज्ञं हुताशने ॥ 188.10 ॥  
केचिच्च भूतयज्ञानि वर्त्तयन्ति सुमध्यमे ।  
केचिन्मनुष्ययज्ञं वै पूजयन्ति गृहाश्रमे ॥ 188.11 ॥  
पितृयज्ञं च ते देवि श्रृणु वक्ष्यामि निश्चयम् ।  
ये यजन्ति वरारोहे क्रतून्नैकशतैरपि ॥ 188.12 ॥  
सर्वे ते मयि वर्त्तन्ते एवमेतन्न संशयः ।  
अग्निर्मुखं च देवानां हव्यकव्येषु माधवि ॥ 188.13 ॥  
अहं मुखं तथाग्निश्च दक्षिणाग्निरहं तथा ।  
अहमाहवनीयोऽग्निः सर्वयज्ञेषु सुन्दरि ॥ 188.14 ॥  
पावनः पावकश्चैव अहमेव व्यवस्थितः ।  
सर्वेष्वेव तु कार्येषु देवसत्रेषु माधवि ॥ 188.15 ॥  
वैश्वदेवे नियुञ्जीत ब्रह्मचारी शुचिः सदा ।  
भिक्षुको देवतार्थेषु वानप्रस्थो यतिस्तथा ॥ 188.16 ॥  
एतान्न भोजयेच्छ्राद्धे देवतार्थेषु योजयेत् ।  
व्रतस्थान् संप्रवक्ष्यामि श्राद्धमर्हन्ति ये द्विजाः ॥ 188.17 ॥  
उत्तमो गृहसंतुष्टः क्षान्तो दान्तो जितेन्द्रियः ।  
उदासीनः सत्यसन्धः श्रोत्रियो धर्मपाठकः ॥ 188.18 ॥  
वेदविद्याव्रतस्नातो विप्रो मिष्टान्नभोजकः ।  
ईदृशान् भोजयेच्छ्राद्धे पितृयज्ञेषु माधवि ॥ 188.19 ॥  
दत्त्वा हुताशनायादौ देवतार्थेषु सुन्दरि ।  
पश्चाद् ब्राह्ममुखे दद्यात् पित्रर्थं च यथाविधि ॥ 188.20 ॥  
चतुर्णामेकवर्णानां यद्यथा श्राद्धमर्हति ।  
तथाविधि प्रयोक्तव्यं पितृयज्ञेषु सुन्दरि ॥ 188.21 ॥  
यन्न पश्यन्ति ते भोज्यं श्वानः कुक्कुटसूकराः ।  
ब्राह्मणाश्चाप्यपाङ्क्तेया नराः संस्कारवर्जिताः ॥ 188.22 ॥  
सर्वकर्मकरा ये च सर्वभक्षाश्च ये नराः ।  
एतान् श्राद्धे न पश्येत पितृयज्ञेषु सुन्दरि ॥ 188.23 ॥  
एते पश्यन्ति यच्छ्राद्धं तच्छ्राद्धं राक्षसं विदुः ।  
मया प्रकल्पितं भागमसुरेन्द्रबलेः पुरा ।  
दत्त्वा मया तु त्रैलोक्यं शक्रस्यार्थे त्रिविक्रमे ॥ 188.24 ॥  
एवं श्राद्धं प्रतीक्षन्ति मन्त्रहीनविधिक्रियाम् ।  
वर्जनीया बुधैरेते पितृयज्ञेषु सुन्दरि ॥ 188.25 ॥  
प्रच्छन्नं भोजयेच्छ्राद्धे तर्पयित्वा द्विजं शुचिः ।  
पितॄणामाह्वयेद् भूमि मन्त्रेण विधिपूर्वकम् ॥ 188.26 ॥  
त्रयः पिण्डाः प्रदातव्याः सह व्यञ्जनसंयुताः ।  
पिता पितामहश्चैव तथैव प्रपितामहः ॥ 188.27 ॥  
अपसव्येन दातव्यं मासि मासि तिलोदकम् ।  
प्रणम्य शिरसा देवीं निवापस्य च धारिणीम् ॥ 188.28 ॥  
वैष्णवी काश्यपी चेति अक्षया चेति नामतः ।  
एवं दत्तेन प्रीयन्ते पितरस्तु न संशयः ॥ 188.29 ॥  
परमात्मा शरीरस्थो देवतात्मा मया कृतः ।  
त्रीणि तत्र वरारोहे देवगात्राद् विनिस्सृताः ।  
पितृदेवा भविष्यन्ति भोक्तारः पितृपिण्डकम् ॥ 188.30 ॥  
देवताऽसुरगन्धर्वा यक्षराक्षसपन्नगाः ।  
छिद्रं श्राद्धस्य पश्यन्ति वायुभूता न संशयः ॥ 188.31 ॥  
पितृयज्ञं विशालाक्षि ये कुर्वन्ति विदो जनाः ।  
आयुः कीर्त्तिबलं तेजो धनं पुत्रपशुस्त्रियः ।  
तस्यारोग्यं प्रयच्छन्ति तुष्टास्ते पितृदेवताः ॥ 188.32 ॥  
आत्मकर्मवशाल्लोके गतिं पञ्चसु वर्त्तनात् ।  
स्वर्गे च वर्द्धते कीर्त्तिमन्ते तु सुखमाप्नुयात् ॥ 188.33 ॥  
तिर्यक्षु मुच्यते शीघ्रं प्रेतभावे तथैव च ।  
नरके पच्यमानानां त्राता भवति मानवः ॥ 188.34 ॥  
पूजितः पितृदेवेभ्यः सर्वकालं गृहाश्रमे ।  
विधिना मन्त्रपूर्वेण तर्पयित्वा द्विजातयः ।  
अक्षयं मन्यते चात्र पितरः सपितामहाः ॥ 188.35 ॥  
नरास्ते पितृभक्त्या च शुद्धिं प्राप्स्यन्ति हेतुना ।  
सात्त्विकं शुक्लपन्थानमेते यान्ति विदो जनाः ॥ 188.36 ॥  
पुनरन्यत् प्रवक्ष्यामि श्रृणु तत्त्वेन सुन्दरि ।  
अज्ञानतमसारूढा निकृतिः शाश्वतं तथा ।  
स्नेहपाशशतेनैव पच्यन्ते नरके नराः ॥ 188.37 ॥  
कल्पं ते पच्यमानापि ये न त्रायन्ति मानवाः ।  
तेषां पुत्राश्च पौत्राश्च कदाचिदपि सुन्दरि ॥ 188.38 ॥  
मुक्त्वा तु नीलषण्डस्य कौमुद्यां समुपागते ।  
श्राद्धं कृत्वा तु सुश्रोणि तर्पयित्वा द्वि जातयः ॥ 188.39 ॥  
दत्त्वा तिलोदकं पिण्डं पितृपैतामहाय च ।  
पितरं पितामहोद्दिश्य नीलषण्डं यथाविधि ॥ 188.40 ॥  
नरा ये चैव तिष्ठन्ति अतीतपितृबान्धवाः ।  
तेषां त्राता भविष्यन्ति विप्राः श्रृण्वन्तु मां यथा ॥ 188.41 ॥  
गृह्य चौदुम्बरं पात्रं कृत्वा कृष्णतिलोदकम् ।  
विप्राणां वचनं कृत्वा यथाशक्त्या च दक्षिणा ॥ 188.42 ॥  
नीलषण्डस्य लाङ्गूले तोयमभ्युद्धरेद् यदि ।  
षष्टिवर्षसहस्त्राणि पितरस्तेन तर्पिताः ॥ 188.43 ॥  
मुक्तमार्गेण श्रृङ्गेण नीलषण्डेन मेदिनि ।  
उद्धृतं यदि सुश्रोणि पङ्कं श्रृङ्गगतेन च ॥ 188.44 ॥  
बान्धवाः पितरस्तस्य तनयेषु च सन्ततिः ।  
उद्धृत्य नरकात् सर्वं सोमलोकं व्रजन्ति ते ॥ 188.45 ॥  
नीलषण्डस्य मुक्तस्य तस्य पुण्येन सुन्दरि ।  
षष्टिवर्षसहस्त्राणि षष्टिवर्षशतानि च ।  
सोमलोकेषु मोदन्ते क्षुधातृष्णाविवर्जिताः ॥ 188.46 ॥  
एष धर्मो गृहस्थानां पुत्रपौत्रसमन्विताः ।  
वर्त्तयंश्च यथा देवि त्रातारस्ते भवन्ति च ॥ 188.47 ॥  
पिपील्यादीनि भूतानि जङ्गमाश्च विहङ्गमाः ।  
उपजीवन्ति सुश्रोणि गृहस्थेषु न संशयः ।  
एवं गृहाश्रमं मूलं धर्मं तत्र प्रतिष्ठितम् ॥ 188.48 ॥  
मासि मासि तु ये श्राद्धं प्रवर्त्तन्ते गृहाश्रमे ।  
तिथिपर्व विजानीयात् तर्पिताः पितृदेवताः ॥ 188.49 ॥  
न यज्ञदानाध्ययनोपवासै -  
स्तीर्थाभिषेकैरपि चाग्निहोत्रैः ।  
दानैरनेकैर्विधिसंप्रदत्तै -  
र्न तत्समं श्राद्धगृहस्थधर्मम् ॥ 188.50 ॥  
निःसृतं मम गात्रेषु ब्रह्मगात्रेषु निःसृतम् ।  
रुद्रगात्रेषु निःसृतं च त्रिषु स्थानेषु योजिताः ॥ 188.51 ॥  
पिता पितामहश्चैव तथैव प्रपितामहः ।  
एवं क्रमेण चैतानि पितृदेवा वसुंधरे ॥ 188.52 ॥  
देवताः कश्यपोत्पन्ना श्राद्धेषु विनियोजिताः ।  
तत एते न जानन्ति देवाः शक्रपुरोगमाः ॥ 188.53 ॥  
ईश्वरश्च न जानाति आत्मदेहविनिःसृतम् ।  
न च ब्रह्मा विजानाति निःसृतं मम मायया ।  
एवं मायामयौ भूमि ब्रह्मरुद्रौ बहिष्कृतौ ॥ 188.54 ॥  
पुनश्चान्यत् प्रवक्ष्यामि पितृयज्ञेषु सुन्दरि ।  
दद्याद् ब्रह्ममुखे स्वामी न च जुह्वन्ति चाग्निषु ॥ 188.55 ॥  
कृत्वा तु पिण्डसंकल्पं दर्भानास्तीर्य भूतले ।  
तेन ते पितृपिण्डेन पितृदेवा वसुंधरे ॥ 188.56 ॥  
अजीर्णेनाभिपीड्यन्ते भुञ्जते न च सुन्दरि ।  
ततो दुःखेन संतप्ताः सोममेवाभिपद्यत ॥ 188.57 ॥  
दृष्ट्वा सोमेन सुश्रोणि देवताजीर्णपीडिताः ।  
स्वागतेनाथ वाक्येन पूजितास्तदनन्तरम् ॥ 188.58 ॥  
सोम उवाच ।  
देवताः कस्य चोत्पन्ना दुःखिताः केन हेतुना ।  
एवं तु भाषमाणस्य सोमस्य तदनन्तरम् ।  
ऊचुस्ते सोममेवाथ वाक्यं नः श्रूयतामिति ॥ 188.59 ॥  
त्रयस्तु पितरो देवास्त्रयो देवेषु निर्मिताः ।  
श्राद्धे नियोजितास्ताभिः पितृपिण्डेन तर्पिताः ।  
अजीर्णं भवते सोम ततः स्मः दुःखितास्त्रयः ॥ 188.60 ॥  
सोम उवाच ।  
सखाऽहं च भविष्यामि त्रयाणां च चतुर्थकः ।  
सहितास्तत्र गच्छामो यथा श्रेयो भविष्यति ॥ 188.61 ॥  
एवमुक्तास्तु सोमेन पितृदेवास्तदनन्तरम् ।  
समं सोमेन गच्छन्ति श्रेयस्कामा वसुंधरे ॥ 188.62 ॥  
शरण्यं शरणं देवं ब्रह्माणं पद्मसंभवम् ।  
मेरुश्रृङ्गे सुखासीनं ब्रह्मर्षिगणसेवितम् ॥ 188.63 ॥  
दृष्ट्वा पितामहं देवं प्रणम्य शिरसा क्षितौ ।  
अत्रिपुत्रेण सोमेन भाषितो वै पितामहः ॥ 188.64 ॥  
य एते पितरो देवाः दुःखिताजीर्णपीडिताः ।  
आगताः शरणं चात्र सोमेन सहिता यथा ।  
यथा नश्यन्ति जीर्णानि तथा कुरु पितामह ॥ 188.65 ॥  
मुहूर्त्तं ध्यानमादाय पश्यन् दिव्येन चक्षुषा ।  
भाषते वचनं ब्रह्मा दिव्यं योगीश्वरं तथा ॥ 188.66 ॥  
पितृदेवाः कुलोत्पन्ना दुःखिताजीर्णपीडिताः ।  
आगताः शरणं चात्र सोमेन सहिता मम ।  
आचक्ष्व निर्मिता येन यथा श्रेयो भवेत् ततः ॥ 188.67 ॥  
ब्रह्मणा चैवमुक्तस्तु ईश्वरः परमेश्वरः ।  
मुहूर्त्तं ध्यानमादाय दिव्यं योगं च माधवि ॥ 188.68 ॥  
पश्यते ईश्वरं तत्र योगवेदाङ्गनिर्मितम् ।  
विस्मयं परमं गत्वा ब्रह्माणं वाक्यमब्रवीत् ॥ 188.69 ॥  
निर्मिता विष्णुना ब्रह्मन् मायैषा चैव वैष्णवी ।  
प्रथमं पितरो देवा येन श्रेयो भवन्ति ते ॥ 188.70 ॥  
पिता तु ब्रह्मदेवत्यो तव गात्रेषु निर्मितः ।  
पितामहस्तु देवत्यो विष्णुगात्रेषु निर्मितः ॥ 188.71 ॥  
प्रपितामहस्तु देवत्यो मम देहेषु विष्णुना ।  
श्राद्धे नियोजितास्तत्र मर्त्त्येषु पितृदेवताः ।  
मानुषाणां हितार्थाय निर्मिता विष्णुमायया ॥ 188.72 ॥  
तर्पिताः पितृपिण्डेन देवताजीर्णपीडिताः ।  
आगताः शरणं ब्रह्मन् सोमेन सहिता यदि ॥ 188.73 ॥  
येन नश्यन्ति जीर्णानि पितृदेवसुखं भवेत् ।  
श्रृणु तत्त्वेन वक्ष्यामि ब्रह्मलोकपितामह ॥ 188.74 ॥  
शाण्डिल्यपुत्रस्तेजस्वी धूमकेतुर्विभावसुः ।  
श्राद्धे तु प्रथमं तस्य दातव्यं मानुषेषु च ।  
सह तेनैव भोक्तव्यं पितृपिण्डविवर्जितम् ॥ 188.75 ॥  
ईश्वरेणैवमुक्तस्तु ब्रह्मा कमलसंभवः ।  
आहूय मनसा चैव आगतो हव्यवाहनः ॥ 188.76 ॥  
प्रदीप्ततेजसो वह्निः सर्वसक्षो हुताशनः ।  
योजितः पञ्चयज्ञेषु ब्रह्मणा मम मायया ॥ 188.77 ॥  
ब्रह्माऽग्निं भाषते तत्र श्रृणुष्व च हुताशन ।  
भोक्तव्यं प्रथमं ब्रह्मन् पितृपिण्डविवर्जितम् ।  
त्वया भुक्ते तु भोक्ष्यन्ति देवताः समरुद्गणाः ॥ 188.78 ॥  
भोक्तव्यं मध्यमश्राद्धं पथ्यमन्नं च वै सह ।  
पश्चाद्दत्तं तु तं पिण्डं सह सोमेन भुञ्जते ॥ 188.79 ॥  
ब्रह्मणा ह्येवमुक्तास्तु पितृदेवा हुताशनः ।  
प्रस्थिताः सह सोमेन देवतास्ता वसुंधरे ।  
पितृयज्ञं वरारोहे भक्षन्ति सहितास्तदा ॥ 188.80 ॥  
एवं तु प्रथमं श्राद्धं दद्यादग्नेर्वसुंधरे ।  
पितृपितामहोद्दिश्य तर्पयित्वा द्विजातयः ।  
पश्चात्पिण्डं विसर्जेत दर्भानास्तीर्य भूतले ॥ 188.81 ॥  
पितुस्तु प्रथमं दद्याद् ब्रह्मांशे पितृदेवते ।  
ततः पितामहायात्र रुद्रांशे मध्यमं स्मृतम् ।  
प्रपितामहाय च तथा दद्यात् पिण्डं महीतले ॥ 188.82 ॥  
विधिना मन्त्रपूर्वेण श्राद्धं कुर्वन्ति ये नराः ।  
तेषां वरं प्रयच्छन्ति देवतास्त्रीणि चोत्तमम् ॥ 188.83 ॥  
मम मायानियोगेन कृतं श्राद्धं द्विजातिभिः ।  
अपाङ्क्तेया यथा विप्रास्तत्र वक्ष्यामि सुन्दरि ॥ 188.84 ॥  
नपुंसकाः कुलचराः श्वित्रिकाः पशुपालकाः ।  
कुनखाः श्यावदन्ताश्च काणाश्च विकटोदराः ॥ 188.85 ॥  
नर्त्तना गायनाश्चैव तथा रङ्गोपजीविनः ।  
वेदविक्रयिणश्चैव सर्वयाजनयाजकाः ॥ 188.86 ॥  
राजोपसेवकाश्चैव वाणिज्यक्रयविक्रयाः ।  
ब्रह्मयोन्यां समुत्पन्नाः संकीर्णाः पतिताश्च ये ॥ 188.87 ॥  
असंस्कारप्रवृत्ताश्च शूद्रकर्मोपजीविनः ।  
शूद्रकर्मकरा ये च गणका ग्रामयाजकाः ॥ 188.88 ॥  
दीक्षितः काण्डपृष्ठश्च यश्च वार्धुषिको द्विजः ।  
विक्रेता गोरसानां च ये च वैश्योपजीविनः ॥ 188.89 ॥  
तस्करा लेखकाराश्च याजका रङ्गकारकाः ।  
तैलिका गिरिका ये च दम्भिका ये च माधवि ॥ 188.90 ॥  
सर्वकर्मकरा ये च सर्वंविक्रयिणस्तथा ।  
एतान् न भोजयेच्छ्राद्धे पित्रर्थेषु वसुंधरे ॥ 188.91 ॥  
दूराध्वानगता ये च शूद्रकर्मोपजीविनः ।  
रसविक्रयिणश्चैव चित्रकृत् तिलविक्रयी ।  
श्राद्धकाले तु संप्राप्तं राजसं तं विदुर्बुधाः ॥ 188.92 ॥  
अन्ये ये दूषिता देवि द्विजरूपेण राक्षसाः ।  
एतान् न पश्येच्छ्राद्धेषु पितृपिण्डेषु माधवि ॥ 188.93 ॥  
अपाङ्क्तेयांस्तथा विप्रान् भुञ्जतः पश्यते द्विजान् ।  
पितरस्तस्य षण्मासं दुःखमृच्छन्ति दारुणम् ॥ 188.94 ॥  
न्यस्तपात्रं द्रुतं कुर्यात् प्रायश्चित्तमुभौ चरेत् ।  
घृतं तु जुहुयादग्नौ आदित्यं चावलोकयेत् ॥ 188.95 ॥  
पुनश्चावपनं कृत्वा पितरश्च पितामहान् ।  
गन्धपुष्पं च धूपं च दद्यादर्ध्य तिलोदकम् ।  
यथाविधि च विप्राय भोजयेत पुनः शुचिः ॥ 188.96 ॥  
पुनश्चान्यत् प्रवक्ष्यामि श्रृणु तत्त्वेन सुन्दरि ।  
ज्ञानशुद्धेन विप्रेण मन्त्रशुद्धिं यथाविधि ॥ 188.97 ॥  
मृतान्नं ये न भुञ्जति कदाचिदपि माधवि ।  
वैश्वदेवेषु दातव्यं श्राद्धेषु च न योजयेत् ॥ 188.98 ॥  
प्रेतभोज्यान्नभुञ्जानाः श्राद्धमर्हन्ति ये द्विजाः ।  
तेषां दोषं प्रवक्ष्यामि भुक्त्वा भोजयते तु सः ॥ 188.99 ॥  
दम्भकारकृतोच्छिष्टं कुत्वा तु नरकं व्रजेत् ।  
प्रायश्चित्तं प्रवक्ष्यामि यथा शुध्यन्ति ते नराः ॥ 188.100 ॥  
माघमासे तु द्वादश्यां सर्पिर्युक्तं तु पायसम् ।  
स लिहेन्मधुमांसेन तर्पयित्वा द्विजातयः ॥ 188.101 ॥  
सवत्सां कपिलां दद्यादुभयोः शुद्ध्यते तथा ।  
पुनः श्राद्धं प्रकुर्वीत आत्मनः शुभमिच्छता ॥ 188.102 ॥  
स्नानोपलेपनं भूमे कृत्वा विप्रान् निमन्त्रयेत् ।  
दन्तकाष्ठं विसर्ज्जीत ब्रह्मचारी शुचिर्भवेत् ॥ 188.103 ॥  
यत्नेन मैथुनं श्राद्धे भोजयित्वा विसर्ज्जयेत् ।  
अमायां च विशालाक्षि दन्तकाष्ठं न खादयेत् ॥ 188.104 ॥  
अमायां तु च यो मूर्खो दन्तकाष्ठं हि खादति ।  
हिंसितो भवते सोमो देवताः पितरस्तथा ॥ 188.105 ॥  
प्रभातायां तु शर्वर्यामुदिते च दिवाकरे ।  
दिवाकीर्तिं ततो गृह्य विप्रस्य विधिपूर्वकम् ।  
श्मश्रुकर्म च कर्त्तव्यं नखानां छेदनानि च ॥ 188.106 ॥  
स्नापनाऽभ्यञ्जने दद्यात् पितृभक्तेन सुन्दरि ।  
पक्वान्नं तत्र वै कार्यं सुविमृष्टं च शुद्धितः ॥ 188.107 ॥  
वृत्ते तु तत्र मध्याह्ने श्राद्धारम्भं तु कारयेत् ।  
स्वागतं च तथा कृत्वा पाद्यार्थं मण्डलं शुचि ।  
पाद्यं दत्त्वा तु विप्राय गृहस्याभ्यन्तरं नयेत् ॥ 188.108 ॥  
आसनं कल्पयित्वा तु आवाह्य तदनन्तरम् ।  
अर्घ्यं दत्त्वा विधानेन गन्धमाल्यैः प्रपूज्य च ॥ 188.109 ॥  
धूपं दीपं तथा वस्त्रं तिलोकदकमथापि वा ।  
पात्रं च भोजनस्यार्थे विप्राग्रे धारयेत् तथा ॥ 188.110 ॥  
भस्मना मण्डलं कार्यं पङ्क्तिदोषनिवारकम् ।  
अग्निकार्यं ततः कृत्वा अन्नं च परिवेषयेत् ॥ 188.111 ॥  
तत्र कार्योऽन्नसंकल्पः पितॄनुदिश्य सुन्दरि ।  
यथा सुखेन भोक्तव्यमिति ब्रूयाद् द्विजं प्रति ॥ 188.112 ॥  
रक्षोघ्नमन्त्रपाठांश्च श्रावयेत विचक्षणः ।  
तृप्तं तु ब्राह्मणं ज्ञात्वा दद्याद् वै विकिरं ततः ।  
उत्तरापोशनं दत्त्वा पिण्डप्रश्नं तु कारयेत् ॥ 188.113 ॥  
दक्षिणाभिमुखो भूत्वा दर्भानास्तीर्य भूतले ।  
पिण्डदानं प्रकुर्वीत पित्रादित्रितये तथा ॥ 188.114 ॥  
पिण्डानां पूजनं कार्यं तन्तुवृद्ध्यै यथाविधि ।  
ब्राह्मणस्य च हस्ते तु दद्यादक्षय्यमात्मवान् ।  
दक्षिणाभिः प्रतोष्यापि स्वस्ति वाच्य विसर्जयेत् ॥ 188.115 ॥  
पिण्डास्त्रयस्तु वसुधे यावत् तिष्ठन्ति भूतले ।  
आप्यायमानाः पितरस्तावत्तिष्ठन्ति वै गृहे ॥ 188.116 ॥  
उपस्पृश्य शुचिर्भूत्वा दद्याच्छान्त्युदकानि च ।  
प्रणम्य शिरसा भूमौ निवापस्य च धारिणीः ।  
वैष्णवी काश्यपी चेति अक्षया चेति नामतः ॥ 188.117 ॥  
भक्षयेत् प्रथमं पिण्डं पत्न्यै देयं तु मध्यम् ।  
तृतीयमुदके दद्याच्छ्राद्धे एवं विधिः स्मृतः ॥ 188.118 ॥  
पितृदेवान् विसर्जीत भक्त्या च प्रणमेत् तु तान् ।  
एवं दत्तेन तुष्यन्ति पितृदेवा न संशयः ।  
दीर्घायुष्यं प्रयच्छन्ति पुत्रपौत्रधनानि च ॥ 188.119 ॥  
ज्ञानोत्तमेषु विप्रेषु दद्याच्छ्राद्धं विधानतः ।  
अन्यथा तत्तु वै श्राद्धं निष्फलं नास्ति संशयः ॥ 188.120 ॥  
मन्त्रहीनं क्रियाहीनं यः श्राद्धं कुरुते द्विजः ।  
मद्भक्तस्यासुरेन्द्रस्य फलं भवति भागतः ॥ 188.121 ॥  
उद्धरेद् यदिपात्रं तु ब्राह्मणो ज्ञानवर्जितः ।  
राक्षसैर्ह्रियते तच्च भुञ्जतस्तस्य सुन्दरि ॥ 188.122 ॥  
एतत् ते कथितं भद्रे पितृकार्यमनुत्तमम् ।  
उत्पत्तिश्चैव दानं तु यत्पुण्यं कथितं मया ।  
अपरं चापि वसुधे किमन्यच्छ्रोतुमिच्छसि ॥ 188.123 ॥  
॥ इति श्रीवराहपुराणे भगवच्छास्त्रे अष्टाशीत्यधिकशततमोऽध्यायः ॥ 188 ॥


सूत उवाच ।  
एवं श्रुत्वा बहून् धर्मान् धर्मशास्त्रविनिश्चयान् ।  
वराहरूपिणं देवं पुनः पप्रच्छ मेदिनी ॥ 189.1 ॥  
धरण्युवाच ।  
एवं शास्त्रं मया देव तव वक्त्राद् विनिःसृतम् ।  
श्रुतं सुबहुशश्चैव तप्तिर्मम न विद्यते ।  
ममैवानुग्रहार्थाय रहस्यं वक्तुमर्हसि ॥ 189.2 ॥  
मधुपर्के तु किं पुण्यं कीदृशं च महत्फलम् ।  
कानि द्रव्याणि कस्मै च देयो विष्णो वदस्व मे ॥ 189.3 ॥  
ततो भूमेर्वचः श्रुत्वा योगमायाधरो हरिः ।  
वराहरूपी भगवान् प्रत्युवाच वसुंधराम् ॥ 189.4 ॥  
श्रीवराह उवाच ।  
श्रृणु भूमे प्रयत्नेन मधुपर्कं मया कृतम् ।  
उत्पत्तिं दानपुण्यं च यस्य वा दीयते यथा ॥ 189.5 ॥  
अहं ब्रह्मा च रुद्रश्च कृत्वा लोकस्य संक्षयम् ।  
अव्यक्तानि च भूतानि यानि कानि च सर्वथा ॥ 189.6 ॥  
ततो दक्षिणमङ्गेभ्यः पुरुषो मे विनिःसृतः ।  
रूपवान् द्युतिमांश्चैव श्रीमान् कीर्तिरमाकरः ॥ 189.7 ॥  
तत्र पप्रच्छ मे ब्रह्मा मम गात्राद् विनिःसृतम् ।  
यथैष तिष्ठते विष्णो त्रयाणां तु चतुर्थकः ॥ 189.8 ॥  
सरहश्च लघुर्देव एतत् तव न युज्यते ।  
ब्रह्मणो वचनं श्रुत्वा मयाऽप्येवं प्रभाषितम् ॥ 189.9 ॥  
एष स मे समुद्भूतः सर्वकर्मविनिष्ठितः ।  
मधुपर्केति विख्यातो भक्तानां भवमोक्षणः ॥ 189.10 ॥  
मयाऽत्र संश्रितं ब्रह्मन् रुद्रे चापि समासतः ।  
साधु विष्णुप्रभातत्वे यत्त्वया एष दर्शितः ।  
उद्भवं मधुपर्कस्य आत्मसंभवनिश्चयम् ॥ 189.11 ॥  
ततस्तु मां ब्रवीद् ब्रह्मा कारणं मधुरं वचः ।  
मधुपर्केण किं कार्यमेतदाचक्ष्व निष्कलम् ॥ 189.12 ॥  
पितामहवचः श्रुत्वा मयाऽसौ प्रतिभाषितः ।  
कारणं मधुपर्कस्य दान संकरणं तथा ॥ 189.13 ॥  
ममार्चनविधिं कृत्वा मधुपर्कं प्रयच्छति ।  
ब्रह्मन् याति परं स्थानं एवमेतन्न संशयः ॥ 189.14 ॥  
तस्य क्रियां प्रवक्ष्यामि मम दानपरिग्रहान् ।  
यस्य दानविधिं प्राप्य यान्ति दिव्यां गतिं मम ॥ 189.15 ॥  
वृत्तेष्वेवोपचारेषु ये च ब्रह्मन् मम प्रियाः ।  
संगृह्य मधुपर्कं वै इमं मन्त्रमुदाहरेत् ॥ 189.16 ॥  
मन्त्रः --- ॐ एष भगवन् तव गात्रप्रसूतो  
मधुपर्क उभौ महात्मानौ संगृह्यते तव लोकनाथ  
संसारमोक्षं च कुरुष्व देव ॥ 189.17 ॥  
पुनरन्यत् प्रवक्ष्यामि तच्छृणुष्व वसुंधरे ।  
यादृशो मधुपर्को वै या च तस्य महत्क्रिया ॥ 189.18 ॥  
घृतं दधि मधु चैव कारयेत समं तथा ।  
विधिना मन्त्रपूतेन यदीच्छेत् सिद्धिमुत्तमाम् ॥ 189.19 ॥  
समासाद्य ततः कृत्वा मम कर्मपरायणः ।  
उचितेनोपचारेण यत्त्वया परिपृच्छितम् ॥ 189.20 ॥  
॥ इति श्रीवराहपुराणे भगवच्छास्त्रे एकोननवत्यधिकशततमोऽध्यायः ॥ 189 ॥


सूत उवाच ।  
श्रुत्वा तु मधुपर्कस्य उत्पत्तिं दानमेव च ।  
पुण्यं चैव फलं चैव कारणं परमं तथा ॥ 190.1 ॥  
विस्मयं परमं गत्वा सा मही शंसितव्रता ।  
पादौ गृह्य यथान्यायं प्रत्युवाच जनार्दनम् ॥ 190.2 ॥  
देव वृत्तोपचारेण तव यन्मनसि प्रियम् ।  
किं च तत्रैव दातव्यं तव कर्मपरायणैः ।  
एतदाचक्ष्व तत्त्वेन तत्र यत्परमं महत् ॥ 190.3 ॥  
श्रीवराह उवाच ।  
साधु भूमे महाभागे यन्मां त्वं परिपृच्छसि ।  
कथयिष्यामि तत्सर्वं दुःखसंसारमोक्षणम् ॥ 190.4 ॥  
कृत्वा तु मम कर्माणि यत् त्वया पूर्वभाषितम् ।  
पश्चाच्छान्तिं च मे कुर्याद् भूमे राष्ट्रसुखावहम् ॥ 190.5 ॥  
सर्वकर्म ततः कृत्वा भूम्यां जानु निपात्य च ।  
नमो नाराणेत्युक्त्वा इमं मन्त्रमुदाहरेत् ॥ 190.6 ॥  
ॐ नमो नमो वासुदेव त्वं गतिस्त्वं परायणम् ।  
शरणं त्वां गतो नाथ संसारार्णवतारक ॥ 190.7 ॥  
आगतस्त्वं च सुमुख समचित्तेन वै पुनः ।  
दिशः पश्य अधः पश्य व्याधिभ्यो रक्ष नित्यशः ।  
प्रसीदस्व सराष्ट्रस्य राज्ञः सर्वबलस्य च ॥ 190.8 ॥  
गर्भिणीनां च वृद्धानां व्रीहीणां च गवां तथा ।  
ब्राह्मणानां च सततं शान्तिं कुरु शुभं कुरु ॥ 190.9 ॥  
अन्नं कुरु सुवृष्टिं च सुभिक्षमभयं तथा ।  
राष्ट्रं प्रवर्द्धतु विभो शान्तिर्भवतु नित्यशः ॥ 190.10 ॥  
देवानां ब्राह्मणानां च भक्तानां कन्यकासु च ।  
पशूनां सर्वभूतानां शान्तिर्भवतु नित्यशः ॥ 190.11 ॥  
प्रयतात्मा पठेच्छान्तिं मम कर्मपरायणः ।  
पुनर्जलाञ्जलिं कृत्वा इमं मन्त्रमुदाहरेत् ॥ 190.12 ॥  
योऽसौ भवान् सर्वजगत्प्रसूतिः  
यज्ञेषु देवेषु च कर्मसाक्षी ।  
शान्तिं भवान् कुर्वतु वासुदेव  
संसारमोक्षं च कुरुष्व देव ॥ 190.13 ॥  
एष सिद्धिश्च कीर्त्तिश्च ओजसां तु महौजसम् ।  
लाभानां परमो लाभो गतीनां परमा गतिः ॥ 190.14 ॥  
एवं पठन्ति तत्त्वेन मम शान्तिं सुखावहाम् ।  
ते ते मल्लयतां यान्ति पुनरावृत्तिवर्जिताः ॥ 190.15 ॥  
एवं शान्तिं पठित्वा तु मधुपर्कं प्रयोजयेत् ।  
नमो नारायणेत्युक्त्वा इमं मन्त्रमुदाहरेत् ॥ 190.16 ॥  
योऽसौ भवान् देववरप्रसूतो  
मधुपर्कश्च समृद्धनामा ।  
आगच्छ संतिष्ठ इमे च पात्रे  
ममापि संसारविमोक्षणाय ॥ 190.17 ॥  
सपिर्दधि मधुश्चैव समं पात्रे उदुम्बरे ।  
अलाभे मधुनो वाऽपि गुडेन सह मिश्रयेत् ॥ 190.18 ॥  
घृतालाभे तु सुश्रोणि लाजैः सह विमिश्रयेत् ।  
अलाभे वापि दध्नश्च क्षीरेण सह मिश्रयेत् ॥ 190.19 ॥  
दधि मधु घृतं चैव कारयेत समं तथा ।  
अहं दधि मधू रुद्रः सर्पिश्चापि पितामहः ॥ 190.20 ॥  
सर्वेषामप्यलाभे तु मम कर्मपरायणः ।  
अप एव ततो गृह्य इमं मन्त्रमुदाहरेत् ॥ 190.21 ॥  
मन्त्रः --- योऽसौ भवान्नाभिमात्रप्रसूतो  
यज्ञैश्च मन्त्रैः सरहस्यजप्यैः ।  
सोऽयं मया ते परिकल्पितश्च  
गृहाण दिव्यो मधुपर्कनामा ॥ 190.22 ॥  
यो ददाति महाभागे मयोक्तं विधिपूर्वकम् ।  
सर्वयज्ञफलं प्राप्य मम लोकं प्रपद्यते ।  
अन्यच्च ते प्रवक्ष्यामि तच्छृणुष्व वसुंधरे ॥ 190.23 ॥  
यो वै प्राणान् प्रमुच्येत मम कर्मपरायणः ।  
तस्य चैवेह दातव्यो मन्त्रेण विधिपूर्वकम् ॥ 190.24 ॥  
यावत्प्राणान् प्रमुच्येत कृत्वा कर्म सुपुष्कलम् ।  
मद्भक्तेन तु दातव्यं सर्वसंसारमोक्षणम् ॥ 190.25 ॥  
दृष्ट्वा तु विह्वलं ह्येनं मम कर्मपरायणः ।  
मधुपर्कं परं गृह्य चेमं मन्त्रमुदाहरेत् ॥ 190.26 ॥  
योऽसौ भवांस्तिष्ठसि सर्वदेहे  
नारायणः सर्वजगत्प्रधानः ।  
गृहाण चेमं सुरलोकनाथ  
भक्तोपनीतं मधुपर्कसंज्ञम् ॥ 190.27 ॥  
अनेनैव तु मन्त्रेण दद्याच्च मधुपर्ककम् ।  
नरस्य मृत्युकाले तु दद्यात् संसारमोक्षणम् ॥ 190.28 ॥  
एषोत्पत्तिर्महाभागे मधुपर्कस्य कीर्तिता ।  
एवं कश्चिन्न जानाति मधुपर्कं वसुंधरे ॥ 190.29 ॥  
एवं भूमि प्रदातव्यं मधुपर्कं शरीरिणाम् ।  
यदिच्छेत् परमां सिद्धिं सर्वसंसारमोक्षणम् ॥ 190.30 ॥  
अर्चित्वा वाऽप्यनर्चित्वा मम कर्मपरायणः ।  
ददाति मधुपर्कं मे स याति परमां गतिम् ॥ 190.31 ॥  
एष मन्त्रः पवित्रश्च शोधनं शुचिरेव च ।  
कालः क्रिया च मन्त्रश्च मधुपर्कं मम प्रियम् ॥ 190.32 ॥  
दीक्षिताय च दातव्यं यश्च शिष्यो गुरुप्रियः ।  
न मूर्खाय प्रदातव्यमिदमध्यात्ममुत्तमम् ॥ 190.33 ॥  
धारणे ग्रहणे वापि श्रुते च पठिते तथा ।  
याति दिव्या परां सिद्धिं मधुपर्कस्य कारणात् ॥ 190.34 ॥  
एतत् ते कथितं भद्रे मधुपर्कविभावनम् ।  
सर्वसंसारमोक्षार्थं यदीच्छेत् सिद्धिमुत्तमाम् ॥ 190.35 ॥  
राजद्वारे श्मशाने वा भये च व्यसने तथा ।  
ये पठन्ति इमां शान्तिं शीघ्रं कार्यं भविष्यति ॥ 190.36 ॥  
अपुत्रो लभते पुत्रमभार्यश्च प्रियां लभेत् ।  
अपतिश्चैव भर्त्तारं बद्धो मुच्येत बन्धनात् ॥ 190.37 ॥  
एतत् ते कथिता भूमि महाशान्तिः सुखावहा ।  
सर्वसंसारमोक्षार्थं रहस्यं परमं महत् ॥ 190.38 ॥  
यस्त्वनेन विधानेन कुर्याच्छान्तिमनुत्तमाम् ।  
सर्वसङ्गं परित्यज्य मम लोकाय गच्छति ॥ 190.39 ॥  
॥ इति श्रीवराहपुराणे भगवच्छास्त्रे नवत्यधिकशततमोऽध्यायः ॥ 190 ॥


लोमहर्षण उवाच ।  
व्यासशिष्यं महात्मानं वेदवेदाङ्गपारगम् ।  
गङ्गाद्वारे समासीनं कृतपूर्वाह्णिकक्रियम् ॥ 191.1 ॥  
अश्वमेधे तथा वृत्ते राजा वै जनमेजयः ।  
ब्रह्मवध्याभिभूतस्य दीक्षां द्वादशवार्षिकीम् ।  
प्रायश्चित्तं चरित्वा तु आगतो गजसाह्वयम् ॥ 191.2 ॥  
उपगम्य महात्मानं जाह्नवीतीरसंश्रयम् ।  
ऋषिं परमसंपन्नं वैशम्पायनमञ्जसा ॥ 191.3 ॥  
कर्मणा प्रेरितस्तेन चिन्ताव्याकुललोचनः ।  
कुरूणां पश्चिमो राजा पश्चात्तापेन पीडितः ।  
व्यासशिष्यमुपामन्त्र्य प्रश्नमेनमपृच्छत ॥ 191.4 ॥  
जनमेजय उवाच ।  
भगवन् जायते तीव्रं चिन्तयानस्य सुव्रत ।  
कर्मपाकफलं यस्मिन् मानुषैरुपभुज्यते ॥ 191.5 ॥  
एतदिच्छाम्यहं श्रोतुं कीदृशं तु यमालयम् ।  
किं प्रमाणं च किं रूपं कथं गत्वा स पश्यति ॥ 191.6 ॥  
न गच्छेयं कथं विप्र प्रेतराज्ञो निवेशनम् ।  
धर्मराजस्य धीरस्य सर्वलोकानुशासिनः ॥ 191.7 ॥  
सूत उवाच ।  
एवं पृष्टो महातेजास्तेन राज्ञा द्विजोत्तमः ।  
उवाच मधुरं वाक्यं राजानं जनमेजयम् ॥ 191.8 ॥  
वैशम्पायन उवाच ।  
महाराज पुरावृत्तां कथां परमशोभनाम् ।  
धर्मवृद्धिकरीं नित्यां यशस्यां कीर्तिवर्द्धिनीम् ॥ 191.9 ॥  
पावनीं सर्वपापानां प्रवृत्तौ शुभकारिणीम् ।  
इतिहासपुराणानां कथां वै विदुषां प्रियाम् ॥ 191.10 ॥  
कश्चिदासीत् पुरा राजन्नृषिः परमधार्मिकः ।  
उद्दालक इति ख्यातः सर्ववेदाङ्गतत्त्ववित् ॥ 191.11 ॥  
तस्य पुत्रो महातेजा योगमास्थाय बुद्धिमान् ।  
नाचिकेत इति ख्यातः सर्ववेदाङ्गतत्त्ववित् ॥ 191.12 ॥  
तेन रुष्टेन शप्तोऽभूत् पुत्रः परमधार्मिकः ।  
गच्छ शीघ्रं यमं पश्य मम क्रोधेन दुर्मते ॥ 191.13 ॥  
तथेत्युक्त्वा महातेजाः पुत्रः परमधार्मिकः ।  
चिन्तयित्वा मुहूर्त्तं तु योगमास्थाय बुद्धिमान् ॥ 191.14 ॥  
क्षणेनान्तर्हितो जातः पितरं प्रत्युवाच ह ।  
विनयात्प्रसृतं वाक्यं भावेन च समन्वितम् ॥ 191.15 ॥  
मा भूद्वाक्यं च ते मिथ्या धार्मिकस्य कदाचन ।  
गमिष्यामि पुरं रम्यं धर्मराजस्य धीमतः ।  
इह चैव पुनस्तावदागमिष्ये न संशयः ॥ 191.16 ॥  
पितोवाच ।  
एकस्त्वमसि वत्सश्च नान्यो बन्धुर्विधीयते ।  
अधर्मं चानृतं चास्तु अकीर्तिर्वापि पुत्रक ॥ 191.17 ॥  
मिथ्याभिशंसिनं तात यथेष्टं तारयिष्यसि ।  
रोषेण हि मृषावादी निर्दयः कुलपांसनः ॥ 191.18 ॥  
अप्रवृत्तस्तु संभाष्यो योऽहं मिथ्याप्रयुक्तवान् ।  
त्वां वै धर्मसमाचारमभिधानेन शप्तवान् ॥ 191.19 ॥  
अहं पुत्र न सद्वादी न क्षमे धर्मदूषितम् ।  
मम त्वं हि महाभाग नित्यं चित्तानुपालकः ॥ 191.20 ॥  
धर्मज्ञश्च यशस्वी च नित्यं क्षान्तो जितेन्द्रियः ।  
शुश्रूषुरनहंवादी शक्तस्तारयितुं मम ।  
याचितस्त्वं मया पुत्र गन्तुं वै तत्रनार्ह सि ॥ 191.21 ॥  
यदि वैवस्वतो राजा तत्र प्राप्तं यदृच्छया ।  
रोषेण त्वां महातेजा विसृजेन्न कदाचन ॥ 191.22 ॥  
विनश्येयमहं पश्य कुलसेतुविनाशनः ।  
धिक्कृतः सर्वलोकेन पापकर्त्ता नराधमः ॥ 191.23 ॥  
पूतेति नरकस्याख्या दुःखेन नरकं विदुः ।  
पुतित्राणं भवेत् पुत्रमिहेच्छन्ति परत्र च ॥ 191.24 ॥  
हुतं दत्तं तपस्तप्तं पितरश्चापि पोषिताः ।  
अपुत्रस्य हि तत्सर्वं मोघं भवति निश्चयः ॥ 191.25 ॥  
शुश्रूषवान् भवेच्छूद्रो वैश्यो वा कृषिजीवनः ।  
सम्यग्गोप्ता तु राजन्यो ब्राह्मणो वा स्वकर्मकृत् ॥ 191.26 ॥  
तपो वा विपुलं तप्त्वा दत्त्वा दानमनुत्तमम् ।  
अपुत्रो नाप्नुयात् स्वर्गं यथा तात मया श्रुतम् ॥ 191.27 ॥  
पुत्रेण लभते जन्म पौत्रेण तु पितामहः ।  
पुत्रस्य तु प्रपौत्रेण मोदते प्रपितामहः ॥ 191.28 ॥  
न हास्यामीति वत्स त्वां मम वंशविवर्द्धनम् ।  
याच्यमानः प्रयत्नेन तत्र गन्तुं न चार्हसि ॥ 191.29 ॥  
वैशम्पायन उवाच ।  
एवं विलपमानं तं पितरं प्रत्युवाच ह ।  
हृष्टतुष्टमना भूत्वा पुत्रः परमधार्मिकः ॥ 191.30 ॥  
पुत्र उवाच ।  
न विषादस्त्वया कार्यो द्रक्ष्यसे मामिहागतम् ।  
दृष्ट्वा च तमहं देवं सर्वलोकवशंकरम् ॥ 191.31 ॥  
आगच्छामि पुनश्चात्र न च मे मृत्युतो भयम् ।  
पूजयिष्यति मां तात राजा त्वदनुकम्पया ॥ 191.32 ॥  
सत्ये तिष्ठ महाभाग सत्यं च परिपालय ।  
सत्यं स्वर्गस्य सोपानं पारावारस्य नौरिव ॥ 191.33 ॥  
सूर्यस्तपति सत्येन वायुः सत्येन वाति च ।  
अग्निर्दहति सत्येन सत्येन पृथिवी स्थिता ॥ 191.34 ॥  
उदधिर्ल्लङ्घयेन्नैव मर्यादां सत्यपालितः ।  
मन्त्राः प्रयुक्ताः सत्येन सर्वलोकहिताय ते ॥ 191.35 ॥  
सत्येन यज्ञा वर्त्तन्ते मन्त्रपूताः सुपूजिताः ।  
सत्येन वेदा गायन्ति सत्ये लोकाः प्रतिष्ठिताः ॥ 191.36 ॥  
सत्यं गाति तथा साम सर्वं सत्ये प्रतिष्ठितम् ।  
सत्यं स्वर्गश्च धर्मश्च सत्यादन्यन्न विद्यते ॥ 191.37 ॥  
सत्येन सर्वं लभते यथा तात मया श्रुतम् ।  
न हि सत्यमतिक्रम्य विद्यते किञ्चिदुत्तमम् ॥ 191.38 ॥  
देवदेवेन रुद्रेण देवगर्भः पुरा किल ।  
सत्यस्थितेन देवानां परित्यक्तो महात्मना ॥ 191.39 ॥  
दीक्षां धारयते ब्रह्मा सत्येनैव सुयन्त्रितः ।  
और्वेणाग्निस्तथा क्षिप्तः सत्येन वडवामुखे ॥ 191.40 ॥  
संवर्तेन पुरा तात सर्वे लोकाः सदैवताः ।  
देवानामनुकम्पार्थं धृता वीर्यवता तदा ॥ 191.41 ॥  
पाताले पालयन् सत्यं बद्धो वैरोचनोवसत् ॥ 191.42 ॥  
वर्द्धमानो महाश्रृङ्गैः शतश्रृङ्गो महागिरिः ।  
स्थितः सत्ये महाविन्ध्यो वर्द्धमानो न वर्द्धते ॥ 191.43 ॥  
सर्वं चराचरमिदं सत्येन ध्रियते जगत् ।  
गृहधर्माश्च ये दृष्टा वानप्रस्थाश्च शोभनाः ।  
यतीनां च गतिः शुद्धा ये चान्ये व्रतसंस्थिताः ॥ 191.44 ॥  
अश्वमेधसहस्त्रं च सत्यं च तुलया धृतम् ।  
अश्वमेधसहस्त्राद्धि सत्यमेव विशिष्यते ॥ 191.45 ॥  
सत्येन पाल्यते धर्मो धर्मो रक्षति रक्षितः ।  
तस्मात् सत्यं कुरुष्वाद्य रक्ष आत्मानमात्मना ॥ 191.46 ॥  
एवमुक्त्वा ततो हृष्टः स्वेन देहेन सुव्रत ।  
तपसा प्राप्तयोगस्तु जितात्मा जितसंशयः ॥ 191.47 ॥  
ऋषिपुत्रो महातेजाः सत्यवागनसूयकः ।  
प्राप्तश्च परमं स्थानं यत्र राज्ञो यमस्य तु ॥ 191.48 ॥  
॥ इति श्रीवराहपुराणे भगवच्छास्त्रे एकनवत्यधिकशततमोऽध्यायः ॥ 191 ॥


वैशम्पायन उवाच ।  
गतश्च परमं स्थानं यत्र राजा दुरासदः ।  
अर्चितश्च यथान्यायं दृष्ट्वैव तु विसर्जितः ॥ 192.1 ॥  
ततो हृष्टमना राजन् पुत्रं दृष्ट्वा तपोनिधिः ।  
परिष्वज्य च बाहुभ्यां मूर्ध्न्युपाघ्राय यत्नतः ।  
दिवं च पृथिवीं चैव नादयामास हृष्टवत् ॥ 192.2 ॥  
स संहृष्टमनाः प्रीतस्तानुवाच तपोधनान् ।  
पश्यन्तु मम पुत्रस्य प्रभावं दिव्यतेजसः ॥ 192.3 ॥  
यमस्य भवनं गत्वा पुनः शीघ्रमिहागतः ।  
पितृस्नेहानुभावेन गुरुशुश्रूषयाऽपि च ॥ 192.4 ॥  
दैवेन हेतुना चायं जीवन् दृष्टो मया सुतः ।  
लोके मत्सदृशो नास्ति पुमान् भाग्यसमन्वितः ।  
एष मृत्युमुखं गत्वा मम पुत्र इहगतः ॥ 192.5 ॥  
कच्चित् त्वं न हतो वत्स नैव बद्धो यमालये ।  
कच्चित् ते स शिवः पन्था गच्छतस्तव पुत्रक ॥ 192.6 ॥  
कच्चित् ते व्याधयो घोरा नान्वगच्छन् यमालये ।  
किमपूर्वं त्वया दृष्टं कच्चित् तुष्टो महातपाः ॥ 192.7 ॥  
कच्चिद् राजा त्वया दृष्टः प्रेतानामधिपो बली ।  
परुषेण न कच्चित् त्वां चक्षुषा पश्यते यमः ॥ 192.8 ॥  
कच्चिन्न तुष्टो भगवांस्त्वां दृष्ट्वा स्वयमागतम् ।  
कच्चिच्छीघ्रं विसृष्टोऽसि धर्मराजेन पुत्रक ॥ 192.9 ॥  
कच्चिद्दौवारिकास्तत्र न रौद्रास्त्वां यमालये ।  
कच्चिद् राज्ञा विसृष्टे तु नाबाधन् तेतरे जनाः ।  
कच्चित् पन्थास्त्वया लब्धो निर्गमो वा यमालये ॥ 192.10 ॥  
अयं मम सुतः प्राप्तः प्रसन्ना मम देवताः ।  
ऋषयश्च महाभागा द्विजाश्च सुमहाव्रताः ।  
यन्मे वत्स पुनः प्राप्तो यमलोकाद् दुरासदात् ॥ 192.11 ॥  
एवमाभाषमाणं तु श्रुत्वा सर्वे वनौकसः ।  
त्यक्त्वा व्रतानि सर्वाणि नियमांश्च तथैव च ।  
जपन्तश्चैव जाप्यानि पूजयन्तश्च देवताः ॥ 192.12 ॥  
उदूद्र्ध्वबाहवः केचित् तिष्ठन्त्यन्ये सुदारुणम् ।  
एकपादेन तिष्ठन्ति पश्यन्त्यन्ये दिवाकरम् ॥ 192.13 ॥  
एवमेवं परित्यज्य नियमान् पूर्वसंचितान् ।  
वैश्वानरा महाभागास्तपसा संशितव्रताः ।  
आगतास्त्वरितं द्रष्टुं नाचिकेतं सुतं तदा ॥ 192.14 ॥  
दिग्वाससश्च ऋषयो दन्तोलूखलिनस्तथा ।  
अश्मकुट्टाश्च मौनाश्च शीर्णपर्णाम्बुभोजनाः ।  
धूमपाश्च तथा चान्ये तप्यमानाश्च पावके ॥ 192.15 ॥  
परिवार्य तथा दृष्ट्वा तस्य पुत्रं तपोनिधिम् ।  
उपविष्टास्तथाश्चान्ये स्थिताश्चान्ये सुयन्त्रिताः ॥ 192.16 ॥  
ते सर्वे तं तु पृच्छन्ति ऋषयो वेदपारगाः ।  
नाचिकेतसुतं दृष्ट्वा यमलोकादिहागतम् ॥ 192.17 ॥  
भीतास्त्रस्ताः स्थिता दृष्ट्वा केचित् कौतूहलान्विताः ।  
केचिद् विमनसश्चैव केचित् संशयवादिनः ।  
तमूचुः सहिताः सर्वे ऋषिपुत्रं तपोधनम् ॥ 192.18 ॥  
ऋषय ऊचुः ।  
भो भो सत्यव्रताचार गुरुशुश्रूषणे रत ।  
नाचिकेत सुत प्राज्ञ स्वधर्मपरिपालक ॥ 192.19 ॥  
ब्रूहि तत्र यथा सत्यं यथादृष्टं यथाश्रुतम् ।  
ऋषीणां श्रोतुकामानां पितुश्चैव विशेषतः ॥ 192.20 ॥  
अपि गुह्यं च वक्तव्यं पृष्टे सति विशेषतः ।  
सर्वस्यापि भयं तीव्रं यमद्वारात् प्रदृश्यते ॥ 192.21 ॥  
मृते नैव परं तात दृश्यते कालमायया ।  
स्वकर्म भुज्यते तात प्रयत्नेन च मानवैः ।  
इह चैव कृतं यत्तु तत्परत्रोपभुज्यते ॥ 192.22 ॥  
करोति यदि तत्कर्म शुभं वा यदि वाऽशुभम् ।  
तथाऽत्र दृश्यते काले कालस्यैव तु मायया ॥ 192.23 ॥  
म्रियते च यथा जन्तुर्यथा गर्भे च तिष्ठति ।  
तस्य पारं न गच्छति बहवः पारचिन्तकाः ॥ 192.24 ॥  
तत्र स्थिते जगत्सर्वं लोभमोहतमोवृतम् ।  
चिन्तयेत न चिन्ताऽत्र मृगयन्ति च यद्धितम् ॥ 192.25 ॥  
करोति चित्रगुप्तः किं किं च जल्पत्यसौ पुनः ।  
धर्मराजस्य किं रूपं कालो वा कीदृशो मुने ॥ 192.26 ॥  
किंरूपा व्याधयश्चैव विपाको वाऽपि कीदृशः ।  
किं च कुर्वन् प्रमुच्येत किं वा कर्म समाचरेत् ॥ 192.27 ॥  
आस्पदं सर्वलोकस्य तत्कर्म दुरतिक्रमम् ।  
क्रोधबन्धनजं क्लेशं कर्षणं छेदजं तथा ॥ 192.28 ॥  
येन गच्छन्ति विप्रेन्द्र लोकान् कर्मविदो जनाः ।  
जितात्मानः कथं यान्ति कथं गच्छति पापकृत् ॥ 192.29 ॥  
यथा श्रुतं यथा दृष्टं यथा चैवावधारितम् ।  
प्रणयात् सौहृदात् स्नेहादस्माभिरभिपृच्छितम् ।  
वद सर्वं महाभाग यथातथ्येन विस्तरम् ॥ 192.30 ॥  
वैशम्पायन उवाच ।  
ऋषिभिस्त्वेवमुक्तस्तु नाचिकेतो महामनाः ।  
यदुवाच महाराज श्रृणु तज्जनमेजय ॥ 192.31 ॥  
॥ इति श्रीवराहपुराणे भगवच्छास्त्रे द्विनवत्यधिकशततमोऽध्यायः ॥ 192 ॥


नाचिकेत उवाच ।  
कथ्यमानं मया विप्राः श्रृण्वन्तु तपसि स्थिताः ।  
प्रणम्य तस्मै देवाय धर्मराजाय धीमते ।  
संसारं तु यथाशक्त्या कथ्यमानं निबोधत ॥ 193.1 ।.  
असत्यवादिनो ये च जन्तुस्त्रीबालघातकाः ।  
तथा ब्रह्महणः पापा ये च विश्वासघातकाः ॥ 193.2 ॥  
ये ये शठाः कृतघ्नाश्च लोलुपाः पारदारिकाः ।  
कन्यानां दूषका ये च ये च पापरता नराः ॥ 193.3 ॥  
वेदानां दूषितारश्च वेदमार्गविहिंसकाः ।  
शूद्राणां याजकाश्चैव हाहाभूता द्विजातयः ॥ 193.4 ॥  
अयाज्ययाजकाश्चैव ये कुबुद्धियुता नराः ।  
सुरापो ब्रह्महा चैव यो द्विजो वीरघातकः ॥ 193.5 ॥  
तथा वार्धुषिका ये च जिह्मप्रेक्षाश्च ये नराः ।  
मातृत्यागी पितृत्यागी यः स्वसाध्वीं परित्यजेत् ॥ 193.6 ॥  
गुरुद्वेषी दुराचारो दूताश्चाव्यक्तभाषिणः ।  
गृहक्षेत्रहरा ये च सेतुबन्धविनाशकाः ॥ 193.7 ॥  
अपुत्राश्चाप्यदाराश्च श्रद्धया च विवर्जिताः ।  
अशौचा निर्दयाः पापा हिंसका व्रतभञ्जकाः ।  
सोमविक्रयिणश्चैव स्त्रीजितः सर्वविक्रयी ॥ 193.8 ॥  
भूम्यामनृतवादी च वेदजीवी च यो द्विजः ।  
नक्षत्री च निमित्ती च चाण्डालाध्यापकस्तथा ॥ 193.9 ॥  
सर्वमैथुनगामी च अगम्यागमने रतः ।  
मायिका रतिकाश्चैव तुलाधाराश्च ये नराः ॥ 193.10 ॥  
सर्वपापसुसङ्घाश्च चिन्तका ये च वैरिणाम् ।  
स्वाम्यर्थे न हता ये च ये च युद्धपराङ्मुखाः ॥ 193.11 ॥  
परवित्तापहारी च राजघाती च यो नरः ।  
अशक्तः पापपोषश्च तथा ये ह्यग्निजीविनः ॥ 193.12 ॥  
शुश्रूषया च मुक्ता ये लिङ्गिनः पापकर्मिणः ।  
पानागारी च चक्री च नरा ये चाप्यधार्मिकाः ॥ 193.13 ॥  
देवागारांश्च सत्रांश्च तीर्थविक्रयिणस्तथा ।  
व्रतविद्वेषिणो ये च तथाऽसद्वादिनो नराः ॥ 193.14 ॥  
मिथ्या च नखरोमाणि धारयन्ति च ये नराः ।  
कूटा वक्रस्वभावाश्च कूटशासनकारिणः ॥ 193.15 ॥  
अज्ञानादव्रती यश्च यश्चाश्रमबहिष्कृतः ।  
विप्रकीर्णप्रतिग्राही सूचकस्तीर्थनाशकः ।  
कलहश्च प्रतर्कश्च निष्ठुरश्च नराधमः ॥ 193.16 ॥  
एते चान्ये च बहवो ह्यनिर्दिष्टाः सहस्त्रशः ।  
स्त्रियश्च पुरुषाश्चैव यत्र गच्छन्ति तच्छृणु ॥ 193.17 ॥  
कुर्वन्तीह यथा सर्वे तत्र गत्वा यमालये ।  
तानि तत्कथयिष्मामि श्रूयतां द्विजसत्तमाः ॥ 193.18 ॥  
वैशम्पायन उवाच ।  
एवं तस्य वचः श्रुत्वा सर्व एव तपोधनाः ।  
प्रपच्छुर्विस्मयाविष्टा नाचिकेतमृषिं तदा ॥ 193.19 ॥  
ऋषय ऊचुः ।  
त्वया सर्वं यथादृष्टं ब्रूहि तत्त्वविदांवर ।  
यथास्वरूपः कालोऽसौ येन सर्वं प्रवर्तते ॥ 193.20 ॥  
इह कर्माणि यः कृत्वा पुरुषो ह्यल्पचेतनः ।  
वारयेत् स तदा तं तु ब्रह्मलोके च स प्रभुः ॥ 193.21 ॥  
कल्पान्तं पच्यमानोऽपि दह्यमानोऽपि वा पुनः ।  
न नाशो हि शरीरस्य तस्मिन् देशे तपोधनाः ॥ 193.22 ॥  
यस्य यस्य हि यत्कर्म पच्यमानः पुनः पुनः ।  
अवश्यं चैव गन्तव्यं तस्य पार्श्वं पुनः पुनः ।  
न तु त्रासाद् द्विजाः सक्तस्तत्र त्रातुं हि कश्चन ॥ 193.23 ॥  
न गच्छन्ति च ये तत्र दानेन नियमेन च ।  
वैतरण्याश्च यद् रूपं किं तोयमवहत्यसौ ॥ 193.24 ॥  
रौरवो वा कथं विप्र किं रूपं कूटशाल्मलेः ।  
कीदृशा वाऽपि ते दूताः किंवीर्याः किंपराक्रमाः ॥ 193.25 ॥  
किं च किं च तु कुर्वाणः किं च किं च समाचरन् ।  
न चेतो लभते जन्तुश्छादितं पूर्वतेजसा ॥ 193.26 ॥  
धृतिं न लभते किंचित् तैस्तैर्दोषैः सुवासिताः ।  
दोषं सत्यमजानन्तस्तथा मोहेन मोहिताः ॥ 193.27 ॥  
बोद्धव्यं नावबुध्यन्ते गुणानां तु गुणोत्तरम् ।  
हाहाभूताश्च चिन्तार्त्ताः सर्वदोषसमन्विताः ।  
परं पारमजानन्तो रमन्ते कालमायया ॥ 193.28 ॥  
क्लिश्यन्ते बहवस्तत्र कृत्वा पापमचेतसः ।  
एतत् कथय वत्स त्वं यतः प्रत्यक्षदर्शिंवान् ॥ 193.29 ॥  
॥ इति श्रीवराहपुराणे भगवच्छास्त्रे त्रिनवत्यधिकशततमोऽध्यायः ॥ 193 ॥


वैशम्पायन उवाच ।  
तेषां तद् वचनं श्रुत्वा ऋषीणां भावितात्मनाम् ।  
उवाच वाक्यं वाक्यज्ञः सर्वं निरवशेषतः ॥ 194.1 ॥  
नाचिकेत उवाच ।  
श्रूयतां द्विजशार्दूलाः कथ्यमानं मया द्विजाः ।  
योजनानां सहस्त्रं तु विस्तराद् द्विगुणायतम् ।  
द्विगुणं परिवेषेण तद् वै प्रेतपतेः पुरम् ॥ 194.2 ॥  
भवनैरावृत्तं दिव्यैर्जाम्बूनदमयैः शुभैः ।  
हर्म्यप्रासादसंबाधं महाट्टालसमन्वितम् ॥ 194.3 ॥  
सौवर्णेनैव महता प्राकारेणाभिवेष्टितम् ।  
कैलासशिखराकारैर्भवनैरुपशोभितम् ॥ 194.4 ॥  
तत्रैव विमला नद्यस्तोयपूर्णाः सुशोभनाः ।  
दीर्घिकाश्च तथा कान्ता नलिन्यश्च सरांसि च ॥ 194.5 ॥  
तडागाश्चैव कूपाश्च वृक्षषण्डाः सुशोभनाः ।  
नरनारीसमाकीर्णा गजवाजिसमाकुलाः ॥ 194.6 ॥  
नानादेशसमुत्थानैर्नानाजातिभिरेव च ।  
सर्वजीवैस्तथाकीर्णं तस्य राज्ञः पुरोत्तमम् ॥ 194.7 ॥  
क्वचिद् युद्धं क्वचिद् द्वन्द्वं तेन बद्धो यमालये ।  
क्वचिद् गायन् हसंश्चैव क्वचिद् दुःखेन दुःखितः ॥ 194.8 ॥  
क्क्वचित्क्रीडन् यथाकामं क्वचिद् भुञ्जन् क्वचित् स्वपन् ।  
क्वचिन्नृत्यन् क्वचित् तिष्ठन् क्वचिद्वन्धनसंस्थितः ॥ 194.9 ॥  
एवं शतसहस्त्राणि तस्य राज्ञः पुरोत्तमे ।  
स्वकर्मभिः प्रदृश्यन्ते स्थूलाः सूक्ष्माश्च जन्तवः ।  
मया दृष्टा द्विजश्रेष्ठास्तस्य राज्ञः पुरोत्तमे ॥ 194.10 ॥  
अङ्गानि चैव सीदन्ति मनो विह्वलतीव मे ।  
दिव्यभावाः स्पृशन्त्येते चिन्तयानस्य तत्फलम् ।  
तथाऽपि कथयिष्यामि यथादृष्टं यथाश्रुतम् ॥ 194.11 ॥  
पुष्पोदका नाम तत्र नदीनां प्रवरा नदी ।  
दृश्येत न च दृश्येत नानावृक्षसमाकुला ॥ 194.12 ॥  
सुवर्णकृतसोपाना दिव्यकाञ्चनबालुका ।  
प्रसन्नेन च तोयेन शीतलेन सुगन्धिना ॥ 194.13 ॥  
पुष्पोत्पलवनाकीर्णा नानापक्षिसमाकुला ।  
भ्राजते सरितां श्रेष्ठा सर्वपापप्रणाशिनी ॥ 194.14 ॥  
तस्यास्तीरे मया दृष्टाः पादपाश्च सहस्त्रशः ।  
अमराः क्रीडमानाश्च जलक्रीडनकानि च ॥ 194.15 ॥  
विशालजघना यस्यां गन्धर्वाः सामगा इव ।  
भुजङ्गावनताङ्ग्यश्च किन्नर्यश्च सुगायनाः ।  
दिव्यभूषणसंभोगैः क्रीडन्त्यत्र समागताः ॥ 194.16 ॥  
एवं नारीसहस्त्राणि तत्र दिव्यानि नित्यशः ।  
क्रीडन्ति सलिले तत्र प्रासादेषु शुभेषु च ॥ 194.17 ॥  
तत्रापरे वृक्षषण्डा नित्यपुष्पफलान्विताः ।  
ते च कामप्रदा नित्यं मत्तद्विजसमायुताः ॥ 194.18 ॥  
प्रमदाश्च जले तत्र कान्तरूपाः सुमेखलाः ।  
रमयन्त्यो नरांस्तत्र यथाकामं यथासुखम् ॥ 194.19 ॥  
तां नदीं क्षोभयन्त्यस्ताः क्रीडन्ति सहिताः प्रियैः ।  
गायन्ति सलिले काश्चिन्मधुरं मधुविह्वलाः ॥ 194.20 ॥  
जलतूर्यनिनादेन भूषणानां स्वनेन च ।  
भाति सा निम्नगा दिव्या दिव्यरत्नैरलंकृता ॥ 194.21 ॥  
वैवस्वती नाम महानदी सा  
शुभा नदीनां प्रवराऽतिरम्या ।  
प्रयाति मध्ये नगरस्य नित्यं  
मातेव पुत्रं परिपालयन्ती ॥ 194.22 ॥  
तोयानुरूपा च मनोहरा च  
दिव्येन तोयेन सदैव पूर्णा ।  
यस्यास्तु हंसाः पुलिनेषु मत्ताः  
कुन्देन्दुवर्णाः प्रचरन्ति नित्यम् ॥ 194.23 ॥  
रथाङ्गसाह्वैः प्रवररैश्च पद्मैः  
प्रतप्तजाम्बूनदकर्णिकाभिः ।  
या दृश्यते चैव मनोज्ञरूपा  
सुवर्णसोपानयुता सुकान्ता ॥ 194.24 ॥  
यस्यास्तु तोयं विमलं सुगन्धि  
स्वादु प्रसन्नममृतोपमदिव्यरूपम् ।  
वृक्षास्तु यस्यां वनषण्‍डजाताः  
सदा शुभैः पुष्पफलैरुपेताः ॥ 194.25 ॥  
नार्यः सुरूपा मदविह्वलाश्च  
क्रीडन्ति तोयेषु मनोज्ञरूपाः ।  
यस्या जलं क्रीडनताडनाद्यै-  
र्विवर्णंतां नैव तु याति जातु ॥ 194.26 ॥  
या देवतानामपि पूजनीया  
तपोनिधीनां च तथा मुनीनाम् ।  
या दृश्यते तोयभरेण कान्ता  
कृतिः कवीनामिव निर्मलार्था ॥ 194.27 ॥  
जलं च दत्तं बहुभिर्नरैश्च  
तस्यां स्वरूपप्रतिमा च निष्ठा ।  
प्रासादपङ्क्तिर्ज्वलनप्रकाशा  
तस्यास्तु तीरे बहुभक्तिरम्या ॥ 194.28 ॥  
वादित्रगीतस्वनतालयुक्ता  
गायन्ति नार्यः सहिताः सदा हि ।  
कन्याकुलानां मृदुभाषितानि  
मनोहराणां च वनेषु तेषु ॥ 194.29 ॥  
कुर्वन्ति संहर्षमिव स्वनेन  
मनोज्ञरूपा दिवि देवतानाम् ।  
मृदङ्गनादाश्च सुतन्त्रियुक्तै -  
र्गानध्वनिश्चैव सुवंशयुक्तः ॥ 194.30 ॥  
प्रासादकुञ्जेषु विहार्यमाणा  
न तृप्तिमेवं बहुधा प्रयान्ति ।  
गन्धः सुगन्धोऽगुरुचन्दनानां  
वातः शुभो वाति सुशीतमन्दः ॥ 194.31 ॥  
क्वचित् सुगन्धः प्रचचार भूयः  
प्रासादरोधः प्रविरूढमार्गः ।  
क्वचिज्जनाः क्रीडनकावसक्ताः  
क्वचिच्च नारीनरगीतशब्दाः ॥ 194.32 ॥  
तथाऽपरे क्रीडनकाः सुकान्ताः  
सुवर्णवेदीकृतसानुशोभाः ।  
विमानभूताः प्रचरन्ति तोये  
प्रमत्तनारीनरसंकुलाश्च ॥ 194.33 ॥  
शक्यो विभागो न हि रम्यताया  
ह्यसौ दिनैर्वा बहुभिः प्रवक्तुम् ।  
नैषा कथा कर्मसमाधियुक्ता  
शक्या प्रवक्तुं दिवसैरनल्पैः ॥ 194.34 ॥  
॥ इति श्रीवराहपुराणे भगवच्छास्त्रे चतुर्नवत्यधिकशततमोऽध्यायः ॥ 194 ॥


ऋषिपुत्र उवाच ।  
दशयोजनविस्तारं ततो द्विगुणमायतम् ।  
प्राकारेण परिक्षिप्तं प्रासादशतशोभितम् ॥ 195.1 ॥  
समालिखन्निवाकाशं तदीप्तमिव तेजसा ।  
गोपुरं तूत्तरं तत्र प्रासादशतशोभितम् ।  
नानायन्त्रैः समाकीर्णं ज्वालामालासमायुतम् ॥ 195.2 ॥  
देवतानामृषीणां च ये चान्ये शुभकारिणः ।  
प्रवेशस्तत्र तेषां हि विहितो धर्मदर्शिनाम् ॥ 195.3 ॥  
राजते गोपुरं सर्वं शारदाभ्रचयप्रभम् ।  
मानुषाणां सुकृतिनां प्रवेशस्तत्र निर्मितः ॥ 195.4 ॥  
अग्निधर्मसमाकीर्णं सर्वदोषसमन्वितम् ।  
आयसं गोपुरं तत्र दक्षिणं भीमदर्शनम् ॥ 195.5 ॥  
रौद्रं प्रतिभयाकारं सुतप्तं दुर्निरीक्षणम् ।  
प्रवेशो हि ततस्तेन विहितो रविसूनुना ॥ 195.6 ॥  
पापिष्ठानां नृशंसानां क्रव्यादानां दुरात्मनाम् ।  
पापानां चैव सर्वेषां ये चान्ये घातमारकाः ॥ 195.7 ॥  
औदुम्बरमवीचीकमुच्चावचमनोकृतम् ।  
गोपुरं पश्चिमं तत्र दुर्निरीक्षं समन्ततः ॥ 195.8 ॥  
महता वह्निजालेन समालिप्तं भयानकम् ।  
दुष्कृतीनां प्रवेशार्थं यमेन विहितं स्वयम् ॥ 195.9 ॥  
तस्मिन् पुरवरे रम्ये रम्या परमशोभना ।  
सर्वरत्नमयी दिव्या वैवस्वतनियोजिता ॥ 195.10 ॥  
सभा रपरमसंपन्ना धार्मिकैः सत्यवादिभिः ।  
जितक्रोधैरलुब्धैश्च वीतरागैस्तपस्विभिः ॥ 195.11 ॥  
सा सभा धर्मयुक्तानां सा सभा पापकारिणम् ।  
सा सभा सर्वलोकस्य शुभस्यैवाशुभस्य च ।  
कर्मणा शुचितस्याथ सा सभा धर्मसंहिता ॥ 195.12 ॥  
अनिर्वर्त्य यथाकर्म शास्त्रदृष्टेन कर्मणा ।  
निर्विशङ्का निराक्षेपा धर्मज्ञा धर्मपाठकाः ।  
चिन्तयन्ति च कार्याणि सर्वलोकहिताय ते ॥ 195.13 ॥  
यथादृष्टं यथाशास्त्रं यथाकालनिवेदकाः ।  
ततः सर्वे च तत्सर्वं चिन्तयन्ति सुयन्त्रिताः ॥ 195.14 ॥  
मनुः प्रजापतिश्चैव पराशर्यो महामुनिः ।  
अत्रिरौद्दालकिश्चैव आपस्तम्बश्च वीर्यवान् ॥ 195.15 ॥  
बृहस्पतिश्च शुक्रश्च गौतमश्च महातपाः ।  
शङ्खश्च लिखितश्चैव ह्यङ्गिरा भृगुरेव च ॥ 195.16 ॥  
पुलस्त्यः पुलहश्चैव ये चान्ये धर्मपाठकाः ।  
यमेन सहिताः सर्वे चिन्तयन्ति प्रतिक्रियाम् ।  
सर्वे च कामप्रचुरा ये दिव्या ये च मानुषाः ॥ 195.17 ॥  
कुण्डलाभ्यां पिनद्धाभ्यामङ्गदाभ्यां महातपाः ।  
भ्राजते मुकुटस्तस्य ब्रह्मदत्तो महाद्युतिः ॥ 195.18 ॥  
तेजसा वर्चसा चैव दुर्निरीक्षयो महाबलः ।  
एकस्थमिव सर्वेषां तेजस्तेजस्विनां तदा ॥ 195.19 ॥  
तस्य पार्श्वे महादिव्या ऋषयो ब्रह्मवादिनः ।  
दीप्यमानाः स्ववपुषा वेदवेदाङ्गपारगाः ॥ 195.20 ॥  
वेदार्थानां विचारज्ञाः सत्यधर्मपुरस्कृताः ।  
छन्दःशिक्षाविकल्पज्ञाः शब्दशास्त्रविकल्पकाः ॥ 195.21 ॥  
निरुक्तमतिवादाश्च सामगान्धर्वशोभिताः ।  
धातुवादाश्च विविधा निरुक्ताश्चैव नैगमाः ॥ 195.22 ॥  
तत्र चैव मया दृष्टा ऋषयः पितरस्तथा ।  
भवने धर्मराजस्य प्रगायन्तः कथाः शुभाः ॥ 195.23 ॥  
तस्य पार्श्वे मया दृष्टः कृष्णवर्णो महाहनुः ।  
उत्तमः प्रकृताकार ऊद्र्ध्वरोमा निराकृतिः ॥ 195.24 ॥  
वामबाहुश्च दण्डेन प्रवरेण समन्वितः ।  
विकृतास्यो महादंष्ट्रो नित्यक्रुद्धो भयानकः ॥ 195.25 ॥  
शिष्ट्यर्थे धर्मराजेन संदिष्टः स पुनः पुनः ।  
श्रृणोति चैव कालोऽसौ नित्ययुक्तः सनातनः ।  
तथान्ये चापरे तत्र शासनेषु समाहिताः ॥ 195.26 ॥  
दृष्टा तत्र मया तात सर्वतेजोमयी शुभा ।  
यमेन पूज्यमाना सा दिव्यगन्धानुलेपनैः ॥ 195.27 ॥  
संहारः सर्वलोकानां गतीनां च महागतिः ।  
अतः परं न कर्त्तव्यं साधनं कथितं बुधैः ॥ 195.28 ॥  
विभ्यन्ति ह्यसुरास्तत्र ऋषयश्च तपोधनाः ।  
असुराश्च सुराश्चैव योगिनश्च महौजसः ।  
नमस्कार्या च पूज्या च मोहनी सर्वसाधनी ॥ 195.29 ॥  
तस्याङ्गेभ्यः समुद्भूता व्याधयः क्लेशसंभवाः ।  
अपराश्च महाघोरा व्याधयः कालनिर्मिताः ।  
पौरुषेण समायुक्ताः सर्वलोकनयाय ताः ॥ 195.30 ॥  
प्रकृत्या दुर्विनीतश्च महाक्रोधः सुदारुणः ।  
महासत्त्वो महातेजा जरामरणवर्जितः ।  
मृत्युर्दृष्टो दुराधर्षो दिव्यगन्धानुलेपनः ॥ 195.31 ॥  
गायना हसनाश्चैव सर्वजीवप्रबोधकाः ।  
मृत्युना सहिता नित्यं कालज्ञाः कालसंमताः ।  
दिव्याभरणशोभाभिः शोभमानाः सुतेजसः ॥ 195.32 ॥  
सबालव्यजनच्छत्रैः केचित् तत्र महौजसः ।  
पर्यास्तरणसंछन्नेष्वासनेषु तथापरे ।  
पूज्यमाना मया दृष्टाः केचित् तत्र महौजसः ॥ 195.33 ॥  
अथान्ये च ज्वरास्तत्र वेदनाश्च सुदारुणाः ।  
नारीनरस्वरूपाश्च मया दृष्टा अनेकशः ॥ 195.34 ॥  
कामक्रोधविचारिण्यो नानारूपधराः स्त्रियः ।  
जीवक्षयकरा घोरास्तीव्ररोषा भयानकाः ॥ 195.35 ॥  
तासां हलहला शब्दाः सर्वासां च समन्ततः ।  
धर्मराजसमीपे तु दारयन्ति धरामिमाम् ॥ 195.36 ॥  
कूष्माण्डा यातुधानाश्च राक्षसाः पिशिताशनाः ।  
एकपादा द्विपादाश्च त्रिपादा बहुपादकाः ॥ 195.37 ॥  
एकबाहुर्द्विबाहुश्च त्रिबाहुर्बहुबाहुकः ।  
शङ्कुकर्णा महाकर्णा हस्तिकर्णास्तथाऽपरे ॥ 195.38 ॥  
केचित् तु तत्र पुरुषाः सर्वशोभनशोभिताः ।  
केयूरैर्मुकुटैश्चान्ये चित्रैरङ्गैस्तथाऽपरे ॥ 195.39 ॥  
स्त्रग्विणो बद्धपट्टाश्च सर्वाभरणभूषिताः ।  
सकुठाराः सकुद्दालाः सचक्राः शूलपाणयः ॥ 195.40 ॥  
सशक्तितोमराः केचित् सधनुष्का दुरासदाः ।  
असिहस्तास्तथा चान्ये तथा मुद्गरपाणयः ॥ 195.41 ॥  
सज्जिता दधिहस्ताश्च गन्धहस्ता ह्यनेकशः ।  
विचित्रभक्षहस्ताश्च वस्त्रहस्तास्तथैव च ॥ 195.42 ॥  
धूपान् प्रगृह्य विविधान् वासांसि शुभदर्शनाः ।  
शिबिकाश्च महाशोभा यानानि विविधानि च ॥ 195.43 ॥  
वाजिकुञ्जरयुक्तानि हंसयुक्तानि चापरे ।  
शरभैर्ऋषभैश्चापि हस्तिभिश्च सुदर्शनैः ॥ 195.44 ॥  
मयूरैः सारसैश्चैव चक्रवाकैश्च वाजिभिः ।  
एवंरूपा मया दृष्टास्तत्र चान्ये भयानकाः ॥ 195.45 ॥  
उज्ज्वला मलिनाश्चैव जीर्णवस्त्रा नवांशुकाः ।  
सुमना विमना मूका मारकाः शतमारकाः ॥ 195.46 ॥  
समार्जारी काचवर्णा कृष्णा चैव कलिस्तथा ।  
धर्महस्ता यशोहस्ताः कीर्तिहस्तास्तथापरे ॥ 195.47 ॥  
एते पुरोगमास्तत्र कृतान्तस्य महात्मनः ।  
यद्येतान् हि यजेद् विप्रो नास्ति तस्य पराभवः ॥ 195.48 ॥  
नमस्कार्याश्च पूज्याश्च आपन्नेन हि नित्यशः ।  
परितुष्य कृता नित्यं विहिताः सर्वलौकिकाः ॥ 195.49 ॥  
॥ इति श्रीवराहपुराणे भगवच्छास्त्रे पञ्चनवत्यधिकशततमोऽध्यायः ॥ 195 ॥


वर्तमानः सभामध्ये राजा प्रेतपुराधिपः ।  
मामेकं मृतकं तत्र दर्शनं च ददौ यमः ॥ 196.1 ॥  
याथातथ्येन मे पूजा कार्येण विधिनाऽकरोत् ।  
आसनं पाद्यमर्ध्यं च वेददृष्टेन कर्मणा ॥ 196.2 ॥  
अब्रवीच्च पुनर्हृष्टो आस्यतां च वरासने ।  
काञ्चने कुशसंच्छन्ने दिव्यपुष्पोपशोभिते ॥ 196.3 ॥  
तस्य वक्त्रं महारौद्रं नित्यमेव भयानकम् ।  
पश्यतस्तस्य मां विप्रास्ततः सौम्यतरं बभौ ॥ 196.4 ॥  
लोहिते तस्य वै नेत्रे जल्पतश्च पुनः पुनः ।  
प्रहृष्टमानसो जातो विश्वासं च परं गतः ॥ 196.5 ॥  
तस्य प्रीतिकरं सद्य सर्वदोषविनाशनम् ।  
कामदं च यशस्यं च दैवतैश्चापि पूजितम् ॥ 196.6 ॥  
कालवृद्धिकरं स्तोत्रं क्षिप्रं तत्र उदीरयम् ।  
येन प्रोतो महातेजा यमः परमधार्मिकः ॥ 196.7 ॥  
ऋषिपुत्र उवाच ।  
त्वं धाता च विधाता च श्राद्धे चैव हि दृश्यसे ।  
पितॄणां परमो देवश्चतुष्पाद नमोऽस्तु ते ॥ 196.8 ॥  
कालज्ञश्च कृतज्ञश्च सत्यवादी दृढव्रतः ।  
प्रेतनाथ महाभाग धर्मराज नमोऽस्तु ते ॥ 196.9 ॥  
कर्ता कारयिता चैव भूतभव्यभवत्प्रभो ।  
पावको मोहनश्चैव संक्षेपो विस्तरस्तथा ।  
दण्डपाणे विरूपाक्ष पाशहस्त नमोऽस्तु ते ॥ 196.10 ॥  
आदित्यसदृशाकार सर्वजीवहर प्रभो ।  
कृष्णवर्ण दुराधर्ष तैलरूप नमोऽस्तु ते ॥ 196.11 ॥  
मार्तण्डसदृशश्रीमान् मार्तण्डसमतेजसा ।  
हव्यकव्यवहस्त्वं हि प्रभविष्णो नमोऽस्तु ते ॥ 196.12 ॥  
पापहन्ता व्रती श्राद्धी नित्ययुक्तो महातपाः ।  
एकदृग्बहुदृग्भूत्वा काल मृत्यो नमोऽस्तु ते ॥ 196.13 ॥  
क्वचिद् दण्डी क्वचिन्मुण्डी क्वचित् कालो दुरासदः ।  
क्वचिद् बालः क्वचिद् वृद्धः क्वचिद् रौद्रनमोऽस्तु ते ॥ 196.14 ॥  
त्वया विराजितो लोकः शासता धर्महेतुना ।  
प्रत्यक्षं दृश्यते देव त्वद्विना न च सिध्यति ॥ 196.15 ॥  
देवानां परमं दैवं तपसां परमं तपः ।  
जपानां परमं जप्यं त्वत्तश्चान्यो न दृश्यते ॥ 196.16 ॥  
ऋषयो वा तथा क्रुद्धा हतबन्धुसुहृज्जनाः ।  
पतिव्रतास्तु या नार्यो दुःखितास्तपसि स्थिताः ।  
नत्वा शक्ता इह स्थानात् पातनाय कदाचन ॥ 196.17 ॥  
तस्मात्त्वं सर्वदेवेषु एको धर्मभृतां वरः ।  
कृतज्ञः सत्यवादी च सर्वभूतहिते रतः ॥ 196.18 ॥  
वैशम्पायन उवाच ।  
एवं श्रुत्वा स्तवं दिव्यमृषिपुत्रस्य भारत ।  
परितुष्टस्तदा धर्मो उद्दालकसुतं प्रति ॥ 196.19 ॥  
यम उवाच ।  
परितुष्टोऽस्मि भद्रं ते माधुर्येण तवानघ ।  
याथातथ्येन वाक्येन ब्रूहि किं कारवाणि ते ॥ 196.20 ॥  
वरं वरय भद्रं ते यं वरं काङ्क्षसे द्विज ।  
शुभं वा श्रेयया युक्तं जीवितं वाऽयनामयम् ॥ 196.21 ॥  
ऋषिपुत्र उवाच ।  
नेच्छाम्यहं महाभाग मृत्युं वा जीवितं प्रभो ।  
यदि त्वं वरदो राजन् सर्वभूतहिते रत ॥ 196.22 ॥  
द्रष्टुमिच्छाम्यहं देव तव देशं यथातथम् ।  
पापानां च शुभानां च या गतिस्त्विह दृश्यते ।  
सर्वं दर्शय मे राजन् यदि त्वं वरदो मम ॥ 196.23 ॥  
चित्रगुप्तं च ते राजन् कार्यार्थं तव चिन्तकम् ।  
दर्शयस्व महाभाग सर्वलोकस्य चिन्तक ।  
यथाकर्मविशेषाणां दर्शनार्थं करोति सः ॥ 196.24 ॥  
एवमुक्तो महातेजा द्वारस्थं संदिदेश ह ।  
चित्रगुप्तसकाशं तु नय विप्रं सुयन्त्रितम् ॥ 196.25 ॥  
वक्तव्यश्च महाबाहुरस्मिन् विप्रे यथातथम् ।  
प्राप्तकालं च युक्तं च तत्सर्वं वक्तुमर्हसि ॥ 196.26 ॥  
ततोऽहं त्वरितं नीतस्तेन दूतेन दर्शितः ।  
प्राप्तश्च परया प्रीत्या चित्रगुप्तनिवेशनम् ॥ 196.27 ॥  
प्रत्युत्थितश्च मां दृष्ट्वा चिन्तयित्वा तु तत्त्वतः ।  
स्वागतं मुनिशार्दूल यथेष्टं परिगम्यताम् ॥ 196.28 ॥  
एवं संभाष्य मां वीरः स्वान् भृत्यान् संदिदेश ह ।  
कृताञ्जलिपुटान् सर्वान् घोररूपान् भयानकान् ॥ 196.29 ॥  
चित्रगुप्त उवाच ।  
भो भो श्रृणुत मे दूता मम चित्तानुवर्त्तकाः ।  
भक्तिमन्तो दुराधर्षा नित्यं व्रतपरायणाः ॥ 196.30 ॥  
अयं विप्रो यमादिष्टः प्रेतवासं गमिष्यति ।  
अस्य रक्षा च गुप्तिश्च भवद्भिः क्रियतामिति ॥ 196.31 ॥  
नैव दुःखेन खेदः स्यान्न चोष्णं न च शीतलम् ।  
बुभुक्षाऽपि तृषा वाऽपि एष आज्ञापयामि ह ॥ 196.32 ॥  
एवं दत्तवरो विप्रो गुरुचित्तानुचिन्तकः ।  
सर्वभूतदयावांश्च द्रव्यवांश्च स वै द्विजः ॥ 196.33 ॥  
यथाकाममयं पश्येद् धर्मराजपुरोत्तमम् ।  
एवमुक्त्वा महातेजा गच्छ गच्छेति चाब्रवीत् ॥ 196.34 ॥  
ऋषिपुत्र उवाच ।  
संदिष्टाश्च ततो दूताश्चित्रगुप्तेन धीमता ।  
धावन्तस्त्वरमाणास्तु गृह्णन्तो घ्नन्ति चैव ह ॥ 196.35 ॥  
बन्धयन्ति महाकाया निर्दहन्ति महाबलाः ।  
पाटयन्ति प्रहारैश्च ताड्यन्ति पुनः पुनः ।  
वेणुयष्टिप्रहारैश्च प्रहरन्ति ततोऽधिकैः ॥ 196.36 ॥  
भग्ना भिन्ना विभिन्नाश्च तथा भिन्नशिरोधराः ।  
रुदन्ति करुणं घोरं त्रातारं नाप्नुवन्ति ते ॥ 196.37 ॥  
नरकेऽपि तथा पूर्णे अगाधे तमसाऽऽवृते ।  
केचिच्च तेषु पच्यन्ते दह्यन्ते पावकेन्धनाः ॥ 196.38 ॥  
तैलपाके तथा केचित् केचित् क्षीरेण सर्पिषा ।  
पतन्ति ते दुरात्मानस्तत्र तत्र स्वकर्मभिः ।  
यातनैर्विविधैर्घोरैर्दह्यमानास्ततस्ततः ॥ 196.39 ॥  
केचिद् यन्त्रमुपारोप्य संपीड्यन्ते तिला इव ।  
तेषां संपीड्यमानानां शोणितं स्त्रवते बहु ॥ 196.40 ॥  
ततो वैतरणी घोरा संभूता निम्नगा तथा ।  
सफेनसलिलावर्त्ता दुस्तरा पापकर्मिणाम् ॥ 196.41 ॥  
अथान्ये शूल आरोप्य दूताः पादेषु गृह्य वै ।  
वैतरण्यां सुघोरायां प्रक्षिपन्ति सहस्त्रशः ॥ 196.42 ॥  
नानुष्णे रुधिरे तत्र फेनमालासमाकुले ।  
दशन्ति सर्पास्तांस्तत्र प्राणिनां तु सहस्त्रशः ॥ 196.43 ॥  
अनुत्तार्य तदा तस्या उच्छ्रिता विकृतावशाः ।  
आवर्त्ता ऊर्मयश्चैव उत्तिष्ठन्ति सहस्त्रशः ॥ 196.44 ॥  
तत्र शुष्यन्ति ते पापाः सर्वदोषसमन्विताः ।  
मज्जन्तश्च प्लवन्तश्च त्रातारं नाप्नुवन्ति ते ॥ 196.45 ॥  
अथान्ये बहवस्तत्र बहुभिश्चापि दूतकैः ।  
कूटशाल्मलिमारोप्य लोहकण्टकसंवृताम् ।  
असिशक्तिप्रहारैश्च ताड्यन्ति पुनः पुनः ॥ 196.46 ॥  
तत्र शाखासु घोरासु मया दृष्टाः सहस्त्रशः ।  
कूष्माण्डा यातुधानाश्च लम्बमाना भयानकाः ॥ 196.47 ॥  
अतिक्रम्य च ते स्कन्धांस्तीक्ष्णकण्टकसंकुलान् ।  
वेदनार्त्तास्तु वेगेन शीघ्रं शाखा उपारुहन् ॥ 196.48 ॥  
तत्र ते निहता घोरा राक्षसाः पिशिताशनाः ।  
आरूढगात्रा निघ्नन्ति निःशङ्कं तमसावृतम् ।  
संक्रामन्तश्च खादन्ति शाखायां कपिवद् भृशम् ॥ 196.49 ॥  
यथा च कुक्कुटं खादेत् कश्चिन्म्लेच्छो निराकृतिः ।  
तथा कटकटाशब्दस्तस्मिन् वृक्षे मया श्रुतः ॥ 196.50 ॥  
पक्वमाम्रफलं यद्वन्नरः खादेद् यथा वने ।  
एवं ते मुखतः कृत्वा महावक्त्रा दुरासदाः ॥ 196.51 ॥  
चूषयित्वा तु ते सर्वांस्तेषां तस्मिन्नगोत्तमे ।  
विसृजन्ति क्षितिं यावदस्थिभूतान्नरांस्तथा ॥ 196.52 ॥  
ततो जवेन संयुक्ता वनस्थाश्चूषिताः पुनः ।  
आविष्टानि च कर्माणि पुनः शीघ्रमकामयन् ॥ 196.53 ॥  
अधस्तात् तु पुनस्तत्र पच्यन्ते पापकर्मिणः ।  
पापेषु बहुसंख्येषु दारुणेषु सुदुःखिताः ॥ 196.54 ॥  
विधानं याहि चैवेति वदन्तः परुषं वचः ।  
यमदूता निरामर्षाः सूदयन्ति पुनः पुनः ॥ 196.55 ॥  
पाषाणवर्षैः केचित्तु पांसुवर्षैश्च विद्रुताः ।  
प्रविशन्ति नगच्छायां ततस्ते प्रज्वलन्ति तु ॥ 196.56 ॥  
द्रवन्ति च पुनस्तत्र दूतैश्चापि दृढं हताः ।  
भुवनेषु च घोरेषु पच्यन्ते ते दृढाग्निना ॥ 196.57 ॥  
वारिपूर्णं ततः कुम्भं शीतलं च जलं पुनः ।  
दीयतां दीयतां चेति ब्रुवते नः प्रसीदथ ।  
ततः पानीयरूपेण जलं तप्तं तु दीयते ॥ 196.58 ॥  
तेन दग्धाश्च आर्ताश्च क्रोशयन्तः परस्परम्।  
आलिङ्ग्यालिङ्ग्यदुःखार्त्ताः केचित्तत्रपतन्ति वै ॥ 196.59 ॥  
तथान्ये क्षुधितास्तत्र हाहाभूता अचेतसः ।  
अन्नानां सुसमृष्टानां भक्षाणां च सुगन्धिनाम् ॥ 196.60 ॥  
पश्यन्ति राशींस्तत्रस्थान् सुगन्धान् पर्वतोपमान् ।  
दधिक्षीररसांश्चैव कृशरान् पायसांस्तथा ॥ 196.61 ॥  
मधुमाधवपूर्णानि सुरामैरेयकस्य च ।  
माध्वीकस्य च पानस्य सीधोर्जातरसस्य च ॥ 196.62 ॥  
पानानि चैव दिव्यानि शीतलानि सुगन्धि च ।  
गोरसस्य च पानानि भाजनानि सहस्त्रशः ।  
तपोऽर्जितानि दिव्यानि तिष्ठन्ति सुकृतात्मनाम् ॥ 196.63 ॥  
माल्यानि धूपगन्धानि नानारससमायुताः ।  
मनोहराश्च कान्ताश्च भूमिस्थाश्च सहस्त्रशः ॥ 196.64 ॥  
भोजनेषु च सर्वेषु स्त्रियः कान्ता मनोहराः ।  
गृहीतकुम्भमणिकाः सर्वाभरणभूषिताः ॥ 196.65 ॥  
फलानि कुण्डहस्ताश्च पात्रीहस्तास्तथापराः ।  
सुमनः पाद्यहस्ताश्च अदीनाः परमाङ्गनाः ।  
अन्नदानरताश्चापि भोजयन्ति सहस्त्रशः ॥ 196.66 ॥  
नूपुरोऽज्ज्वलपादाश्च तिष्ठन्ति च मनोहरः ।  
उपस्थाप्य महायोग्यमन्नं कालेन योषितः ॥ 196.67 ॥  
ब्रुवन्ति सर्वास्ते चैव तस्यान्नस्य च दक्षिणाः ।  
निध्नन्तस्तान् हसन्तश्च दूता निष्ठुरवादिनः ॥ 196.68 ॥  
भो भो कृतघ्ना लुब्धाश्च परदाराभिमर्शकाः ।  
पापाः शठा निःकृतिकाः सर्वदानविवर्जिताः ॥ 196.69 ॥  
परापवादनिरताः पापबद्धकथानकाः ।  
निर्लज्जा गूहकादेया याचितुं मनसा हिताः ॥ 196.70 ॥  
सुलभानि न दत्तानि विभवे सति लौकिकम् ।  
पानीयमथ काष्ठानि यद्यन्नं सुखमागतम् ।  
तेन वध्या भवन्तो वै यातनाभिरनेकशः ॥ 196.71 ॥  
कर्मणां च क्षयो जातः संसारे यदि पच्यथ ।  
विमुक्ता इह लोकात् तु जनिष्यथ सुदुर्गताः ॥ 196.72 ॥  
कुलेषु सुदरिद्रेषु संजाताः पापकर्मिणः ।  
पापैरनुगता घोरैर्मानुषं लोकमाश्रिताः ॥ 196.73 ॥  
वृत्तस्था भुञ्जते हीमांश्चातुर्वर्णा न संशयः ।  
ततः सत्यरताः क्षान्ताः दयावन्तः सुधार्मिकाः ॥ 196.74 ॥  
इह विश्रम्यते धीराः किंचित्कालं सहानुगाः ।  
गच्छन्ति परमं स्थानं पृथिव्यां वा महाकुले ॥ 196.75 ॥  
बहुसुन्दरनारीके समृद्धे सुसमाहिते ।  
अजायन्त तथा क्षान्ताः प्राप्स्यन्ति परमां गतिम् ॥ 196.76 ॥  
॥ इति श्रीवराहपुराणे भगवच्छास्त्रे षण्णवत्यधिकशततमोऽध्यायः ॥ 196 ॥


ऋषिपुत्र उवाच ।  
तस्मिन् क्षितितलं सर्वमायसैः कण्टकैश्चितम् ।  
प्रभवन्ति पुनः केचिद् विषमं तमसाऽऽश्रितम् ॥ 197.1 ॥  
अथान्ये छिन्नपादास्तु छिन्नपाणिशिरोधराः ।  
पापाचारास्तथादेशाद् अपसर्पत माचिरम् ॥ 197.2 ॥  
ये तु धर्मरता दान्ता वपुष्मन्तो यथा गृहे ।  
परियान्ति क्षितिं सर्वे पात्यन्ते पापकारिणः ॥ 197.3 ॥  
याचमानाः स्थिता नित्यं सुशीतैस्तोयभोजनैः ।  
स्त्रियः श्रीरूपसंकाशाः सुकुमाराः सुभोजनाः ॥ 197.4 ॥  
कृत्वा पूजां परां तत्र प्रतीक्षन्ते परं जनम् ।  
अग्नितप्ते सुघोरे च निक्षिप्यन्ते शिलातले ॥ 197.5 ॥  
आलोके च प्रदृश्यन्ते वृक्षाश्च भुवनानि च ।  
आयान्ति दह्यमानेषु पृष्ठपादोदरेषु च ॥ 197.6 ॥  
तत्र गत्वा तु ते दूताः प्रविशन्ति सुदारुणाः ।  
क्लिश्यन्ति बहवस्तत्र त्रातारं नाप्नुवन्ति ते ॥ 197.7 ॥  
अथान्ये तु श्वभिर्घोरैरापादतलमस्तकम् ।  
भक्ष्यमाणा रुदन्तश्च क्रोशन्ति तु पुनः पुनः ॥ 197.8 ॥  
अथान्ये तु महारूपा महादंष्ट्रा भयानकाः ।  
सूचीमुखं कृताः पापाः क्षुधितास्तृषितास्तथा ॥ 197.9 ॥  
अन्नानि दीयमानानि भक्ष्याणि विविधानि च ।  
भोज्यानि लेह्यचोष्याणि यैर्निषिद्धं दुरात्मभिः ॥ 197.10 ॥  
असौ सारमयी नारी वह्नितप्ता सुदारुणा ।  
आलिङ्गति नरं तत्र धावन्तं चानुधावति ॥ 197.11 ॥  
धावन्तं चानुधावन्ती इदं वचनमब्रवीत् ।  
अहं ते भगिनी पाप अहं भार्या सुतस्य ते ।  
मातृष्वसा ते दुर्बुद्धे मातुलानी पितृष्वसा ॥ 197.12 ॥  
अहं हि गुरुभार्या ते भ्रातुर्भार्या त्वहं तव ।  
मित्रभार्या त्वहं मूढ राजभार्या त्वहं श्रृणु ॥ 197.13 ॥  
श्रोत्रियाणां द्विजातीनां जायास्ता धर्षितास्त्वया ।  
मोक्षसे न हि पाप त्वं रसातलगतोऽपि वा ॥ 197.14 ॥  
किं प्रधावसि निर्लज्ज व्यसनैश्चोपपादितैः ।  
वधिष्येऽहं ध्रुवं पाप यथा कर्म त्वया कृतम् ॥ 197.15 ॥  
एवं वै घोषयन्ती च श्रावयन्ति पुनः पुनः ।  
अभिद्रवन्ति तं पापं घोररूपा भयानकाः ॥ 197.16 ॥  
जातीनां च सहस्त्रेषु जातं जातं तथा स्त्रियः ।  
अनुपीड्य दुरात्मानं धर्षयन्ति सुदारुणम् ॥ 197.17 ॥  
वृषलीबहुलैर्दुःखैः किं क्रन्दसि पुनः पुनः ।  
किं क्रन्दसि सुदुर्बुद्धे परिष्वक्तः स्वयं मया ॥ 197.18 ॥  
दशधा त्वं मया पाप नीयमानः पुनः पुनः ।  
अञ्जलिं वाऽपि कुर्वाणो याचमानो न लज्जसे ॥ 197.19 ॥  
न मोक्षसे मया पाप कुतो गच्छसि मूढ वै ।  
यत्र यत्र प्रयासि त्वमिति गत्वा यमालये ।  
तत्र तत्रैव पाप त्वां न त्यक्षे पारदारिकम् ॥ 197.20 ॥  
लोहयष्टिप्रहारैश्च ताड्यन्तः पुनः पुनः ।  
गोपाला इव दण्डेन कालयन्तो मुहुर्मुहुः ॥ 197.21 ॥  
व्याघ्रसिंहसृगालैश्च तथा गर्दभराक्षसैः ।  
भक्ष्यन्ते श्वापदैरन्यैः श्वानकाकैस्तथाऽपरे ॥ 197.22 ॥  
असितालवनं तत्र धूमज्वालासमाकुलम् ।  
दावाग्निसदृशाकारं प्रदीप्तं सर्वतोऽर्चिषा ॥ 197.23 ॥  
तत्र क्षिप्तास्ततः पापा यमदूतैः सुदारुणैः ।  
दह्यमानाः सुतप्ताश्च संश्रयन्ते द्रुमान् पुनः ।  
असिपत्रे ततो वृक्षाश्छिन्दन्ति बहुशो नरान् ॥ 197.24 ॥  
तत्र छिन्नाश्च दग्धाश्च हन्यमानाश्च सर्वशः ।  
विघृष्टा विकृताश्चैव दह्यमाना नदन्ति ते ॥ 197.25 ॥  
असितालवनद्वारि ये तिष्ठन्ति महाबलाः ।  
पापकर्मसमायुक्तास्तर्ज्जयन्ति सुदारुणाः ॥ 197.26 ॥  
भो भो पापसमाचारा धर्मसेतुविनाशकाः ।  
अतो निमित्तं पापिष्ठा यातनाभिः सहस्त्रशः ॥ 197.27 ॥  
अनुभूयेह तत्सर्वं मानुष्यं यदि यास्यथ ।  
कुलेषु सुदरिद्राणां गर्भवासेन पीडिताः ।  
भोगैश्च पीडिता नित्यं उत्पत्स्यथ सुदुर्गताः ॥ 197.28 ॥  
अग्निज्वालानिभास्तत्र अग्निस्पर्शा महारवाः ।  
पक्षिणश्चायसैस्तुण्डैर्व्याघ्राश्चैव सुदारुणाः ॥ 197.29 ॥  
तत्र घोरा बहुविधाः क्रव्यादाः श्वापदास्तथा ।  
खादन्ति रुषितास्तत्र बहवो हिंसकान् नरान् ॥ 197.30 ॥  
ऋक्षद्वीपिसमाकीर्णे बहुकीटपिपीलिके ।  
असितालवने विप्रा बहुदुःखसमाकुले ॥ 197.31 ॥  
तत्र क्षिप्ता मया दृष्टा यमदूतैर्महाबलैः ।  
असिपत्रसुभग्राङ्गाः शूललनास्तग्थाऽपरे ॥ 197.32 ॥  
तथाऽपरो महादेशो नानारूपो भयानकः ।  
पुष्करिण्यश्च वाप्यश्च ह्रदा नद्यस्तथैव च ।  
तडागानि च कूपाश्च रुधिरस्य सहस्त्रशः ॥ 197.33 ॥  
पूतिमांसकृमीणां च अमेध्यस्य तथैव च ।  
अन्यानि च मया तत्र दृष्टानि मुनिसत्तमाः ॥ 197.34 ॥  
तत्र क्लिश्यन्ति ते पापास्तस्मिन् मध्ये सहस्त्रशः ।  
जिघ्रन्तश्च तथा गन्धं मज्जन्तश्च सहस्त्रशः ॥ 197.35 ॥  
अस्थिपाषाणवर्षाश्च रुधिरस्य बलाहकाः ।  
अश्मवर्षं च ते घोराः पातयन्ति सहस्त्रशः ॥ 197.36 ॥  
धावतां प्लवतां चैव हा हतोऽस्मीति भाषिणाम् ।  
प्राहतानां पुनः शब्दो वध्यतां च सुदारुणः ।  
क्रन्दतां करुणोन्मिश्रं दिशोऽपूर्यन्त सर्वशः ॥ 197.37 ॥  
क्वचिद् बद्धः क्वचिद् रुद्धः क्वचिद् विद्धः सुदारुणैः ।  
क्वचिच्छूले तथा विद्ध उद्वद्धश्च क्वचित् तथा ॥ 197.38 ॥  
हा हा भयानकोन्मिश्रः शब्दोऽश्रूयत दारुणः ।  
अपश्यं पुनरन्यत्र यत्स्मृत्वा चोद्विजेन्नरः ॥ 197.39 ॥  
॥ इति श्रीवराहपुराणे भगवच्छास्त्रे सप्तनवत्यधिकशततमोऽध्यायः ॥ 197 ॥


ऋषिपुत्र उवाच ।  
तप्तं चैव महातप्तं महारौरवरौरवौ ।  
सप्ततालश्च नरको नरकः कालसूत्रकः ॥ 198.1 ॥  
अन्धकारश्च नरको अन्धकारपरस्तथा ।  
अष्टावेते तु नरकाः पच्यन्ते यत्र पापिनः ॥ 198.2 ॥  
प्रथमे प्रथमं विद्याद् द्वितीये द्विगुणं तथा ।  
तृतीये त्रिगुणं विद्याच्चतुर्थे तु चतुर्गुणम् ॥ 198.3 ॥  
पञ्चमे तु गुणाः पञ्च षष्ठं षड्गुणमुच्यते ।  
सप्तमे तु गुणाः सप्त अष्टमेऽष्टविधा गुणाः ॥ 198.4 ॥  
अहोरात्रेण चाध्वानं प्रेता गच्छन्ति तत्पुरम् ।  
दुःखितानां ततो दुःखं दुःखाद् दुःखतरं ततः ॥ 198.5 ॥  
दुःखमेवात्र हि सुखं दुःखैर्दुःखं विवर्ध्यते ।  
उपायस्तत्र नैवास्ति येन स्वल्पं सुखं भवेत् ॥ 198.6 ॥  
मुच्यते च मृतस्तत्र मारकास्तत्र दुर्लभः ।  
शब्दे स्पर्शे तथा रूपे रसे गन्धे तु पञ्चमे ॥ 198.7 ॥  
न सुखं तस्य तत्रास्ति किञ्चिदेवात्र विद्यते ।  
शारीरैर्मानसैश्चैव दुःखैर्दुःखान्तगामिभिः ॥ 198.8 ॥  
आयसैः कण्टकैस्तीक्ष्णैस्तप्तैस्तप्तावृता मही ।  
अन्तरिक्षं खगानीकैरग्निजिह्वैः समावृतम् ॥ 198.9 ॥  
अतीव च बुभुक्षाऽत्र पिपासा चाप्यतीव हि ।  
उष्णमत्युष्णमेवात्र शीतलं चातिशीतलम् ॥ 198.10 ॥  
पातुकामस्य पानीयं राक्षसैर्नीयते सरः ।  
हंससारससंकीर्णं पद्मोत्पलविभूषितम् ॥ 198.11 ॥  
पातुकामश्च पानीयं सहसा तत्र धावति ।  
सलिलं प्रेक्षते चैव तत्र तप्ततरं तथा ।  
ततः पक्वानि मांसानि राक्षसैः परिनीयते ॥ 198.12 ॥  
क्षारोदकेऽपि च तथा क्षिप्यतेऽत्र महाह्रदे ।  
तत्र चैव ह्रदे नैका मत्स्याः खादन्ति सर्वशः ॥ 198.13 ॥  
ततः कालावसाने तु कथंचित् प्रपलायिनः ।  
किञ्चिदन्तरमागम्य वेदनार्त्ताः पतन्ति हि ।  
यातनार्थं पुनस्तत्र मांसं चैवोपजायते ॥ 198.14 ॥  
शिरस्येवोपविष्टस्य प्रस्थितस्य प्रधावतः ।  
तस्यार्त्तायामवस्थायां दुःखं भवति दारुणम् ॥ 198.15 ॥  
करीषगर्त्तस्तत्रैव कुम्भीपाकः सुदारुणः ।  
पद्मपत्राकृतिस्तस्य पेशीं तत्र शरीरजाम् ॥ 198.16 ॥  
पाटयन्ति सुमार्गेण राक्षसाः करपत्रिकाः ।  
निपीड्य दशनै रोषं भीमनादाः सुरोषिताः ॥ 198.17 ॥  
असिपत्रवनं चात्र श्रृङ्गाटकवनं तथा ।  
तत्र श्रृङ्गाटकाश्चैव तप्तवालुकमिश्रिताः ॥ 198.18 ॥  
दह्यते छिद्यते चैव विध्यते भिद्यते तथा ।  
पाठ्यते पीड्यते चेव कृष्यते च विशस्यते ॥ 198.19 ॥  
श्यामाश्च शबलाश्चैव श्वानस्तत्र दुरासदाः ।  
खादन्ति च सुसंरब्धाः सर्पवृश्चिकसन्निभैः ॥ 198.20 ॥  
कण्टकैः प्रतिकूलैश्च तत्रान्या कूटशाल्मली ।  
कर्षन्ति तत्र चैवैनं यावदस्थावशेषितः ॥ 198.21 ॥  
यद्दुःखं तस्य दुर्बुद्धेः प्रतिकूलं च तस्य यत् ।  
तत्र चोत्पद्यते शीघ्रं यातनार्थाय यत्नतः ॥ 198.22 ॥  
शीतकामस्य वै चोष्णमुष्णकामस्य शीतलम् ।  
सुखकामस्य वै दुःखं सुखं नैवात्र विद्यते ॥ 198.23 ॥  
छिन्नाश्च शतधाऽप्येवं ह्यनिशं तैः सहस्त्रशः ।  
छिन्नाङ्गाः सर्वगात्रेषु सर्वमेवं स विन्दति ॥ 198.24 ॥  
सलिलं च नदीं घोरां व्यालाकीर्णां भयानकाम् ।  
तां चैव तार्यते प्रेतो यां दृष्टवै भयं भवेत् ॥ 198.25 ॥  
करम्भवालुका नाम शतयोजनमायता ।  
अग्निज्वालासमा घोरा पथा येन स गच्छति ॥ 198.26 ॥  
ततो वैतरणी नाम क्षारोदा तु महानदी ।  
योजनानि तु पञ्चाशदधस्तात् पञ्चयोजनम् ॥ 198.27 ॥  
अगाधपङ्कां वै तत्र चर्ममांसास्थिभेदना ।  
तत्र कर्कटका घोरा वज्रदंष्ट्रा विशन्ति ताम् ॥ 198.28 ॥  
उलूकाश्च धनुर्मात्रा वज्रजिह्वास्थिभेदना ।  
महाविषा महाक्रोधा दुर्विषह्याः सुदारुणा ॥ 198.29 ॥  
समुत्तीर्य तु कृच्छ्रेण तस्माद् योजनकर्दमात् ।  
वसन्त्यदूरे केचित् तु शून्यागारे निराश्रये ।  
यत्र वै मूषिकगणा भक्षयन्ति ह्यनेकशः ॥ 198.30 ॥  
मूषकैर्जग्धगात्रस्तु ह्यस्थिमात्रावशेषितः ।  
प्रभाते वायुना स्पृष्टः पुनर्मासं स विन्दति ॥ 198.31 ॥  
शून्यागारप्रवेशात् तु गव्यूतौ नातिदूरतः ।  
सहकारवनं नाम चमरा यत्र पक्षिणः ॥ 198.32 ॥  
निस्त्वगस्थिस्तु क्रियते निर्मांसश्चैव मानवः ।  
निःशिराजालकश्चैव निरक्षिश्रवणस्तथा ॥ 198.33 ॥  
वटवृक्षो नातिदूरे दक्षिणे तु त्रियोजनम् ।  
सन्ध्याभ्र इव चाभाति प्रदीप्तो नित्यमेव तु ॥ 198.34 ॥  
दशयोजनविस्तीर्णा तदधः शतमायता ।  
यमचुल्लीति विख्याता गम्भीरा सा त्रियोजनम् ।  
नित्यं प्रज्वलिता सा तु नित्यं धूमान्धकारिता ॥ 198.35 ॥  
तत्र प्रेतसहस्त्राणि प्रयुतान्यर्बुदानि च ।  
प्रक्षिप्यन्ते त्वहोरात्रं राक्षसैर्यमकिङ्करैः ।  
एकमासं तु तस्यां तु चुल्हायां वै परिभ्रमात् ॥ 198.36 ॥  
ततः शकुनिका नाम वसामेदोवहा नदी ।  
चुल्लीकुक्षौ विनिष्क्रान्तां वेगिनी वहते तु सा ॥ 198.37 ॥  
तां समुत्तीर्य कृच्छ्रेण यातनाः सप्तकाः पुनः ।  
एकैकं दुस्तरं घोरं यथापूर्वं यथाक्रमात् ।  
अनुभुङ्क्ते स कृच्छ्रेण दुष्कृती तीव्रवेदनाः ॥ 198.38 ॥  
दश तत्र लताशूलाः कुम्भीपाकास्त्रयोदश ।  
याति पापमहोरात्रं तस्मिन्निर्यातनेन तु ॥ 198.39 ॥  
राक्षसैर्निरनुक्रोशैर्दुर्निरीक्ष्यैस्ततस्ततः ।  
अङ्गारेषु विधूमेषु शूलप्रोतस्तु पच्यते ॥ 198.40 ॥  
शुष्कोदपाने धूमे च अधः शीर्षोऽवलम्बते ।  
ज्वाल्यते तीक्ष्णतैले तु कटाह्यां स तु पच्यते ॥ 198.41 ॥  
करीषगर्त्ते स पुनः पच्यते मन्दवह्निना ।  
एकैकस्मिन् दशाहं तु शूलादिषु स पच्यते ।  
यातनाः सप्तकास्तस्य निष्क्रान्तस्य त्रियोजने ॥ 198.42 ॥  
यतो यमनदी नाम तप्तपूयजलोर्मिणी ।  
समुत्तीर्य तु कृच्छ्रेम दह्यमानस्त्वचेतनः ॥ 198.43 ॥  
ततो मुहूर्त्तं विश्रान्तः किञ्चिदन्तरमागतः ।  
दीर्घिकां मोक्षते कान्तां शीतोदां दिव्यकाननाम् ॥ 198.44 ॥  
सर्वकामान् स लभते भगिनी सा यमस्य तु ।  
भक्ष्यं भोज्यं च सर्वैस्तु दुःकृतैस्तत्र लभ्यते ।  
विस्मरेत् तत्र तत्सर्वं त्रिरात्रमुषितस्य तु ॥ 198.45 ॥  
ततो गलग्रहो नाम पर्वतः शतयोजनः ।  
निराश्रयः स सत्त्वानामेकपाषाण एव च ॥ 198.46 ॥  
तत्र वर्षति पर्जन्यस्तप्तत्रपुजलं सदा ।  
तत्र कृच्छ्रेण तरति अहोरात्रेण मानवः ॥ 198.47 ॥  
श्रृङ्गाटकवनं नाम तत्र पश्यति शाद्वलम् ।  
नीलमक्षिकदंशैश्च सुव्याप्तं तद्वनं महत् ॥ 198.48 ॥  
यैस्तु स्पृष्टश्च दष्टश्च कृमिरूपश्च जायते ।  
प्रेतो वर्षति मांसासृक् क्रमात् तस्माद् विनिः सृतः ॥ 198.49 ॥  
ततोऽन्यल्लभते चैव यातनार्थं प्रयत्नतः ।  
ततः पश्यति पुत्रांस्तु महद्दुःखं सुदारुणम् ॥ 198.50 ॥  
मातरं पितरं चैव पुत्रान् दारांस्तथा प्रियान् ।  
पुरस्ताद् बध्यमानं स क्रन्दमानमचेतनम् ॥ 198.51 ॥  
हा पुत्र त्राहि त्राहीति क्रन्दमानस्ततस्ततः ।  
लगुहैर्मुद्गरैर्दण्डैर्जानुभिर्वेणुभिस्तथा ॥ 198.52 ॥  
मुष्टिभिश्च कशाभिश्च व्यालैरङ्कगतैरपि ।  
तद् दृष्ट्वा तादृशं दुःखं ततो मोहं स गच्छति ॥ 198.53 ॥  
एवमेवात्मकर्माणि पर्यायेण पुनः पुनः ।  
प्राप्नुवन्तीह तत्रैव नरा दुःकृतकारिणः ॥ 198.54 ॥  
पातकाश्चैव चत्वारः समाचारेण पञ्चमः ।  
कृत्वा तानि नरा यान्ति तं देशं पापकारिणः ॥ 198.55 ॥  
तमादिषु च सर्वेषु गुणान्तरपथं गतः ।  
यदा भवति स प्रेतस्तदा स्थावरतां व्रजेत् ॥ 198.56 ॥  
तदा च स्थावरे तेषु जातस्य हि भवेन्नरः ।  
क्रमशः स भवेत् प्रेतस्तदा पशुगणेष्वपि ॥ 198.57 ॥  
षष्टिवर्षसहस्त्राणि षष्टिवर्षशतानि च ।  
गतः स वसति प्रेतौ नरके स पुनः पुनः ॥ 198.58 ॥  
ततो निवृत्तकर्मा तु स्वेदजः संभवेत् पुनः ।  
स्वेदजानां ततो योनिं सर्वां संचरते क्रमात् ॥ 198.59 ॥  
ततश्च पक्षिणां योनिं सर्वां संसरते पुनः ।  
गोयोनौ तु ततो गत्वा ततो मानुषतां व्रजेत् ॥ 198.60 ॥  
मानुष्ये शूद्रतां याति लब्ध्वा यदि तु शुद्ध्यति ।  
ततो विशत्वं गच्छेत कर्मणाऽनेन वेष्टितः ।  
वैश्यात् छत्रियतां याति तस्माच्च ब्राह्मणो भवेत् ॥ 198.61 ॥  
ब्राह्मणत्वमपि प्राप्तः पापकर्मा दुरात्मवान् ।  
दुःशिक्षितेन मनसा आत्मद्रुह्यो भवेत् तदा ॥ 198.62 ॥  
शरीरं मानसं घोरं व्यसनैरुपपादितम् ।  
उपयुक्तो नरो जातः पूर्वकर्मभिरन्वितः ॥ 198.63 ॥  
ज्ञेयश्च ब्रह्महा कुष्ठी काकाक्षः काकतालुकः ।  
सुरापः श्यावदन्तश्च पूतिगन्धश्च पापकृत् ॥ 198.64 ॥  
राजहा पितृहा चैव सुरापश्चैव यो भवेत् ।  
सुवर्णहर्ता च नरो ब्रह्मघ्नेन समो हि सः ॥ 198.65 ॥  
क्वचिन्नाट विरूपान्ता नराणां पापकर्मिणाम् ।  
यावता कर्मभिस्तैस्तैस्तेषु निर्याणवेश्मसु ॥ 198.66 ॥  
छिन्नभिन्नविशस्तानां रुधिरेण समन्ततः ।  
व्याप्तं महीतलं सर्वंमापगाश्च प्रपूरिताः ॥ 198.67 ॥  
अजस्त्रं क्लिश्यमानानां क्रन्दतां च सुदारुणम् ।  
समुत्तस्थे महानादो हाहाकारसमाकुलः ॥ 198.68 ॥  
बन्धन्तो विविधैर्बन्धैर्घातयन्तश्च दारुणम् ।  
लौहयष्टिप्रहारैश्च आयुधैश्च सुदारुणैः ॥ 198.69 ॥  
छेदनैर्भेदनैश्चोग्रैः पीडनाभिश्च सर्वशः ।  
श्रान्ता कर्मकरा दूता मोहमापन्नचेतसः ॥ 198.70 ॥  
यदा श्रान्ताश्च खिन्नाश्च हन्तारः पापकर्मिणाम् ।  
विज्ञापयंस्तदा दूताश्चित्रगुप्तं महौजसम् ॥ 198.71 ॥  
॥ इति श्रीवराहपुराणे भगवच्छास्त्रे अष्टनवत्यधिकशततमोऽध्यायः ॥ 198 ॥


ऋषिपुत्र उवाच ।  
ततस्ते सहिताः सर्वे अन्योऽन्याभिरताः सदा ।  
नानावेषधरा दूताः कृताञ्जलिपुटास्तदा ॥ 199.1 ॥  
दूता ऊचुः ।  
वयं श्रान्ताश्च क्षीणाश्च अन्यान् योजितुमर्हसि ।  
वयमन्यत् करिष्यामः स्वामिकार्यं सुदुष्करम् ॥ 199.2 ॥  
अन्ये हि तावत् तत्कुर्युर्यथेष्टं तव सुव्रत ।  
भगवन् परिक्लिष्टाः स्मस्त्राहि नः परमेश्वर ॥ 199.3 ॥  
ततो विवृत्तरक्ताक्षस्तेन वाक्येन रोषितः ।  
विनिःश्वस्य यथा नागो ह्यपश्यत् सर्वतो दिशम् ॥ 199.4 ॥  
अदूरे दृष्टवान् कञ्चित् पुरुषं सह्यनाकृतिम् ।  
स तु वेगेन संप्राप्त इङ्गितज्ञो दुरात्मवान् ।  
निःसृतश्च सरोषेण चित्रगुप्तेन धीमता ॥ 199.5 ॥  
ततः स त्वरितो गत्वा मन्देहा नाम राक्षसाः ।  
नानारूपधरा घोरा नानाभरणभूषिताः ।  
विनाशाय महासत्त्वा यत्र तिष्ठन्महायशाः ॥ 199.6 ॥  
चित्रगुप्तो महाबाहुः सर्वलोकार्थचिन्तकः ।  
समः सर्वेषु भूतेषु भूतानां वधमादिशत् ॥ 199.7 ॥  
ततस्ते विविधाकारा राक्षसाः पिशिताशनाः ।  
उपरुह्य तथा सर्वे मातङ्गांश्च हयांस्तथा ॥ 199.8 ॥  
बद्धगोधाङ्गुलित्राणा नानायुधसमुद्यताः ।  
अग्रतः किंकरास्तिष्ठन् कृत्वा पादाभिवन्दनम् ॥ 199.9 ॥  
अब्रुवंश्च पुनर्हृष्टाः शीघ्रमाज्ञापय प्रभो ।  
तव संदेशकर्त्तारः कस्य कृन्ताम जीवितम् ॥ 199.10 ॥  
तेषां तद्वचनं श्रुत्वा चित्रगुप्तो ह्यभाषत ।  
रोषगद्गदया वाचा निःश्वसन् वै महुर्मुहुः ॥ 199.11 ॥  
भो भो मन्देहका वीरा मम चित्तानुपालकाः ।  
एतान् बध्नीत गृह्णीत भूतान् राक्षसपुङ्गवाः ॥ 199.12 ॥  
एवं हत्वा च बध्वा च आगच्छत पुनर्यथा ।  
हन्तारः सर्वजीवानां कृतघ्ना हठविक्रमाः ॥ 199.13 ॥  
हत्वा वै पापकानेतान् मम विप्रियकारिणः ।  
एतच्छ्रुत्वा वचस्तस्य वचनं चेदमब्रुवन् ॥ 199.14 ॥  
राक्षसा ऊचुः ।  
श्रान्ता वा क्षुधिता वाऽपि दुःखिता वा तपोधनाः ।  
अमात्येनैव ज्ञातव्या भृत्याः शतसहस्त्रशः ॥ 199.15 ॥  
एते वधार्थं निर्दिष्टास्त्वयैव च महाव्रताः ।  
न युक्तं विविधाकारा ह्यस्माकं नाशनाय वै ॥ 199.16 ॥  
यथा ह्येते समुत्पन्नाः सर्वधर्मानुचिन्तकाः ।  
तथा वयं समुत्पन्नास्तदर्थं हि भवानपि ॥ 199.17 ॥  
मा च मिथ्या परिज्ञा ते धर्मिष्ठस्य भवत्विति ।  
अस्माकं विग्रहे वीर मुच्यन्ते यदि मन्यसे ॥ 199.18 ॥  
परित्रायस्व नो वीर किङ्कराणां महाबलान् ।  
हन्यमानान् हि रक्षोभिरस्मानद्य रणाजिरे ॥ 199.19 ॥  
एवमुक्त्वा ततो घोरा व्याधयः कामरूपिणः ।  
सन्नद्धास्त्वरितं शूरा भीमरूपा भयानकाः ॥ 199.20 ॥  
गजैरन्ये तथा चाश्वै रथैश्चापि महाबलाः ।  
कण्टकैस्तुरगैर्हंसैरन्ये सिंहैस्तथा मृगैः ॥ 199.21 ॥  
महिषैश्च श्रृगालैश्च व्याघ्रैर्मेषैस्तथाऽपरे ।  
गृध्रैः श्येनैर्मयूरैश्च सर्पगर्दभकुक्कुटैः ॥ 199.22 ॥  
एवं वाहनसंयुक्ता नानाप्रहरणोद्यताः ।  
समागता महासत्त्वा अन्योन्यमभिकाङ्क्षिणः ॥ 199.23 ॥  
तूर्यक्ष्वेडितसंघुष्टैर्दलितास्फोटितैरपि ।  
जयार्थिनो द्रुतं वीराश्चालयन्तश्च मेदिनीम् ॥ 199.24 ॥  
ततः समभवद् युद्धं तस्मिंस्तमसि वर्त्तते ।  
मुकुटैरङ्गदैश्चित्रः केयूरैः पट्टिशासिकैः ॥ 199.25 ॥  
सकुण्डलैः शिरोभिश्च भ्राजते वसुधातलम् ।  
बहुभिश्च सकेयूरैश्छत्रैश्च मणिभूषणैः ॥ 199.26 ॥  
शूलशक्तिप्रहारैश्च यष्टितोमरपट्टिशैः ।  
असिखङ्गप्रहारैश्च बलप्राणसममीरितैः ॥ 199.27 ॥  
अभवद् दारुणं युद्धं तुमुलं लोमहर्षणम् ।  
नखैर्दन्तैश्च पादैश्च तेऽन्योऽन्योऽमभिजघ्निरे ॥ 199.28 ॥  
बाहुभिः समनुप्राप्तं केशाकेशि ततः परम् ।  
अयुक्तमतुलं युद्धं तेषां वै समजायत ॥ 199.29 ॥  
ततस्ते राक्षसा भग्ना दूतैर्घोरपराक्रमैः ।  
देहि देहि वदन्त्येव भिन्धि गृह्णीष्व तिष्ठ च ॥ 199.30 ॥  
वघ्यमानाः पिशाचास्ते ये निवृत्ता रणार्दिताः ।  
आह्वयन्त प्रतिभयात् क्रोधसंरक्तलोचनाः ॥ 199.31 ॥  
तिष्ठ तिष्ठ क्व यासीति न गच्छामि दृढो भव ।  
मया मुक्तिमिदं शस्त्रं तव देहविनाशनम् ॥ 199.32 ॥  
किन्तु मूढ त्वया शस्त्रं न मुक्तं मे रुजाकरम् ।  
मया क्षिप्तास्तु इषवः प्रतीच्छ किं पलायसे ॥ 199.33 ॥  
किं त्वं वदसि दुर्बुद्धे एषोऽहं पारगो रणे ।  
मम बाहुविमुक्तस्तु यदि जीवस्यतो वद ॥ 199.34 ॥  
तत्र ते सहसा घोरा राक्षसाः पिशिताशनाः ।  
मन्देहा नाम नाम्ना ते वध्यमानाः सहस्त्रशः ॥ 199.35 ॥  
ततो भग्ना यदा ते तु राक्षसाः कामरूपिणः ।  
प्रतिपद्यन्त ते मायां तामसीं तमसावृताः ।  
अदृश्याश्चैव दृश्याश्च तद्वलं तमसावृतम् ॥ 199.36 ॥  
ततस्ते शरणं जग्मुर्ज्वरं परमभीषणम् ।  
शूलपाणिं विरूपाक्षं सर्वंप्राणिप्रणाशनम् ॥ 199.37 ॥  
मन्देहा नाम नाम्ना वै राक्षसाः पिशिताशनाः ।  
खादन्ति चैवं घ्नन्ति स्म चित्रगुप्तेन चोदिताः ॥ 199.38 ॥  
व्याधीनां च सहस्त्राणि दूतानां च महाबलाः ।  
वयमद्य महाभाग त्रायस्व जगतः पते ॥ 199.39 ॥  
ततस्तेषां वचः श्रुत्वा दूतानां कामरूपिणाम् ।  
ज्वरः क्रुद्धो महातेजा योधानां तु सहस्त्रशः ॥ 199.40 ॥  
कालो मुण्डः केकराक्षो लोहयष्टिपरिग्रहः ।  
विविधान् संदिदेशात्र पुरुषानग्निवर्चसः ॥ 199.41 ॥  
बद्धाञ्जलिपुटान् सर्वानिदमाह सुरेश्वरः ।  
यात शीघ्रमिमान् पापान् योगेन च बलेन च ॥ 199.42 ॥  
ततस्ते त्वरितं गत्वा यत्र ते पिशिताशनाः ।  
ज्वराज्ञया तु ते सर्वे जीमूतघननिःस्वनाः ॥ 199.43 ॥  
बहूंस्ते राक्षसान् घोरान् दर्पोत्सिक्तान् सहस्त्रशः ।  
बहुशस्त्रप्रहारैश्च शस्त्रैश्च विविधोज्ज्वलैः ॥ 199.44 ॥  
तरसा राक्षसा विग्ना रुधिरेण परिप्लुताः ।  
मोचयामास संग्रामे स्वयमेव यमस्ततः ॥ 199.45 ॥  
राक्षसान् मोचयित्वाऽथ हन्यमानान् समन्ततः ।  
गत्वा ज्वरं महाभागं विनयात् सान्त्वयन् मुहुः ॥ 199.46 ॥  
पूजयन् वै ज्वरं दिव्यं गृह्य हस्ते महायशाः ।  
प्रविवेश गृहं स्वं तु संभ्रमे तादृशेन तु ॥ 199.47 ॥  
आननं तु समुत्प्रोञ्छ्य स्वेदसंग्रामबिन्दुमत् ।  
धर्मराजोऽथ विश्रान्तं कालभूतं महाज्वरम् ॥ 199.48 ॥  
किं किं वृत्तमिदं देव व्यापिनस्त्वं महातपाः ।  
रोषायासकरं चैव सर्वलोकनमस्कृतः ॥ 199.49 ॥  
अहं त्वं चैव देवेश इमं लोकं चराचरम् ।  
शासेम हि यथा कामं यथादृष्टं यथाश्रुतम् ॥ 199.50 ॥  
त्वया गुप्तो ह्यहं देव मृत्युना च सुसंवृतः ।  
लोकान् सर्वानहं हन्मि सर्वघाती न संशयः ॥ 199.51 ॥  
गच्छ गच्छ यथास्थानं युद्धं च शमय स्वयम् ।  
राक्षसानां हयास्तत्र षष्टिकोट्यो रणाजिरे ।  
अमराश्चाक्षयाश्चैव न हि त्वां यापयन्ति वै ॥ 199.52 ॥  
ततोह्युपरतं युद्धं धर्मराजो यतः स्वयम् ।  
दूतानां चित्रगुप्तेन सख्यमेवमकारयत् ॥ 199.53 ॥  
ततः संभाषते दूताश्चित्रगुप्तं तथैव च ।  
नियुञ्जस्व यथापूर्वं सर्वकर्माणि जन्तुषु ।  
स्वकर्मगुणभूतानि ह्यशुभानि शुभानि च ॥ 199.54 ॥  
ततो दूताः समागम्य चित्रगुप्तस्य पार्श्वतः ।  
उपस्थानं च कुर्वन्ति कालचिन्तकमब्रुवन् ॥ 199.55 ॥  
यथा लोका यथा राजा यथा मृत्युः सनातनः ।  
तदेवोत्तिष्ठ तिष्ठेति क्षम्यतां क्षम्यतां प्रभो ॥ 199.56 ॥  
॥ इति श्रीवराहपुराणे भगवच्छास्त्रे नवनवत्यधिकशततमोऽध्यायः ॥ 199 ॥


ऋषिपुत्र उवाच ।  
विस्मयं तु मया दृष्टं तस्मिन्नद्भुतदर्शनम् ।  
चित्रगुप्तस्य संदेशो धर्मराजस्य धीमतः ॥ 200.1 ॥  
क्षिप्तं शीघ्रं फलं तेषां ये वै क्षिप्ताः पुरा जनाः ।  
अग्निना वै प्रतप्तास्ते बद्धा बन्धैः सुदारुणैः ॥ 200.2 ॥  
संतप्ता बहवो ये न तैस्तैः कर्मंभिरुल्बणैः ।  
श्यामानां शबलानां च इमं शीघ्रं प्रमापय ॥ 200.3 ॥  
दुराचारं पापवृत्तं निर्घृणं पापचेतसम् ।  
श्वानस्तु हिंसका ये च भक्षयन्तु दुरात्मनः ॥ 200.4 ॥  
पितृघ्नो मातृगोध्नस्तु सर्वदोषसमन्वितः ।  
आरोप्य शाल्मलीं घोरां कण्टकैस्तैर्विपाटय ॥ 200.5 ॥  
एनं पाचय तैलेन घृतक्षौद्रे तथैव च ।  
एवं शूले समारोप्य कृत्वा ताम्रं नराधमम् ॥ 200.6 ॥  
तप्यतां च पुनस्तत्र प्रदीप्ते हव्यवाहने ।  
ततो मनुष्यतां प्राप्य ऋणैस्तत्र प्रपीड्यते ॥ 200.7 ॥  
शयनासनहर्त्तारमग्निदायी च यो नरः ।  
वैतरण्यामयं तत्र क्षिप्यतामचिरं तदा ॥ 200.8 ॥  
पापकर्मायमत्यर्थं सर्वतीर्थविनाशकः ।  
तस्य प्रदीप्तकालोऽयं वह्नितप्तोऽतिदुःस्पृशः ।  
आदेशमुभयोरस्य कर्णयोः कूटसाक्षिणः ॥ 200.9 ॥  
यो नरः पिशुनः कूटः साक्षी चालीकजल्पकः ।  
बहुयाजनकं विप्रमध्रुवं दाम्भिकं शठम् ॥ 200.10 ॥  
बद्ध्वा तु बन्धने घोरे दीयतां तु न किञ्चन ।  
जिह्वाऽस्य छिद्यतां शीघ्रं वाचा दुष्टस्य पापिनः ॥ 200.11 ॥  
गम्यागम्यं पुरा येन विज्ञातं न दुरात्मना ।  
कृतं लोभाभिभूतेन कामसंमोहितेन च ।  
तस्य छित्त्वा ततो लिङ्गं क्षारमग्निं च दापयेत् ॥ 200.12 ॥  
इमं तु खलकं कृत्वा दुरात्मा पापकारिणाम् ।  
दायादा बहवो येन अर्थहेतोर्विनाशिताः ॥ 200.13 ॥  
इमं वार्धुषिकं विप्रं सर्वत्राङ्गेषु छेदय ।  
तथायं यातनां यातु पापं बहु समाचरन् ॥ 200.14 ॥  
सुवर्णस्तयिनं पापं कृतघ्नं च तथा नरम् ।  
क्रूरं पितृहणं चेमं ब्रह्मघ्नेषु समीकुरु ।  
अस्थि छित्त्वा पुनः क्षिप्रं क्षारमग्निं च दापय ॥ 200.15 ॥  
इमं तु विप्रं खादन्तु तीक्ष्णदंष्ट्राः सुदारुणाः ।  
पिशुनं हि महाव्याघ्राः पञ्च घोराः सुदारुणाः ॥ 200.16 ॥  
इमं पचत पाकेषु बहुधा मर्मभेदिनम् ॥ 200.17 ॥  
येनाग्निरुज्झितः पूर्वं गृहीत्वा च न पूजितः ।  
इमं पापसमाचारं वीरघ्नमतिपापिनम् ।  
कर्कटस्य तु घोरस्य नित्यक्रुद्धस्य प्रापय ॥ 200.18 ॥  
इमं घोरे ह्रदे क्षिप्रं सर्वयाजनयाजकम् ।  
सर्वेषां च पशूनां तु नित्यं धारयते जलम् ।  
त्राता चैव न दाता च पापस्यास्य दुरात्मनः ॥ 200.19 ॥  
अदानव्रतिनो विप्रा वेदविक्रयकास्तथा ।  
सर्वकर्माणि कुर्युर्ये दीयतां च न किञ्चन ॥ 200.20 ॥  
तोयभाजनहर्त्तारं भोजनं यो निवारयेत् ।  
हन्यतां सुदृढैर्दण्डैर्यमदूतैर्महाबलैः ।  
वेणुदण्डकशाभिश्च लौहदण्डैस्तथैव च ॥ 200.21 ॥  
जलमस्मै न दातव्यं भोजनं च कथंचन ।  
तस्मादन्नं च पानं च न दातव्यं कथंचन ॥ 200.22 ॥  
इमं विश्वास्य हन्तारं वह्नौ शीघ्रं प्रपाचय ।  
ब्रह्मदेय हृतं येन तं वै शीघ्रं विपाचय ॥ 200.23 ॥  
बहुवर्षसहस्त्राणि पातयेत् कर्मविस्तरे ।  
समुत्तीर्णं ततः पश्चात् तिर्यग्योनौ प्रपातयेत् ॥ 200.24 ॥  
सूक्ष्मदेहशरीरेषु कीटपक्षिविजातिषु ।  
क्लिष्टो जातिसहस्त्रैस्तु जायते मानुषस्ततः ॥ 200.25 ॥  
तत्र जातो दुरात्मा च कुलेषु विविधेषु च ।  
हिंसारूपेण घोरेण ब्रह्मवध्यां प्रदापयेत् ॥ 200.26 ॥  
राजप्रमारकं घोरं ब्रह्मघ्नं दुष्कृतं तथा ।  
सुवर्णस्तेयिनं चैव सुरापं चैव कारयेत् ।  
अनुभूय ततः काले ततो यक्ष्म प्रयोजयेत् ॥ 200.27 ॥  
गोघातको ह्ययं पापः कूटशाल्मलिमारुहेत् ।  
क्लिश्यते विविधैर्घोरै राक्षसैर्घोरदर्शनैः ॥ 200.28 ॥  
पूतिपाकेषु पच्येत जन्तुभिः संप्रयोजितः ।  
ब्रह्मवध्याच्चतुर्भागैर्मृगपशुत्वमागतः ॥ 200.29 ॥  
उद्विग्नवासं सततं यत्र यत्रोपपद्यते ।  
पापकर्मा समुद्विग्नो जातौ जातः पुनः पुनः ॥ 200.30 ॥  
अयं तिष्ठति किं पापः पितृघाती दुरात्मवान् ।  
तं तु वर्षशतं साग्रं भक्षयन्तु विचेतसः ॥ 200.31 ॥  
ततः पाकेषु घोरेषु पच्यतामतिनिर्घृणः ।  
ततो मानुषतां प्राप्य गर्भस्थो म्रियते पुनः ।  
व्यापन्नो दशगर्भेषु ततः पश्चाद्विमुच्यताम् ॥ 200.32 ॥  
तत्रापि लब्ध्वा मानुष्यं क्लेशभागी च जायते ।  
बुभुक्षारुग्विकारैश्च सततं तत्र पीड्यते ॥ 200.33 ॥  
पापाचारमिमं घोरं मित्रविश्वासघातकम् ।  
यन्त्रेण पीड्यतां क्षिप्रं ततः पश्चाद्विमुच्यताम् ॥ 200.34 ॥  
दीप्यतां ज्वलने घोरे वर्षाणां च शतद्वयम् ।  
जायते च ततः पश्चाच्छुनां योनौ दुरात्मवान् ॥ 200.35 ॥  
भ्रष्टोऽपि जायते तस्मान्मानुषः क्लेशभाजनः ।  
प्राप्नुयाद् विविधान् रोगान् संसारे चैव दारुणान् ॥ 200.36 ॥  
ब्रह्मस्वहारिणं पापं नरं लवणहारिणम् ।  
वर्षाणां तु शतं पञ्च तत्र क्लिष्टो दुरात्मवान् ॥ 200.37 ॥  
कृमिको जायते पश्चाद् विष्ठायां कृमिकोऽपरः ।  
शकुन्तो जायते घोरस्तत्र पश्चाद् वृको भवेत् ॥ 200.38 ॥  
इममग्निप्रदं घोरं काष्ठाग्नौ संप्रपाचय ।  
स्वकर्मसु विहीनेषु लुब्धो ह्यतिदुरात्मवान् ॥ 200.39 ॥  
तस्मात्काणः प्रजायेत मुच्यते ह्यचिरेण वै ।  
तीव्रा तु यातना तत्र कृमिस्तत्र प्रजायते ।  
ततः श्वाऽथ मृगो वाऽपि ततो मानुषतां व्रजेत् ॥ 200.40 ॥  
तत्रापि दारुणं दुःखमुपभुङ्क्ते दुरात्मवान् ।  
सर्वकारणकार्येषु सहसंघातचिन्तकः ॥ 200.41 ॥  
एवं कर्मसमायुक्तास्ते भवन्तु सहस्त्रशः ।  
परद्रव्यापहाराश्च रौरवे कृतकः शठः ॥ 200.42 ॥  
कुम्भीपाके तु निर्दग्धः पश्चाद् गर्दभतां व्रजेत् ।  
ततो जातस्त्वसौ पापः खररूपी महानदः ।  
वहते विविधान् भाण्डान् क्षुत्तृष्णाश्रमपीडितः ॥ 200.43 ॥  
दशजातांस्त ततो गत्वा खरेषु स पुनः पुनः ।  
मानुष्यं स पुनः प्राप्य चौरो भवति पापकृत् ॥ 200.44 ॥  
परोपघाती निर्लज्जः सर्वदोषसमन्वितः ।  
वृक्षशाखावलम्बस्थः अधःशीर्षः प्रलम्बते ॥ 200.45 ॥  
अग्निना पच्यतां पश्चाल्लुब्धो वै पुरुषाधमः ।  
ततो वर्षशते पूर्णे मुच्यतां स पुनः पुनः ॥ 200.46 ॥  
अजितात्मा तथा पापः पिशुनश्च दुरात्मवान् ।  
वागुलिस्तु भवेत् पश्चात् पूर्वमण्डलितां व्रजेत् ॥ 200.47 ॥  
विमुक्तश्च ततः पश्चान्मानुष्यं लभते चिरात् ।  
धिक्कृतः सर्वलोकेषु कष्टं दारिद्रमागतः ॥ 200.48 ॥  
ग्रामाद् ग्रामं व्रजेच्चैव देशाद् देशं वनाद् वनम् ।  
न शर्म लभते क्वापि कर्मणा स्वेन गर्हितः ॥ 200.49 ॥  
इमं ह्यानृतिकं घोरं क्षेत्रहारकमेव च ।  
स्वकर्मदुष्कृतं पापं सर्वकर्माणि कारयेत् ॥ 200.50 ॥  
कर्मण्येकैकशश्चायं स तु तिष्ठत्ययं पुनः ।  
वर्षलक्षं न संदेहस्ततस्तिष्ठति किं पुनः ॥ 200.51 ॥  
ततो जातीः स्मरेत् सर्वास्तिर्यग्योनिं समाश्रितः ।  
जायतां मानुषः पश्चात् क्षुधया परिपीडितः ॥ 200.52 ॥  
सर्वकामविमुक्तस्तु सर्वदोषसमन्वितः ।  
क्वचिज्जात्यां भवेदन्धः क्वचिद् वधिर एव च ॥ 200.53 ॥  
क्वचिन्मूकश्च काणश्च क्वचिद् व्याधिसमन्वितः ।  
एवं हि प्राप्नुयाद् दुःखं न च सौख्यमवाप्नुयात् ॥ 200.54 ॥  
जात्यन्तरसहस्त्राणि प्रयुतान्यर्बुदानि च ।  
शान्तिं न लभते चैव भूमिक्षेत्रहरो नरः ॥ 200.55 ॥  
तीव्रैरन्तर्गतैर्दुःखैर्भूमिहर्त्ता नराधमः ।  
इमं बन्धैर्दृढैर्बध्वा विपाचयत वै भृशम् ॥ 200.56 ॥  
प्रबद्धः सुचिरं कालं यमलोकगतो नरः ।  
जायते सततं पापो मार्जारस्तेन कर्मणा ॥ 200.57 ॥  
तीव्रक्षुधापरिक्लिष्टो बद्धो बन्धनयन्त्रितः ।  
दुःखान्यनुभवंस्तत्र पापकर्मा नराधमः ।  
सप्तधा सप्त चैकां च जातिं गत्वा स पच्यते ॥ 200.58 ॥  
इमं शाकुनिकं पापं श्वभिर्गृध्रैश्च घातय ।  
ततः कुक्कुटतां यातु विङ्भक्षश्च दुरात्मवान् ॥ 200.59 ॥  
दंशश्च मशकश्चैव ततः पश्चाद् भवेत् तु सः ।  
जातिकर्मसहस्त्रं तु ततो मानुषतां व्रजेत् ॥ 200.60 ॥  
इमं सौकरिकं पापं महिषाघातसंयुतः ।  
वर्षाणां वै सहस्त्रं तु धावन्तमनुधावताम् ॥ 200.61 ॥  
विभिन्नश्च प्रभिन्नश्च श्रृङ्गाभ्यां पद्भिरेव च ।  
ततो मुक्तस्त्वतो देशात् पश्चात् सूकरतां व्रजेत् ॥ 200.62 ॥  
महिषः कुक्कुटश्चैव शशो जम्बुक एव च ।  
यां यां जातिं पुनर्याति तत्र भक्ष्यो भवेत् तु सः ।  
कर्मक्षयोऽन्यथा नास्ति मया पूर्वं विनिर्मितम् ॥ 200.63 ॥  
प्राप्य मानुषतां पश्चात् पुनर्व्याधो भविष्यति ।  
अन्यथा निष्कृतिर्नास्ति जातिजन्म शतैरपि ॥ 200.64 ॥  
उच्छिष्टान्नप्रदातारं पापाचारमधार्मिकम् ।  
अङ्गारैः पच्यतामेष त्रीणि वर्षशतानि च ॥ 200.65 ॥  
भिन्नचारित्रदुःशीला भर्त्तुर्व्यलीककारिणी ।  
आयसान् पुरुषान् तप्तानालिङ्गतु समन्ततः ॥ 200.66 ॥  
ततः शुनो भवेत् पश्चात् सूकरी च ततः परम् ।  
कर्मक्षयो ततः पश्चान्मानुषी कुत्सिता भवेत् ।  
न च सौख्यमवाप्नोति तेन दुःखेन दुःखिता ॥ 200.67 ॥  
अनेन भृत्या बहवः श्रान्ताः श्रान्ताः प्रवाहिताः ।  
भक्ष्यं भोज्यं च पानं च न तेषामुपपादितम् ॥ 200.68 ॥  
अनुमोदेत् प्रजा दृष्ट्वा लिप्समाना दुरात्मवान् ।  
एवं कुरुत भद्रं वो मम पार्श्वे तु दुर्मतिः ॥ 200.69 ॥  
रौरवे नरके घोरे सर्वदोषसमन्विते ।  
सर्वकर्माणि कुर्वाणं क्षपयध्वं दुरासदे ॥ 200.70 ॥  
वर्षाणां तु सहस्त्रं हि तैस्तैः कर्मभिरावृतम् ।  
प्रक्षिप्यतामयं पश्चाद् दस्युजातौ दुरात्मवान् ॥ 200.71 ॥  
जायतामुरगः पश्चात् ततः कर्म समाश्रयेत् ।  
ततः पश्चाद् भवेत् पापः श्वेतरः सर्वपापकृत् ॥ 200.72 ॥  
सूकरस्तु भवेत् पश्चान्मेषश्च जायते पुनः ।  
हस्त्यश्वश्वसृगालश्च सूकरो बक एव च ॥ 200.73 ॥  
ततो जातस्तु सर्वेषु संसारेषु पुनः पुनः ।  
वर्षाणामयुतं साग्रं ततो मानुषतां व्रजेत् ॥ 200.74 ॥  
पञ्चगर्भेषु सापत्सु पञ्चजातौ म्रियेत सः ।  
अपोगण्डो म्रियेत् पञ्च कर्मशेषं क्षये तु सः ॥ 200.75 ॥  
ततो मानुषतां याति चैष कर्मविनिर्णयः ।  
पापस्य सुकृतस्याथ प्रजानां विनिपातने ॥ 200.76 ॥  
भृत्यानां चाप्यसंमानं दुःप्रहारश्च नित्यशः ।  
अतः स्वयंभुवा पूर्वकर्मपाको यथार्थवत् ॥ 200.77 ॥  
॥ इति श्रीवराहपुराणे भगवच्छास्त्रे द्विशततमोऽध्यायः ॥ 200 ॥


ऋषिपुत्र उवाच ।  
अन्यानपि यथा पापांश्चित्रगुप्तो दिदेश ह ।  
व्यामिश्रान् कथ्यमानांश्च श्रृणुध्वं तान्महौजसः ॥ 201.1 ॥  
शीलसंयमहीनानां कृष्णपक्षानुगामिनाम् ।  
महापापैरुपेतानां कथ्यतां तत्पराभवम् ॥ 201.2 ॥  
राजद्विष्टा गुरुद्विष्टाः सर्वे ते वै विगर्हिताः ।  
अविश्वास्या ह्यसंभाष्याः कुक्षिमात्रपरायणाः ॥ 201.3 ॥  
हिंसाविहारिणः क्रूराः सूचकाः कार्यदूषकाः ।  
गवेडकस्य वधका महिषाजास्तथैव च ॥ 201.4 ॥  
दावाग्निं ये च मुञ्चन्ति ये च सौकरिकास्तथा ।  
तत्र कालमसंख्येयं पच्यन्ते पापकारिणः ॥ 201.5 ॥  
कर्मक्षयाद् यदा भूयो मानुष्यं प्राप्नुवन्ति ते ।  
अल्पायुषो भवन्तीह व्याधिग्रस्ताश्च नित्यशः ॥ 201.6 ॥  
गर्भ एव विपद्यन्ते म्रियन्ते बालकास्तथा ।  
परिरङ्गगताः केचिन्म्रियन्ते पुरुषाधमाः ॥ 201.7 ॥  
काष्ठवंशेन शस्त्रेण वायुना ज्वलनेन वा ।  
जलाग्नितोयपाशैर्वा तेषां तु विनिपातनम् ॥ 201.8 ॥  
मातापितृवधं कष्टं मित्रसंबन्धिबन्धुजम् ।  
बहुशः प्राप्नुवन्त्येते विद्रवं चाप्यभीक्ष्णशः ।  
प्राणातिपातिनो ह्येते प्राप्नुवन्ति यथा तथा ॥ 201.9 ॥  
बहिः सकामाः कृपणा रभसं दण्डघातिनः ।  
श्रोत्रत्वक्चक्षुषा जिह्वा न हि शाम्यन्ति येऽधमाः ॥ 201.10 ॥  
गोवध्या ब्राह्मणघ्नश्च पापकर्मविदेशकाः ।  
लोहकाः कारुकाश्चैव गर्भाणां विनिपातिकाः ॥ 201.11 ॥  
मूलकर्मकरा ये च गरदाः पुरदाहकाः ।  
ये च पञ्जरकर्त्तारो ये च शूलोपघातकाः ॥ 201.12 ॥  
पिशुनाः कलहाश्चैव ये च मिथ्याविदूषकाः ।  
गोकुञ्जरखरोष्ट्राणां चर्मका मांसभेदकाः ।  
उद्वेजनकराश्चण्डाः पच्यन्ते नरकेषु ते ॥ 201.13 ॥  
तत्र कालं तु संप्राप्य यातनाश्च सुदुःसहाः ।  
कर्मक्षये यदा भूयो मानुष्यं प्राप्नुवन्ति ते ॥ 201.14 ॥  
हीनाङ्गाः सुदरिद्राश्च भवन्ति पुरुषाधमाः ।  
शारीरं मानसं दुःखं प्राप्नुवन्ति पुनः पुनः ॥ 201.15 ॥  
गलवेदनास्तथोग्राश्च तथा मस्तकवेदनाः ।  
कुक्ष्यामयं तथा तीव्रं प्राप्नुवन्ति नराधमाः ॥ 201.16 ॥  
श्रवणच्छेदनं चैव नासाच्छेदनमेव च ।  
छेदनं हस्तपादाभ्यां प्राप्नुवन्ति स्वकर्मणा ॥ 201.17 ॥  
जडान्धबधिरा मूकाः पङ्गवः पादसर्पिणः ।  
एकपक्षहताः काणाः कुनखाश्च नराधमाः ॥ 201.18 ॥  
कुब्जा खञ्जास्तथा हीना विकटाश्च घटोदराः ।  
किलासा श्वित्रकुष्ठी च भवन्ति स्वैश्च कर्मभिः ॥ 201.19 ॥  
वाताण्डाश्चाण्डहीनाश्च प्रमेहमधुमेहिनः ।  
योनिशूलाक्षिशूलाश्च स्वासहृद्गदशूलिनः ॥ 201.20 ॥  
पिण्डकावर्त्तभेदैश्च प्लीहगुल्मादिरोगिणः ।  
बहुभिर्दारुणैर्घोरैर्व्याधिभिः समभिद्रुताः ॥ 201.21 ॥  
इत्येतान् हिंसकान् क्रूरान् प्रापयित्वा सुनिर्घृणान् ।  
मिथ्याप्रलापिनो दूताः पाचयित्वा यथाक्रमम् ॥ 201.22 ॥  
कर्कशाः परुषासत्या ये च भाषानिरर्थकाः ।  
एषा चतुर्विधा भाषा या मिथ्याथ विधीयते ॥ 201.23 ॥  
हास्यरूपेण या भाषा चित्ररूपेण वा पुनः ।  
अरहस्यं रहस्यं वा पैशुन्येन तु निन्दनात् ॥ 201.24 ॥  
उद्वेगजननां वाऽपि कण्टकां लोकगर्हिताम् ।  
स्नेहक्षयकरां रूक्षां भिन्नवृत्तविभूषिताम् ॥ 201.25 ॥  
कदलीगर्भनिस्सारां मर्मस्पृक् कटुकाक्षराम् ।  
स्वरहीनामसंक्षेपां भाषन्ति च निरर्थकाम् ॥ 201.26 ॥  
अयन्त्रितमुखा ये च येऽनिबद्धाः प्रलापिनः ।  
दूषकास्ते हि जल्पन्तोऽनृजवो ऋजवः स्थिताः ।  
निर्दया गतलज्जाश्च मूर्खा मर्मविभेदिनः ॥ 201.27 ॥  
न मर्षयन्ति येऽन्येषां कीर्त्यमानान् शुभान् गुणान्‌ ।  
दुर्वाचः परुषांश्चण्डान् बन्धयध्वं नराधमान् ॥ 201.28 ॥  
ततस्तिर्यक् प्रजायन्ते बहुधा कीटपक्षिणः ।  
लोके दोषकराश्चैते लोकद्विष्टास्तथापरे ।  
तत्र कालं चिरं घोरं पच्यन्ते पापकारिणः ॥ 201.29 ॥  
कर्मक्षये यदा भूयो मानुष्यं प्राप्नुवन्ति ते ।  
परिभूता अविज्ञाना नष्टचित्ता अकीर्त्तयः ॥ 201.30 ॥  
अनर्च्याश्चाप्यनर्हाश्च स्वपक्षे त्ववमानिनः ।  
त्यक्त्वा मित्राण्यमित्रेषु ज्ञातिभिश्च निराकृताः ॥ 201.31 ॥  
लोकदोषकराश्चैव लोकद्वेष्याश्च ये नराः ।  
अन्यैरपि कृतं पापं तेषां पापं तु मस्तके ॥ 201.32 ॥  
वज्रं शस्त्रं विषं वाऽपि देहाद् देहनिपातनम् ।  
मिथ्याप्रलापिनामेषामुक्ता क्लेशपरम्परा ॥ 201.33 ॥  
स्तेयहारं प्रहारं च नीतिहारं तथैव च ।  
स्तेयकर्माणि कुर्वन्ति प्रसह्य हरणानि च ॥ 201.34 ॥  
करदण्डासिनो ये च राजशब्दोपजीविनः ।  
पीडयन्ति जनं सर्वं कृपणा ग्रामकूटकाः ।  
समये कृतहर्त्तारो लोकपीडाकरा नराः ॥ 201.35 ॥  
अनादिबुद्धयश्चान्ये अर्घातिशयकारिणः ।  
भूतनिष्ठाभियोगज्ञा व्यवहारेष्वनज्ञया ॥ 201.36 ॥  
भेदकाराश्च धातूनां रजतस्य च कारकाः ।  
सुवर्णमणिमुक्तानां कूटकामानुकारकाः ॥ 201.37 ॥  
न्यासापहारका ये च संमोहनकराश्च ये ।  
ये तथोपाधिकाः क्षुद्राः पच्यन्तां तेषु तेष्वथ ॥ 201.38 ॥  
निरयेष्वप्रतिष्ठेषु दारुणेषु ततस्ततः ।  
तत्र कालं तु सुचिरं पच्यन्तां पापकारिणः ॥ 201.39 ॥  
कर्मक्षयो यदा तेषां मानुष्यं प्राप्नुवन्ति ते ।  
तत्र तत्रोपपद्यन्ते यत्र यत्र महद् भयम् ॥ 201.40 ॥  
यस्मिंश्चौरभयं देशे क्षुद्भयं राजतो भयम् ।  
श्वापदेभ्यो भयं यत्र व्याधिमृत्युभयं तथा ॥ 201.41 ॥  
ईतयो यत्र देशेषु लुब्धेषु नगरेषु च ।  
क्षयकालोपसर्गो वा जायन्ते तत्र ते नराः ॥ 201.42 ॥  
बहुदुःखपरिक्लिष्टा गर्भवासेन पीडिताः ।  
एकहस्ता विहस्ता वा कूटाश्च विकृतोदराः ॥ 201.43 ॥  
शिराविकृतगात्राश्च हीनाङ्गा वातरोगिणः ।  
अश्रुपातननेत्राश्च भार्या न प्राप्नुवन्ति ते ॥ 201.44 ॥  
तेषामपत्यं न भवेत् तद्रूपं च सलक्षणम् ।  
अतिह्रस्वं विवर्णं च विकृतं भ्रान्तलोचनम् ।  
संसारे च तथापक्वं कृपणं भैरवस्वनम् ॥ 201.45 ॥  
महतः परिवारस्य तृप्त्यापोच्छिष्टभोजितः ।  
रूपतो गुणतो हीनो बलतः शीलतस्तथा ॥ 201.46 ॥  
राजभृत्या भवन्त्येते पृथिवीपरिचारकाः ।  
अनालया निरामर्षा वेदनाभिः सुसंवृताः ॥ 201.47 ॥  
समकार्यसजात्यानां मित्रसंबन्धिनां तथा ।  
कर्मान्तकारका ह्येते तृषाभूता भवन्ति ते ॥ 201.48 ॥  
अनर्थो राजदण्डो वा नित्यमुत्पाद्यते वधः ।  
कर्मकल्याणकृच्छ्रेषु भृशं चापि विमुह्यति ॥ 201.49 ॥  
कर्षकाः पशुपालाश्च वाणिज्यमुपजीवकाः ।  
यत् यत् कुर्वन्ति ते कर्म सर्वत्र क्षयभागिनः ।  
सत्यमन्विष्यमाणापि नैव ते कीर्त्तिभागिनः ॥ 201.50 ॥  
यत्किञ्चिदशुभं कर्म तस्मिन् देशे समुच्छ्रितम् ।  
तस्य देशस्य नैवास्ति वर्जयित्वा तु तान्नरान् ॥ 201.51 ॥  
सुवृष्ट्यामपि तेषां वै क्षेत्रं तत्तु विवर्जयेत् ।  
अशनिर्वा पतेत् तत्र क्षेत्रं वाऽपि विनश्यति ॥ 201.52 ॥  
न सुखं नापि निर्वाणं तेषां मानुष्यतां व्रजेत् ।  
उत्पद्यते नृशंसानां तीव्रः क्लेशः सुदारुणः ॥ 201.53 ॥  
स्तेयकर्मप्रयुक्तानामुक्ता क्लेशपरम्परा ।  
परदारप्रसक्तानामिमां श्रृणुत यातनाम् ॥ 201.54 ॥  
तिर्यङ्मानुषदेहेषु यान्ति विक्षिप्तमानसाः ।  
विहरन्ति ह्यधर्मेषु धर्मचारित्रदूषकाः ॥ 201.55 ॥  
तांस्तेनैव प्रदानेन संग्रहेऽनुग्रहेण वा ।  
मूलकर्मप्रयोगेन राष्ट्रस्यातिक्रमेण वा ॥ 201.56 ॥  
प्रसह्य वा प्रकृत्या वै ये चरन्ति कुलाङ्गनाः ।  
वर्णसंकरकर्त्तारः कुलधर्मादिभेदकाः ॥ 201.57 ॥  
शीलशौचादिसंपन्नं ये जनं धर्मलक्षणम् ।  
धर्षयन्ति सदा पापाः श्रूयतां तत्पराभवः ॥ 201.58 ॥  
निरये पापभूयिष्ठा अनुभूय महाभयम् ।  
बहुवर्षसहस्त्राणि कर्मणा स्वेन दुःकृतैः ॥ 201.59 ॥  
कर्मक्षये यदा भूयो मानुष्यं प्राप्नुवन्ति ते ।  
संकीर्णयोनिजाः क्षुद्रा भवन्ति पुरुषाधमाः ॥ 201.60 ॥  
वेश्यालङ्घककूटानां शौण्डिकानां तथैव च ।  
दुष्टपाषण्डनारीणां नैकमैथुनगामिनाम् ॥ 201.61 ॥  
निर्लज्जाः पण्डकाः केचिद् बद्धपौरुषगण्डकाः ।  
स्त्रीबन्धकाः स्त्रीविलासाः स्त्रीवेषाः स्त्रीविहारिणः ॥ 201.62 ॥  
स्त्रीणां चानुप्रवृद्धा ये स्त्रीभोगपरिभोगिनः ।  
तद्दैवतास्तन्नियमास्तद्वेषास्तत्प्रभाषिताः ॥ 201.63 ॥  
तद्भावास्तत्कथालापास्तद्भोगपरिभोगिनः ।  
विप्रलोभं च दानेषु प्राप्नुवन्ति नराधमाः ॥ 201.64 ॥  
सौभाग्यपरमाशक्ता नरा वीभत्सदर्शनाः ।  
अबुद्धैः सह संवासं प्रियं चाविप्रियं तथा ॥ 201.65 ॥  
शारीरं मानसं दुःखं प्राप्नुवन्ति नराधमाः ।  
कृमिभिर्भक्षणं चैव तप्ततैलोपसेचनम् ।  
अग्निक्षारनदीभ्यां च प्राप्नुवन्ति न संशयः ॥ 201.66 ॥  
परदारप्रसक्तानामयं भवति निग्रहः ।  
सर्वं च निखिलं कार्यं यन्मया समुदाहृतम् ॥ 201.67 ॥  
॥ इति श्रीवराहपुराणे भगवच्छास्त्रे एकाधिकद्विशततमोऽध्यायः ॥ 201 ॥


ऋषिपुत्र उवाच ।  
इदं चैवापरं तस्य वदतो हि मया श्रुतम् ।  
चित्रगुप्तस्य विप्रेन्द्रा वचनं लोकशासिनः ॥ 202.1 ॥  
दूरेऽसाविति किं कार्यं न क्षयस्यास्य कर्मणः ।  
किं कृपां कुरुते तस्मिन् गृहाण जहि मा व्यथः ॥ 202.2 ॥  
व्रीडितः किं भवान् ज्ञातुं किं तिष्ठसि पराङ्मुखः ।  
किं न धावसि वेगेन किं त्वया सुचिरं कृतम् ॥ 202.3 ॥  
गच्छ गच्छ पुनस्तत्र शीघ्रं चैनमिहानय ।  
अशक्तोऽस्मीति किं रोषमहते दर्पमीदृशम् ॥ 202.4 ॥  
किं त्वं वदसि दुर्बुद्धे वुवाहस्तस्य वर्त्तते ।  
ऊर्ध्वरेतास्तपस्वीति त्वं मां भीषयसे कथम् ॥ 202.5 ॥  
किं त्वं वदसि गर्जन् वै मुहूर्त्तं परिपालय ।  
रमते कान्तया सार्द्धमिति किं त्व प्रभाषसे ॥ 202.6 ॥  
पतिव्रतेति साध्वीति रहस्यं भाषसे पुनः ।  
किं किं वदसि बालो हिनिशि चैवागतो गृहम् ॥ 202.7 ॥  
आनीयते कथं ज्ञात्वा भोक्तुकामं कथं हरे ।  
जलशायिनं कथं चैव दातुकामं कथं हरे ॥ 202.8 ॥  
धार्मिका यूयमेवात्र अहमेको नृशंसकृत् ।  
यात यात तथा दृष्ट्वा यथा कालोऽनतिक्रमेत् ॥ 202.9 ॥  
शीघ्रं सर्पो भव त्वं हि व्याघ्रस्त्वं च सरीसृपः ।  
जले ग्राहो भव त्वं हि त्वं कृमिस्त्वं सरीसृपः ॥ 202.10 ॥  
नरकानुगतस्त्वं हि व्याधिभूतः समाश्रयः ।  
अतीसारो भव त्वं हि त्वं छर्दिस्त्वं पुनर्भव ॥ 202.11 ॥  
कर्णरोगो विषूची च नित्यरोगस्तु त्वं भव ।  
ज्वरो भव महाघोरो जले ग्राहो दुरासदः ॥ 202.12 ॥  
वातव्याधिस्तथा घोरस्तथैव त्वं जलोदरः ।  
उन्मादोऽपस्मरश्चैव वातरोगस्तथैव च ॥ 202.13 ॥  
विभ्रमस्त्वं भवेच्छीघ्रं विष्टम्भश्च पुनर्भव ।  
व्याधिर्भव महाघोरो अयं रुजां तु विन्दतु ॥ 202.14 ॥  
यथा कालं यथा दृष्टं तत्र कालोऽत्र तिष्ठतु ।  
कालसंहरणे वापि शुभस्यागमनेऽपि वा ।  
भवन्तः कृतकर्माणस्ततो मोक्षमवाप्स्यथ ॥ 202.15 ॥  
द्रुतं द्रवत वेगेन सर्वे गच्छत माचिरम् ।  
एषाज्ञा धर्मराजस्य या मया समुदाहृता ॥ 202.16 ॥  
एकाहं क्षपयेत् तत्र द्विरात्रं तत्र माचिरम् ।  
त्रिरात्रं चतुरात्रं वै षड्रात्रं दशरात्रकम् ॥ 202.17 ॥  
पक्षं वा मासमेकं वा बहून् मासांस्तथाऽपि वा ।  
क्षपयित्वा यथाकालं ततो मोक्षमवाप्स्यथ ॥ 202.18 ॥  
मूढात्मा भूत वै तत्र करुणः कष्टमेव च ।  
यस्मिन् यस्मिंस्तु कालेऽहं यावतश्चाश्रयाम्यहम् ।  
तस्मिंस्तस्मिन् महाकालं यूयं तत्कर्त्तुमर्हथ ॥ 202.19 ॥  
विनियोगा मया युक्ता यथापूर्वं मया श्रुतम् ।  
जाग्रतं वा प्रमत्तं वा यथा कालोऽनतिक्रमेत् ॥ 202.20 ॥  
यत्नात् तथा तु कर्त्तव्यं भवद्भिर्मम शासनात् ।  
अभयं चात्र यच्छामि ब्राह्मणेभ्यो न संशयः ॥ 202.21 ॥  
तस्माद् यात ऋषिभ्यश्च स्त्रीभ्यश्चापि महाबलाः ।  
यातनाया न भेतव्यमहमाज्ञापयामि वः ॥ 202.22 ॥  
यथातथ्यं च कुरुत यथा कालो न गच्छति ।  
यथा कामं प्रकुरुत यच्च दृष्टं यथा तथा ।  
मयाज्ञप्ता विशेषेण मृत्युना सह सङ्गताः ॥ 202.23 ॥  
यथा वीरो महातेजाश्चित्रगुप्तो महायशाः ।  
यथाऽब्रवीत् स्वयं रुद्रो यथा शक्रः शचीपतिः ।  
यथाज्ञापयते ब्रह्मा चित्रगुप्तस्तथा प्रभुः ॥ 202.24 ॥  
॥ इति श्रीवराहपुराणे भगवच्छास्त्रे द्व्यधिकद्विशततमोऽध्यायः ॥ 202 ॥


ऋषिपुत्र उवाच ।  
इदमन्यत् पुरा विप्राः श्रूयतां तस्य भाषितम् ।  
यमस्य चित्रगुप्तस्य यत् तत् तत्र मया श्रुतम् ॥ 203.1 ॥  
अयं तु भयतां यातु यातु स्वर्गं महीक्षिताम् ।  
अयं वृक्षस्त्वयं तिर्यगयं मोक्षं व्रजेन्नरः ॥ 203.2 ॥  
अयं नागो भवेच्छीघ्रमयं तु परमां गतिम् ।  
स्वपूर्वकान् पश्यतेऽयमात्मनस्तु पितामहान् ॥ 203.3 ॥  
क्लिश्यतो रुदतश्चैव वदतश्च पुनः पुनः ।  
स्वेन दोषेण सर्वे वै ह्यक्षयं नरकं गताः ॥ 203.4 ॥  
दारत्यागी अधर्मिष्ठः पुत्रपौत्रविवर्जितः ।  
क्षिप्तं वै रौरवे ह्येनं क्षपयन्तु महौजसः ॥ 203.5 ॥  
मुच्यतां त इमे सर्वे अतीतानागतास्तथा ।  
मुच्यन्तामाशु मुच्यन्तां त एते पापवर्जिताः ॥ 203.6 ॥  
आगमे च विपत्तौ च सर्वधर्मानुपालकाः ।  
तत्र कल्पान् बहून् स्वर्गे उषित्वा ह्यनसूयकाः ॥ 203.7 ॥  
बहुसुन्दरिनारीके आद्ये परमधार्मिके ।  
कुले मानुषतां यातु धर्मस्येह निदर्शनम् ।  
त्रिविष्टपपरिक्लिष्टो वासो ह्यस्याक्षयो भवेत् ॥ 203.8 ॥  
अयमायोधने शत्रुं हत्वा तु निधनं गतः ।  
ब्राह्मणार्थे गवार्थे वा राष्ट्रार्थे वा तथा हतः ॥ 203.9 ॥  
शक्रस्य ह्यमरावत्यां निवेदयत मा चिरम् ।  
तत्र वैमानिको भूत्वा कल्पमेकं वसिष्यति ॥ 203.10 ॥  
तथैवायं महाभागो धर्मात्मा धर्मवत्सलः ।  
बहुदानरतो नित्यं सर्वभूतानुकम्पकः ॥ 203.11 ॥  
एनं गन्धैश्च माल्यैश्च शीघ्रमेव प्रपूजय ।  
अस्मै पूजा भवेदेषा मयादिष्टा महात्मने ॥ 203.12 ॥  
वीज्यतां चामरैरेष रथमस्मै प्रदीयताम् ।  
प्रेतवासं समुत्सृज्य इतो यातु त्रिविष्टपम् ।  
इन्द्रस्यार्धं भवेच्चैव देवदेवस्य धीमतः ॥ 203.13 ॥  
शङ्खतूर्यनिनादेन तत्र वै विजयेन च ।  
तत्र वै पूजितो नित्यं प्रायशो लभतां सुखम् ॥ 203.14 ॥  
अयं गच्छतु भद्रं च इन्द्रदेशं दुरासदम् ।  
अनेन वै कीर्तिमता लोकः सर्वो ह्यलंकृतः ॥ 203.15 ॥  
गुणैश्च शतसंख्यैस्तु स्वयं शक्रः प्रतीक्षते ।  
तावत्स्थास्यति धर्मात्मा यावच्छक्रस्त्रिविष्टपे ॥ 203.16 ॥  
तावत् स मोदते स्वर्गे यावद् धर्मोऽनुमीयते ।  
ततश्च्युतश्च कालेन मानुष्ये सुखमश्नुते ॥ 203.17 ॥  
रत्नधेनुप्रदश्चैव सर्वधर्मैरलंकृतः ।  
अश्विनोर्नय लोकं तु सर्वसौख्यसमन्वितम् ॥ 203.18 ॥  
अयं यातु महाभागो देवदेवं सनातनम् ।  
अतिसृष्टाः पुरा येन यथोक्ताः सुखदोहनाः ॥ 203.19 ॥  
सर्वभक्त्या भवेद् दत्ता द्विजेभ्य उपपादिताः ।  
शुचीनां ब्रह्मचारीणामन्नदानं विशेषतः ॥ 203.20 ॥  
तेन दत्तं नयिष्यन्ति रुद्रकन्या मनोहराः ।  
तत्र कल्पं वसेद् गत्वा रुद्रलोके न संशयः ॥ 203.21 ॥  
तेन दत्तं द्विजातिभ्यो मधुखण्डपुरःसरम् ।  
रसैश्च विविधैर्युक्तं सर्वगन्धसमन्वितम् ॥ 203.22 ॥  
तरुणी क्षीरसंपन्ना गौः सुवर्णयुता शुभा ।  
सवत्सा हेमवासाश्च दत्ताऽनेन महात्मना ॥ 203.23 ॥  
अस्य लेख्यं मया दृष्टं तिस्त्रः कोट्यस्त्रिविष्टपे ।  
ऋषीणां प्रच्युतश्चैव समृद्धे जायते कुले ॥ 203.24 ॥  
सुवर्णस्य प्रदाता च त्रिदशेभ्यो निवेद्यताम् ।  
त्रिदशानभ्यनुज्ञाप्य यातु देवमुमापतिम् ।  
तत्रैष वै महातेजा यथेष्टं काममाप्नुयात् ॥ 203.25 ॥  
तत्रैवायमपि प्रेतो गणभक्तो महातपाः ।  
प्रयातु पितृभिः सार्द्धं तर्पिता येन पूर्वजाः ॥ 203.26 ॥  
दानव्रता दिवं यान्तु सर्वलोकनमस्कृताः ॥ 203.27 ॥  
अयं भद्रो महाकामः सर्वभूतहिते रतः ।  
सर्वकामैरयं पूज्यः सर्वकामप्रदो नरः ॥ 203.28 ॥  
क्षितिप्रदो द्विजातिभ्यो अयं यातु त्रिविष्टपम् ।  
तत्रैव तिष्ठतां वीरो ब्रह्मलोके सहानुगः ॥ 203.29 ॥  
विविधैः कामभोगैस्तु सेव्यमानो नरोत्तमः ।  
अजराख्यं क्षयं चैव पूज्यमानो यथाविधि ॥ 203.30 ॥  
॥ इति श्रीवराहपुराणे भगवच्छास्त्रे त्र्यधिकद्विशततमोऽध्यायः ॥ 203 ॥


ऋषिपुत्र उवाच ।  
चित्रगुप्तस्य संदेशो वदतो यो मया श्रुतः ।  
श्रूयतां वै महाभागास्तपःसिद्धा द्विजोत्तमाः ॥ 204.1 ॥  
इमं सर्वातिथिं दान्तं सर्वभूतानुकम्पकम् ।  
समान्नदानदातारं शेषभोजनभोजिनम् ।  
मुञ्च मुञ्च महाभृत्य एष धर्मस्य निर्णयः ॥ 204.2 ॥  
अहं कालेन सार्द्धं हि मृत्युना प्रवृतस्तथा ।  
मम स्थास्यन्ति पार्श्वेभ्यः पापा वै विकृतास्तथा ॥ 204.3 ॥  
एनं गायन्ति गन्धर्वा गगनेऽप्सरसस्तथा ।  
दीयतामासनं दिव्यं तथान्यद् यानमेव च ॥ 204.4 ॥  
अन्यान् यान् कामयेत् कामान् मनसा यानि चेच्छति ।  
तत्तु शीघ्रं प्रदातव्यं धर्मराजस्य शासनात् ॥ 204.5 ॥  
अक्रियाणि तु दानानि पूर्वं दत्तानि धीमता ।  
प्रेष्यतां च महाभागो भोक्तुं चैव सहानुगः ॥ 204.6 ॥  
तिष्ठत्येषोऽत्र वै वीरो ममादेशान्महायशाः ।  
यावत्स्वर्गात् विमानानि समागच्छन्ति कृत्स्नशः ॥ 204.7 ॥  
ततः स प्रवरैर्यानैः सानुगः सपरिच्छदः ।  
देवानां भवनं यातु दैवतैरभिपूजितः ॥ 204.8 ॥  
तत्रैव रमतां वीरो यावल्लोका धरन्ति वै ।  
स कृतार्थः सदा लोके यत्रैषोऽभिप्रयास्यति ॥ 204.9 ॥  
तत्र मेध्यं पवित्रं च यत्र स्थास्यत्ययं शुचिः ।  
नैककन्याप्रदातारं नैकयज्ञकृतं तथा ॥ 204.10 ॥  
पूज्यतां सर्वकामैस्तु पदं गच्छतु वैष्णवम् ।  
तत्रैष रमतां धीरः सहस्त्रमयुतं समाः ।  
ततो वै मानुषे लोके आढ्ये वै जायतां कुले ॥ 204.11 ॥  
भूतानुकम्पको ह्येष क्रियतामस्य चार्च्चनम् ।  
वर्षाणामयुतं चायं तत्र तिष्ठतु देववत् ।  
जायते तु ततः पश्चात् सर्वमानुषपूजितः ॥ 204.12 ॥  
उपानहौ च छत्रं च जलभाजनमेव च ।  
असकृद् येन दत्तानि तस्मै पूजां प्रयच्छथ ।  
सभा यत्र प्रपद्यन्ते यस्मिन् देशे सहस्त्रशः ॥ 204.13 ॥  
हस्तेन संस्पृशत्येष मृदुना शीतलेन च ।  
विद्याधरस्तथा ह्येष नित्यं मुदितमानसः ।  
महापद्मानि चत्वारि तस्मिन् तिष्ठतु नित्यशः ॥ 204.14 ॥  
ततश्च्युतश्च कालेन मानुषं लोकमागतः ।  
बहुसुन्दरिनारीके कुले जन्म समाप्नुयात् ॥ 204.15 ॥  
दधि क्षीरं घृतं चैव येन दत्तं द्विजातिषु ।  
एष वा यातु नः पार्श्वै अस्मै पूजां प्रयच्छथ ॥ 204.16 ॥  
नीयतां नीयतां शीघ्रं यत्र तिष्ठन्ति चालये ।  
गोरसस्य तु पूर्णानि भाजनानि सहस्त्रशः ॥ 204.17 ॥  
तत्र दत्त्वा च पीत्वा च बान्धवेभ्यो विभागशः ।  
ततः पश्चादयं यातु यत्र लोकोऽनसूयकः ॥ 204.18 ॥  
तत्रैव रमतां धीरो बहुवर्षशतान्ययम् ।  
बहुसुन्दरिनारीभिः सेव्यमानो महातपाः ।  
अमराख्यो भवेत् तत्र गोलोकेषु समाहितः ॥ 204.19 ॥  
इदमेवापरं चैव चित्रगुप्तस्य भाषितम् ।  
सर्वदेवमया देव्यः सर्ववेदमयास्तथा ॥ 204.20 ॥  
अमृतं धारयन्त्यश्च प्रचरन्ति महीतले ।  
तीर्थानां परमं तीर्थमतस्तीर्थं न विद्यते ।  
पवित्रं च पवित्राणां पुष्टीनां पुष्टिरेव च ॥ 204.21 ॥  
तस्मात् पुरस्तु दातव्यं गवां वै मेध्यकारणात् ।  
दध्ना हि त्रिदशाः सर्वे क्षीरेण च महेश्वरः ॥ 204.22 ॥  
घृतेन पावको नित्यं पायसेन पितामहः ।  
सकृद्दत्तेन प्रीयन्ते वर्षाणां हि त्रयोदश ॥ 204.23 ॥  
तां दत्त्वा चैव पीत्वा च प्रेतो मेध्यस्तु जायते ।  
पञ्चगव्येन पीतेन वाजिमेधफलं लभेत् ।  
गव्यं तु परमं मेध्यं गव्यादन्यन्न विद्यते ॥ 204.24 ॥  
दन्तेषु मरुतो देवा जिह्वायां तु सरस्वती ।  
खुरमध्ये तु गन्धर्वाः खुराग्रेषु तु पन्नगाः ॥ 204.25 ॥  
सर्वसन्धिषु साध्याश्च चन्द्रादित्यौ तु लोचने ।  
ककुदे सर्वनक्षत्रा लाङ्गूले धर्म आश्रितः ॥ 204.26 ॥  
अपाने सर्वतीर्थानि प्रस्त्रवे जाह्नवी नदी ।  
नानाद्वीपसमाकीर्णाश्चत्वारः सागरास्तथा ॥ 204.27 ॥  
ऋषयो रोमकूपेषु गोमये पद्मधारिणी ।  
रोमेषु सन्ति विद्याश्च त्वक्केशेष्वयनद्वयम् ॥ 204.28 ॥  
धैर्यं धृतिश्च शान्तिश्च पुष्टिर्वृद्धिस्तथैव च ।  
स्मृतिर्मेधा तथा लज्जा वपुः कीर्त्तिस्तथैव च ॥ 204.29 ॥  
विद्या शान्तिर्मतिश्चैव सन्नतिः परमा तथा ।  
गच्छन्तमनुगच्छन्ति एता गावो न संशयः ॥ 204.30 ॥  
यत्र गावो जगत् तत्र देवदेवपुरोगमाः ।  
यत्र गावस्तत्र लक्ष्मीः सांख्यधर्मश्च शाश्वतः ।  
सर्वरूपेषु ता गावस्तिष्ठन्त्यभिमताः सदा ॥ 204.31 ॥  
भवनेषु विशालेषु सर्वप्रासादपङ्क्तिषु ।  
स्त्रियश्च पुरुषाश्चैव रक्षयन्तः सुयन्त्रिताः ॥ 204.32 ॥  
शयनासनपानेषु उपविष्टाः सहस्त्रशः ।  
क्रीडन्ति विविधैभोगैर्भोगेषु च सहस्त्रशः ।  
तत्र पानगृहेष्वन्ये पुष्पमालाविभूषिताः ॥ 204.33 ॥  
भक्ष्याणां विविधानां च योजनानां च संचयान् ।  
शयनासनपानानि वाजिनो वारणांस्तथा ।  
अपश्यं विविधास्तत्र स्त्रियश्च शुभलोचनाः ॥ 204.34 ॥  
शोभयन्ति स्त्रियः काश्चिज्जलक्रीडागतास्तथा ।  
उद्यानेषु तथा चान्या भवनेषु च पुण्यतः ॥ 204.35 ॥  
अनेन सदृशं नास्ति अस्मादन्यन्न विद्यते ।  
अहो सूत्रकृतं शिल्पमहो रत्नैरलंकृतम् ।  
एवं गृहाद् गृहं गच्छन्नहं तत्र ततस्ततः ॥ 204.36 ॥  
ततस्तु निखिलं सम्यग् दृष्ट्वा कर्म महोदयम् ।  
पुनरेवागतः पार्श्वं यमस्य द्विजसत्तमाः ॥ 204.37 ॥  
॥ इति श्रीवराहपुराणे भगवच्छास्त्रे चतुरधिकद्विशततमोऽध्यायः ॥ 204 ॥


ऋषिपुत्र उवाच ।  
इदन्यन्मन्हाभागा नारदात् कलहप्रियात् ।  
श्रुतं विप्रा यथा तत्र यमस्य सदसि स्वयम् ॥ 205.1 ॥  
तथा च पृच्छतस्तस्य पुरावृत्तं महात्मनः ।  
आख्यातं कथयामास यदुक्तं चित्रभानुना ॥ 205.2 ॥  
यथा च जनको राजा कामान् दिव्यानवाप्तवान् ।  
तत्सर्वं कथयिष्यामि श्रूयतां मुनिसत्तमाः ॥ 205.3 ॥  
अहं तत्र महातेजा नारदो मुनिसत्तमः ।  
धर्मराजसभां प्राप्तस्तपसा द्योतितप्रभः ॥ 205.4 ॥  
तत्र राजाऽथ वेगेन तं दृष्ट्वा स्वयमागतम् ।  
अर्चयित्वा यथान्यायं कृत्वा चैव प्रदक्षिणम् ॥ 205.5 ॥  
उवाच च महातेजाः सूर्यपुत्रः प्रतापवान् ।  
स्वागतं ते द्विजश्रेष्ठ दिष्ट्या प्राप्तोऽसि नारद ॥ 205.6 ॥  
सर्वज्ञः सर्वदर्शी च सर्वधर्मविदां वरः ।  
गान्धर्वस्येतिहासस्य विज्ञाता त्वं महामुने ॥ 205.7 ॥  
वयं पूताश्च मेध्याश्च त्वां दृष्ट्वा ह्यागतं विभो ।  
अयं देशः पुनः पूतः सर्वतो ब्रह्मवित्तम ॥ 205.8 ॥  
यत्कार्यं येन वा कार्यं यद् वै मनसि वर्त्तते ।  
प्रब्रूहि भगवान्नाशु यच्चान्यत् किंचिदुत्तमम् ॥ 205.9 ॥  
दुर्लभं त्रिषु लोकेषु यच्च प्रियतरं तव ।  
तपोमयानां सर्वेषां द्विजातीनां च सुव्रत ।  
अहमाज्ञाविधेयोऽस्मि भवतस्तु विशेषतः ॥ 205.10 ॥  
नारद उवाच ।  
भवान् पाता च गोप्ता च नेता धर्मस्य नित्यदा ।  
सत्येन तपसा क्षान्त्या धैर्येण च न संशयः ॥ 205.11 ॥  
भावज्ञश्च कृतज्ञश्च त्वदन्यो नेह विद्यते ।  
संशयः सुमहान् प्राप्तस्तन्ममाचक्ष्व सुव्रत ॥ 205.12 ॥  
अमरत्वं कथं यान्ति व्रतेन नियमेन च ।  
केन वा दानधर्मेण तपसा वा सुरोत्तम ॥ 205.13 ॥  
अतुलां च श्रियं लोके कीर्त्ति च सुमहाफलम् ।  
लभन्ते शाश्वतं स्थानं दुर्लभं विगतज्वराः ॥ 205.14 ॥  
केन गच्छन्ति नरकं पापिष्ठं लोकगर्हणम् ।  
सर्वमाख्याहि तत्त्वेन परं कौतूहलं हि मे ॥ 205.15 ॥  
यम उवाच ।  
गच्छन्ति हि नरा घोरा बहवो।़धर्मनिर्मितम् ।  
बन्धाश्च सूबहूंस्तत्र प्राप्नुवन्ति तपोधन ॥ 205.16 ॥  
विस्तरेण तु तत्सर्वं ब्रवीमि मुनिसत्तम ।  
श्रूयतां तन्महाभाग श्रुत्वा चैवोपधारय ॥ 205.17 ॥  
नाग्निचिन्नरकं याति न पुत्री न च भूमिदः ।  
शूरश्च शतवर्षी च वेदानां चैव पारगः ॥ 205.18 ॥  
पतिव्रता न गच्छन्ति सत्यवाक्याश्च ये नराः ।  
अजिताश्चाशठाश्चैव स्वामिभक्ताश्च ये नराः ।  
अहिंसका न गच्छन्ति ब्रह्मचर्यव्यवस्थिताः ॥ 205.19 ॥  
पतिव्रता दानवन्तो द्विजभक्ताश्च ये नराः ।  
स्वदारनिरता दान्ताः परदारविवर्जकाः ॥ 205.20 ॥  
सर्वभूतात्मभूताश्च सर्वभूतानुकम्पकाः ।  
न गच्छन्ति तु तं देशं पापिष्ठं तमसावृतम् ।  
यातनास्थानसंपूर्णं हाहाप्रतिभयस्वनं ॥ 205.21 ॥  
ज्ञानवन्तो द्विजा ये च ये च विद्यापरं गताः ।  
उदासीना न गच्छन्ति स्वाम्यर्थे च हता नराः ॥ 205.22 ॥  
न गच्छन्त्यत्र दातारः सर्वभूतहिते रताः ।  
शुश्रूषका मातृपित्रोर्न गच्छन्ति हि ते नराः ॥ 205.23 ॥  
तिलान् गां च हिरण्यं च पृथिवीं चापि शाश्वतीम् ।  
ब्राह्मणेभ्यः प्रयच्छन्ति न गच्छन्ति न संशयः ॥ 205.24 ॥  
यथोक्तयजमानाश्च सत्रयाजिन एव च ।  
चातुर्मास्यकरा ये च ये द्विजा आहिताग्नयः ॥ 205.25 ॥  
गुरुचित्तानुपालाश्च कृतिनो मौनयन्त्रिताः ।  
नित्यस्वाध्यायिनो दान्ताः सदा सभ्याश्च ये नराः ।  
मां न पश्यन्ति ते चैव आत्मभावेन भाविताः ॥ 205.26 ॥  
अपर्वमैथुना ये च न गच्छन्ति जितेन्द्रियाः ।  
ब्राह्मणा अमरत्वं च प्राप्नुवन्ति न संशयः ॥ 205.27 ।  
निवृत्ताः सर्वकामेभ्यो निराशाः सुजितेन्द्रियाः ।  
न गच्छन्ति हि तं घोरं यत्र ते पापकर्मिणः ॥ 205.28 ॥  
नारद उवाच ।  
किं दानं श्रेयसा युक्तं पात्रेण फलमुच्यते ।  
किं वा कर्म महत् कृत्वा स्वर्गलोके महीयते ॥ 205.29 ॥  
रूपं वा धनधान्यं वा आयुश्च कुलमेव च ।  
प्राप्यते येन दानेन तन्ममाचक्ष्व सुव्रत ॥ 205.30 ॥  
यम उवाच ।  
न शक्यं विस्तरेणेह वक्तुं वर्षशतैरपि ।  
शुभाशुभानां गतयो द्रष्टुं वा प्रष्टुमेव वा ॥ 205.31 ॥  
किंचिन्मात्रं प्रवक्ष्यामि येन यत् प्राप्यते नरैः ।  
विविधानि च सौख्यानि प्रायशस्तु गुणागुणैः ॥ 205.32 ॥  
रहस्यमिदमाख्यानं श्रूयतां मुनिसत्तम ।  
या गतिः प्राप्यते येन प्रेत्यभावे न संशयः ॥ 205.33 ॥  
तपसा प्राप्यते स्वर्गं तपसा प्राप्यते यशः ।  
आयुःप्रकर्षो भोगश्च भवन्ति तपसैव तु ॥ 205.34 ॥  
ज्ञानविज्ञानमारोग्यं रूपसौभाग्यसंपदः ।  
तपसा प्राप्यते भोगो मनसा यो य इष्यते ॥ 205.35 ॥  
एवं प्राप्नोति पुण्येन मौनेनाज्ञां महामुने ।  
उपभोगांस्तु दानेन ब्रह्मचर्येण जीवितम् ॥ 205.36 ॥  
अहिंसया परं रूपं दीक्षया कुलजन्म च ।  
फलमूलाशिनां राज्यं स्वर्गः पर्णाशिनां भवेत् ॥ 205.37 ॥  
पयोभक्ष्या दिवं यान्ति जायते द्रविणाढ्यता ।  
गुरुशुश्रूषया नित्यं श्राद्धदानेन सन्ततिः ॥ 205.38 ॥  
गवाद्याः कालदीक्षाभिर्ये तु वा तृणशायिनः ।  
स्त्रियं त्रिषवणाद् ब्रह्मन् वायुं पीत्वेष्टलोकभाक् ॥ 205.39 ॥  
क्रतुयष्टा दिवं याति उपहारश्च सुव्रत ।  
कृत्वा तु दशवर्षाणि वीरयानाद् विशिष्यते ॥ 205.40 ॥  
रसानां प्रतिसंहारात् सौभाग्यमुपजायते ।  
आमिषस्य प्रतीहाराद् भवत्यायुष्मती प्रजा ॥ 205.41 ॥  
गन्धमाल्यनिवृत्त्या तु मूर्तिर्भवति पुष्कला ।  
अन्नदानेन च नरः स्मृतिं मेधां च विन्दति ॥ 205.42 ॥  
छत्रप्रदानेन गृहं वरिष्ठं  
रथं तथोपानहसंप्रदानात् ।  
वस्त्रप्रदानेन सुरूपता च  
धनैश्च पुत्रैश्च भृता भवन्ति ॥ 205.43 ॥  
पानीयस्य प्रदानेन तृप्तिर्भवति शाश्वती ।  
अन्नपानप्रदानेन कामभोगैस्तु तृप्यते ॥ 205.44 ॥  
पुष्पोपगन्धं च फलोपगन्धं  
यः पादपं स्पर्शयते द्विजाय ।  
स स्त्रीसमृद्धं हि सुरत्नपूर्णं  
गृहं हि सर्वोपचितं लभेत ।  
वस्त्रान्नपानीयरसप्रदानात्  
प्राप्नोति तानेव नरः प्रकामम् ॥ 205.45 ॥  
स्त्रग्धूपगन्धान्यनुलेपनानि  
पुष्पाणि गृह्याणि मनोरमाणि ।  
दत्त्वा द्विजेभ्यः स भवेत् सुरूपो  
रोगांश्च कांश्चिल्लभते न जातु ॥ 205.46 ॥  
बीजैरशून्यं शयनाभिरामं  
दद्याद् गृहं यः पुरुषो द्विजाय ।  
स स्त्रीसमृद्धं गजवाजिपूर्णं  
लभेदधिष्ठानवरं वरिष्ठम् ॥ 205.47 ॥  
धुर्यप्रदानेन तथा गवां च  
लोकानवाप्नोति नरो वसूनाम् ।  
गजं तथा गोवृषभप्रदानैः  
स्वर्गे सुखं शाश्वतमाप्नुवन्ति ॥ 205.48 ॥  
दीपप्रदानाद् द्युतिमाप्नुवन्ति  
घृतेन तेजः सुकुमारतां च ।  
प्रणुद्युति स्निग्धता चापि तैलैः  
क्षौद्रेण नानारसतृप्तितां च ॥ 205.49 ॥  
पायसेन वपुःपुष्टिं कृसरात् स्निग्धसौम्यताम् ।  
फलैस्तु लभते पुत्रं पुष्पैः सौभाग्यमेव च ॥ 205.50 ॥  
रथैर्दिव्यं विमानं तु शिविकां चैव मानवः ।  
प्रेक्षणैरपि सौभाग्यं प्राप्नोति हि न संशयः ।  
अभयस्य प्रदानेन सर्वकामानवाप्नुयात् ॥ 205.51 ॥  
॥ इति श्रीवराहपुराणे भगवच्छास्त्र पञ्चाधिकद्विशततमोऽध्यायः ॥ 205 ॥


ऋषिपुत्र उवाच ।  
मुहूर्त्तस्य तु कालस्य दिव्याभरणभूषितान् ।  
प्रयातान् दिवि संप्रेक्ष्य विमानैः सूर्यसन्निभैः ॥ 206.1 ॥  
ब्राह्मणास्तपसा सिद्धाः सपत्नीकाः सबान्धवाः ।  
सानुरागा ह्युभयतो मन्युनाभिपरिप्लुताः ॥ 206.2 ॥  
विवर्णवदनो राजा प्रभातेजोविवर्जितः ।  
अचिरादेव संजातः क्रोधेन भृशदुःखितः ॥ 206.3 ॥  
तं तथा निःप्रभं दृष्ट्वा धर्मराजं तपोधनः ।  
नारदश्चाब्रवीत् तत्र ज्ञात्वा तस्य मनोगतम् ॥ 206.4 ॥  
अपि त्वं भ्राजमानस्तु पशोः पतिरिवापरः ।  
कस्मात् ते शोभनं वक्त्रं क्षणाद् वैवर्ण्यतां गतम् ॥ 206.5 ॥  
विनिःश्वसन् यथा नागः कस्मात् त्वं परितप्यसे ।  
राजन् कस्माद् विभेषि त्वमेतदिच्छामि वेदितुम् ॥ 206.6 ॥  
यम उवाच ।  
विवर्णं जायते वक्त्रं शुष्यते न च संशयः ।  
यन्मया ईदृशं दृष्टं श्रूयतां तन्महामुने ॥ 206.7 ॥  
यायावरास्तु ये विप्रा उञ्छवृत्तिपरायणाः ।  
दृढस्वाध्यायतपसो ह्रीमन्तो ह्यनसूयकाः ॥ 206.8 ॥  
अतिथिप्रियकाश्चैव नित्ययुक्ता जितेन्द्रियाः ।  
ते त्वहंमानिनः सर्वे गच्छन्त्युपरि मे द्विज ॥ 206.9 ॥  
न च मामुपतिष्ठन्ति न चैव वशगा मम ।  
मस्तके मम गच्छन्ति सपत्नीकाः सहानुगाः ॥ 206.10 ॥  
दिव्यगन्धैर्विलिप्ताङ्गा माल्यभूषितवाससः ।  
सृजन्तो मम माल्यानि तेन तप्ये द्विजोत्तम ॥ 206.11 ॥  
मृत्यो तिष्ठसि कस्यार्थे को वा मृत्युः कथं भवेत् ।  
किं त्वं न भाषसे मृत्यो ब्रूहि लोके निरर्थकः ॥ 206.12 ॥  
त्वमशक्तान् सदा हंसि पापिष्ठान् धर्मवर्जितान् ।  
एषां तपसि सिद्धानां नाहं विग्रहवानिह ॥ 206.13 ॥  
निग्रहानुग्रहौ नापि मया शक्यौ महात्मनाम् ।  
कर्त्तुं वा प्रितषेद्धुं वा तस्मात् तप्ये अहं परम् ॥ 206.14 ॥  
एतस्मिन्नन्तरे तत्र विमानेन महाद्युतिः ।  
पतिव्रता समं भर्त्रा सानुगा सपरिच्छदा ॥ 206.15 ॥  
महता तूर्यघोषेण संप्राप्ता प्रियदर्शना ।  
धर्मराजहितं सर्वं धर्मज्ञा धर्मवत्सला ॥ 206.16 ॥  
साऽब्रवीत् तु विमानस्था साधयन्ती शुभाह्गना ।  
विचित्रं प्रसृतं वाक्यं सर्वसत्त्वसुखावहम् ॥ 206.17 ॥  
पतिव्रतोवाच ।  
धर्मराज महाबाहो कृतज्ञः सत्यसम्मतः ।  
मैवमीर्ष्यां कुरुष्व त्वं ब्राह्मणेषु तपस्विषु ॥ 206.18 ॥  
एतेषां तपसां वीर माहात्म्यं बलमेव च ।  
अचिन्त्याः सर्वभूतानां ब्राह्मणा वेदपारगाः ॥ 206.19 ॥  
ब्राह्मणाः सततं पूज्या ब्राह्मणाः सर्वदेवताः ।  
मात्सर्यं क्रोधसंयुक्तं न कर्त्तव्यं द्विजातिषु ॥ 206.20 ॥  
त्वया शुभाशुभं कर्म नित्यं पूजा मनस्विनाम् ।  
रागो वा रोषमोहौ वा न कर्त्तव्यौ सदा सताम् ॥ 206.21 ॥  
प्रयातां गगने दृष्ट्वा प्राच्यां सौदामिनी यथा ।  
दृष्ट्वा पतिव्रतां नारीं धर्मराजेन पूजिताम् ।  
अब्रवीन्नारदस्तत्र घर्मराजं तथागतम् ॥ 206.22 ॥  
नारद उवाच ।  
एषा च का महाभागा सुरूपा प्रमदोत्तमा ।  
या त्वया पूजिता राजन् हितमुक्त्वा गता पुनः ॥ 206.23 ॥  
एतदिच्छाम्यहं ज्ञातुं परं कौतूहलं हि मे ।  
एतन्मे सुमहाभाग कथयस्व समासतः ॥ 206.24 ॥  
यम उवाच ।  
अहं ते कथयिष्यामि कथां परमशोभनाम् ।  
एषा मया यथा तात पूजिता पूज्यसत्तमा ॥ 206.25 ॥  
पुरा कृतयुगे तात निमिर्नाम महायशाः ।  
आसीद् राजा महातेजाः सत्यसंधेति विश्रुतः ॥ 206.26 ॥  
तस्य पुत्रो मिथिर्नाम जननाज्जनकोऽभवत् ।  
तस्य रूपवती नाम पत्नी प्रियहिते रता ॥ 206.27 ॥  
सा चापि शुभसर्वाङ्गी पतिभक्ता पतिव्रता ।  
प्रीत्या परमया युक्ता भर्त्तुर्वचनकारिणी ॥ 206.28 ॥  
सोऽपि राजा महाभागः सर्वभूतहिते रतः ।  
धर्मात्मा च महात्मा च सत्यसंधो महातपाः ॥ 206.29 ॥  
य इमां पृथिवीं सर्वां धर्मेण परिपालयत् ।  
न व्याधिर्न जरा मृत्युस्तस्मिन् राजनि शासति ।  
ववर्ष सततं देवस्तस्य राष्ट्रे महाद्युतेः ॥ 206.30 ॥  
एवं बहुगुणोपेतं तस्य राज्यं महात्मनः ।  
न कश्चिद् दृश्यते मर्त्यो रुजार्तो दुःखितोऽथ वा ॥ 206.31 ॥  
अथात्र बहुकालस्य राजानं मिथिलाधिपम् ।  
उवाच राज्ञी विप्रेन्द्र विनयात् प्रसृतं वचः ॥ 206.32 ॥  
राज्ञ्युवाच ।  
भृत्यानां च द्विजातीनां तथा परिजनस्य च ।  
यदि स्त्रीद्रविणं किञ्चित् पृथिव्यां यद् गृहे च ते ॥ 206.33 ॥  
विनियुक्तं तु तत्सर्वं सान्निध्यं तु तथा त्वया ।  
न च राजन् विजानन् तु भोजनस्य प्रशंससि ॥ 206.34 ॥  
नास्ति तन्नियमः कश्चित् पुष्पमूलं च नास्ति नः ।  
न वा गवादयः केचिन्न च वस्त्राणि कर्हिचित् ॥ 206.35 ॥  
न चैव वार्षिकः कश्चिद् विद्यते भोजनस्य च ।  
दृश्यते हि महाराज मम चैवाथ सुव्रत ॥ 206.36 ॥  
यत् कर्त्तव्यं मया वाऽपि तन्मे ब्रूहि नराधिप ।  
कर्त्र्यस्म्यहं विशेषेण यद् वाक्यमपि मन्यसे ॥ 206.37 ॥  
राजोवाच ।  
न शक्यमुपरोधेन वक्तुं भामिनि विप्रियम् ।  
न च पश्याम्यहं देवि तव चैव जनस्य च ।  
तद् ब्रव्रीमि यथाशक्त्या यदि मे मन्यसे प्रिये ॥ 206.38 ॥  
हविष्ये वर्त्तमानानामिदं वर्षशतं गतम् ।  
कुद्दालेन हि काष्ठेन क्षेत्रं वै कुर्महे प्रिये ॥ 206.39 ॥  
ततो धर्मविधिं कृत्वा प्राप्नुयाम न संशयः ।  
भक्ष्यं भोज्यं च पेयं च ततस्त्वं सुखमाप्स्यसि ।  
एवमुक्ता ततो राज्ञी राजानमिदमब्रवीत् ॥ 206.40 ॥  
देव्युवाच ।  
भृत्यानां तु सहस्त्राणि तव राजन् निवेशने ।  
अश्वानां च गजानां च सौरभानां तथैव च ॥ 206.41 ॥  
उष्ट्राणां महिषाणां च खराणां च महायशः ।  
एते सर्वे कथं राजन् न कुर्वन्ति तवेप्सितम् ॥ 206.42 ॥  
राजोवाच ।  
नियुक्तानि हि कर्माणि वार्षिकाणीतराणि च ।  
सर्वकर्माणि कुर्वन्ति ये भृत्या मे वरानने ॥ 206.43 ॥  
बलीवर्दाः खरा अश्वा गजा उष्ट्रा ह्यनेकशः ।  
सर्वे नियुक्ता मे देवि सर्वकर्मसु शोभने ॥ 206.44 ॥  
आयसं त्रपुषं ताम्रं राजतं काञ्चनं तथा ।  
नियुक्तानि तु सर्वाणि सर्वकर्मस्वनिन्दिते ॥ 206.45 ॥  
न तु पश्याम्यहं देवि किञ्चिद्धैमं न चायसम् ।  
येन कुर्यामहं देवि कुद्दालं सुसमाहितः ॥ 206.46 ॥  
एवमुक्ता महादेवी तेन राज्ञा सुशोभना ।  
हृष्टपुष्टमना देवी राजानमिदमब्रवीत् ॥ 206.47 ॥  
गच्छ राजन् यथाकाममनुयास्यामि पृष्ठतः ।  
एवमुक्तः सुनिष्क्रान्त सभार्यः स नरेश्वरः ॥ 206.48 ॥  
ततो राजा च देवी च क्षेत्रं मृगयतस्तदा ।  
गतौ च परमाध्वानं ततो राजाऽब्रवीदिदम् ॥ 206.49 ॥  
इदं भद्रं मम क्षेत्रमास्थातु वरवर्णिनी ।  
यावद् गुल्मानिमान् भद्रे कण्टकांश्च वरानने ॥ 206.50 ॥  
अहं छिनद्मि वै देवि त्वमेतान् बोधय प्रिये ।  
एवं ते कर्मयोगस्तु ततः प्राप्स्यामि चेप्सितम् ॥ 206.51 ॥  
एवमुक्ता महादेवी तेन राज्ञा तपोधन ।  
उवाच मधुरं वाक्यं प्रहसन्ती वराङ्गना ॥ 206.52 ॥  
वृक्षोऽत्र दृश्यते पार्श्वे सौवर्णो गुल्म एव च ।  
पानीयस्य तु सान्निध्यं न किञ्चिदिह दृश्यते ।  
कथं क्षेत्रं करिष्यावो हृद्रोगे तस्य कारकः ॥ 206.53 ॥  
इयं नदी ह्ययं वृक्ष इयं भूमिः समांसला ।  
अस्मिन् वाऽपि कृतं कर्म कथं गुणकरं भवेत् ॥ 206.54 ॥  
तस्यास्तद् वचनं श्रुत्वा राजा वचनमब्रवीत् ।  
शुभं सानुनयं वाक्यं भूतानां गुणवत्सलः ॥ 206.55 ॥  
पूर्वग्राहो भवेत् पूर्वं विनियुक्तं तथा प्रिये ।  
पानीयस्य तु पार्श्वेन सन्निकृष्टेन सुन्दरि ।  
चतुर्थजनपर्यन्तं न किञ्चिदिह दृश्यते ॥ 206.56 ॥  
अयं ग्राहो महादेवी न च बाधाऽत्र कस्यचित् ।  
ततस्तच्छोधयामास स क्षेत्रं भार्यया सह ॥ 206.57 ॥  
वितानमध्ये उग्रश्च सविता तपते सदा ।  
समृद्धश्च महा तत्र निदाघः काल आगतः ।  
प्रवृद्धो दारुणो घर्मः कालश्चैवातिदारुणः ॥ 206.58 ॥  
ततः सा तृषिता देवी क्षुधिता च तपस्विनी ।  
स्निग्धौ ताम्रतलौ पादौ तस्यास्तपति सुव्रत ॥ 206.59 ॥  
गुणप्रवाहरक्तेषु तस्याः पादेषु सुव्रत ।  
सूर्यस्य पादा मध्याह्ने तपन्तो वह्निसंनिभाः ॥ 206.60 ॥  
ततः सा व्यथिता देवी भर्त्तारमिदमब्रवीत् ।  
तृषिताऽस्मि महाराज उष्णेन पीडिता भृशम् ॥ 206.61 ॥  
पानीयं दीयतां राजन् शीघ्रं मम प्रसादतः ।  
इत्युक्त्वा पतिता देवी विह्वला दुःखपीडिता ॥ 206.62 ॥  
पतन्त्या च तया सूर्यो विह्वलाया निरीक्षितः ।  
यदृच्छया तु कोपेन पतन्त्या ईक्षितस्तया ॥ 206.63 ॥  
ततो विवस्वान् भगवान् संत्रस्तो गगने तदा ।  
दिवं मुक्त्वा महातेजाः पतितो धरणीतले ॥ 206.64 ॥  
ततो दृष्ट्वा तु तं राजा स्वेन भावेन वर्जितम् ।  
किमर्थमिह तेजस्वी त्यक्त्वा मण्डलमागतः ॥ 206.65 ॥  
किं करोमि महातेजः सर्वलोकनमस्कृत ।  
एवं ब्रुवन्तं राजानं सूर्यः सानुनयोऽब्रवीत् ॥ 206.66 ॥  
पतिव्रता शुभाक्षी च ममैषा रुषिता शुभा ।  
ततोऽहं पतितो राजंस्तव कार्यानुशासनः ॥ 206.67 ॥  
अनया सदृशी नारी त्रैलोक्ये नैव विद्यते ।  
पृथिव्यामन्तरिक्षे च न काचिदिह दृश्यते ॥ 206.68 ॥  
अहोऽस्याः परमं सत्त्वमहोऽस्याः परमं तपः ।  
अहो धैर्यं च शक्तिश्च त्वया ते शंसिता गुणाः ॥ 206.69 ॥  
इयं च ते महाभाग तव चित्तानुवर्त्तिनी ।  
अनुरूपा विशुद्धा च तपसा च वराङ्गना ॥ 206.70 ॥  
पतिव्रता च साध्वी च नित्यं तव हिते रता ।  
सदृशी ते महाभाग शक्रस्येह यथा शची ॥ 206.71 ॥  
पात्रं पात्रवता प्राप्तं सुकृतस्य महत्फलम् ।  
अनुरूपोऽनुरूपाया अहो यातः सुयन्त्रितः ॥ 206.72 ॥  
मा च ते वितथः कामो भवेच्चैव नराधिप ।  
कुरुष्व दयितं क्षेत्रं यथा मनसि वर्त्तते ॥ 206.73 ॥  
भोजनार्थं महाराज त्वदन्यो नेह विद्यते ।  
फलदं च सुसस्यं च भविष्यति हि कामदम् ॥ 206.74 ॥  
एवमुक्त्वा ततः सूर्यः ससर्ज जलभाजनम् ।  
उपानहौ च छत्रं च दिव्यालङ्कारभूषितम् ।  
ददौ च राज्ञे सविता प्रीत्या परमया युतः ॥ 206.75 ॥  
उभयोक्तु सुखस्यार्थं सपुण्यस्य विशेषतः ।  
दत्त्वा तत् पुण्यकर्माणं ततः प्राह दिवाकरः ।  
एवमुक्त्वा तु भगवांस्तत्तथा कृतवान् क्वचित् ॥ 206.76 ॥  
राज्ञा च जनकेनैव प्रियाया हितकाम्यया ।  
ततः सा श्रीमती देवी तोयेनाप्यायिता शुभा ॥ 206.77 ॥  
लब्धसंज्ञा गतभया राजानमिदमब्रवीत् ।  
देवी दृष्ट्वा तदाश्चर्यं विस्मयोत्फुल्ललोचना ॥ 206.78 ॥  
केन दत्तं शुभं तोयं दिव्यं छत्रमुपानहौ ।  
एतन्मे संशयं राजन् कथयस्व तपोधन ॥ 206.79 ॥  
राजोवाच ।  
एष देवो महादेवि विवस्वान् नाम नामतः ।  
तवानुकम्पया देवि मुक्त्वाकाशमिहागतः ॥ 206.80 ॥  
एवमुक्ता तु सा देवी भर्त्तारमिदमब्रवीत् ।  
करवाण्यस्य कां प्रीतिं ज्ञायतामस्य चेष्टितम् ॥ 206.81 ॥  
ततो राजा महातेजाः प्रणिपत्य कृताञ्जलिः ।  
विज्ञापयामास तदा भगवन् किं करोमि ते ॥ 206.82 ॥  
एवमुक्तो नरेन्द्रेण सूर्यो वचनमब्रवीत् ।  
अभयं मे महाराज स्त्रीभ्यो भवतु मानद ॥ 206.83 ॥  
तच्छ्रुत्वा वचनं तस्य भास्करस्य नराधिपः ।  
तां प्रियां प्रीतहृदयां श्रावयन् तस्य भाषितम् ॥ 206.84 ॥  
राज्ञस्तु वचनं श्रुत्वा देवी वचनमब्रवीत् ।  
प्रीत्या परमया युक्ता तस्य राज्ञो मनःप्रिया ॥ 206.85 ॥  
रश्मीनां वारणार्थाय छत्रं दत्त्वा तु कुण्डिकाम् ।  
इमौ चोपानहौ दत्त्वा पादस्पर्शकरावुभौ ॥ 206.86 ॥  
अभयं ते महाभाग गच्छ गच्छ यथागतम् ।  
संप्राप्नुयाश्च नारीभ्यो देव सर्वाभयं सदा ॥ 206.87 ॥  
एतत् सर्वं यथावृत्तं कथयामास भास्करः ।  
मम मात्रे महाभाग यथावृत्तं यथाक्रमम् ॥ 206.88 ॥  
एवं पतिव्रतां विप्र पूजयामि नमामि च ॥ 206.89 ॥  
॥ इति श्रीवराहपुराणे भगवच्छास्त्रे षडधिकद्विशततमोऽध्यायः ॥ 206 ॥  
नारद उवाच ।


कर्मणा केन राजेन्द्र तपसा वा तपोधनाः ।  
उत्तमां च गतिं यान्ति कृष्णवासः प्रशंस मे ।  
एवमुक्तस्तु धर्मात्मा नारदेनाब्रवीत् तदा ॥ 207.1 ॥  
यम उवाच ।  
न तस्या नियमो विप्र तपो नैव च सुव्रत ।  
उपवासो न दानं च न दमो वा महामुने ।  
यादृशी तु भवेद् विप्र श्रृणु तत् त्वं समासतः ॥ 207.2 ॥  
प्रसुप्ते या प्रस्वपिति विबुद्धे जागर्ति स्वयम् ।  
भुङ्क्ते तु भोजिते विप्र सा मृत्युं जयति ध्रुवम् ॥ 207.3 ॥  
मौने मौना भवेद् या तु स्थिते तिष्ठति या स्वयम् ।  
सा मृत्युं जयते विप्र नान्यत् पश्यामि किंचन ॥ 207.4 ॥  
एकदृष्टिरेकमना भर्त्तुर्वचनकारिणी ।  
तस्या विभीमहे सर्वे ये तथान्ये तपोधन ॥ 207.5 ॥  
देवानामपि सा साध्वी पूज्या परमशोभना ।  
भर्त्रा चाभिहिता याऽपि न प्रत्याख्यायिनी भवेत् ॥ 207.6 ॥  
वर्त्तमानाऽपि विपेन्द्र प्रत्याख्याताऽपि वा सदा ।  
न दैवतं संश्रयति पतिनाऽन्यं कदाचन ।  
भर्त्तुर्मृत्युमुखं ब्रह्मन् न पश्यति वराङ्गना ॥ 207.7 ॥  
एवं या तु भवेन्नित्यं भर्त्तुः प्रियहिते रता ।  
अनुचेष्टेन भावेन भर्त्तारमनुगच्छति ।  
सा तु मृत्युमुखद्वारं न गच्छेत् ब्रह्मसंभव ॥ 207.8 ॥  
एष माता पिता बन्धुरेष मे दैवतं परम् ।  
एवं शुश्रूषते या तु सा मां विजयते सदा ।  
पतिव्रता तु या साध्वी तस्याश्चाहं कृताञ्जलिः ॥ 207.9 ॥  
भर्त्तारमनुध्यायन्ती भर्त्तारमनुगच्छति ।  
भर्त्तारमनुशोचन्ती मृत्युद्वारं न पश्यति ॥ 207.10 ॥  
गीतवादित्रनृत्यानि प्रेक्षणीयान्यनेकशः ।  
न श्रृणोति न पश्येत मृत्युद्वारं न पश्यति ॥ 207.11 ॥  
स्नायन्ती तिष्ठती वाऽपि कुर्वन्ती वा प्रसाधनम् ।  
नान्यं या मनसा ध्यायेत् कदाचिदपि सुव्रता ॥ 207.12 ॥  
देवता अर्चयन्ती वा भोजयन्त्यथ वा द्विजान् ।  
पतिं न त्यजते चित्तान्मृत्युद्वारं न पश्यति ॥ 207.13 ॥  
भानौ चानुदिते या तु उत्थाय च तपोधन ।  
गृहं मार्जयते नित्यं मृत्युद्वारं न पश्यति ॥ 207.14 ॥  
चक्षुर्देहश्च भावश्च यस्या नित्यं सुसंवृतम् ।  
शौचाचारसमायुक्ता साऽपि मृत्युं न पश्यति ॥ 207.15 ॥  
भर्त्तुर्मुखं प्रपश्यन्ती भर्तृचिन्तानुपालिनी ।  
वर्त्तते च हिते भर्त्तुमृत्युद्वारं न पश्यति ॥ 207.16 ॥  
एवं कीर्तिमतां लोके दृश्यन्ते दिवि देवताः ।  
मानुषाणां च भार्या वै तत्र देशे तु दृश्यते ॥ 207.17 ॥  
कथितैवं पुरा विप्र आदित्येन पतिव्रता ।  
मम मात्रा तु दुर्द्धर्षा सैव दिव्या कथा श्रुता ।  
गुह्यमेतद् द्विजश्रेष्ठ पूजयामि पतिव्रताम् ॥ 207.18 ॥  
॥ इति श्रीवराहपुराणे भगवच्छास्त्रे सप्ताधिकद्विशततमोऽध्यायः ॥ 207 ॥


नारद उवाच ।  
रहस्यं धर्म्यमाख्यानं त्वयोक्तं तु महायशः ।  
स्त्रीणां माहात्म्यमुद्दिश्य भास्करस्य मतं यथा ॥ 208.1 ॥  
इदं हि सर्वभूतेषु परं कौतूहलं मम ।  
तदहं श्रोतुमिच्छामि कथयस्व महातपः ॥ 208.2 ॥  
ये नरा दुःखसंतप्तास्तपस्तीव्रं समाश्रिताः ।  
नानाव्रतशतोपायैः सुखहेतोर्महाप्रभ ॥ 208.3 ॥  
मनसा निश्चितात्मानस्त्यक्त्वा सर्वप्रियाप्रियम् ।  
काङ्क्षन्ते बहवः केचित् केन तद्विनिहन्यते ॥ 208.4 ॥  
श्रुता लोके श्रुतिस्तात श्रेयो धर्मो हि नित्यशः ।  
सम्यक् तस्याश्रितस्याथ कथं पापे मतिर्भवेत् ॥ 208.5 ॥  
कस्यैतच्चेष्टितं तात कर्त्ता कारयिताऽपि वा ।  
कः कर्षति जगच्चैको भूतग्रामं चतुर्विधम् ॥ 208.6 ॥  
कं वा द्वेषं पुरस्कृत्य मतिस्तस्य प्रवर्त्तते ।  
सुखदुःखादिलोकोऽस्मिन् यः करोति सुदारुणम् ॥ 208.7 ॥  
यद्येवं तु मया गुह्यं दुर्विज्ञेयं सुरैरपि ।  
शक्यं श्रोतुं महाराज तदाख्याहि तपोधन ॥ 208.8 ॥  
नारदेनैवमुक्तस्तु धर्मराजो महायशाः ।  
विनयात् प्रश्रितं वाक्यमिदमाह महामतिः ॥ 208.9 ॥  
यम उवाच ।  
देवर्षे श्रूयतां पुण्यं यद् ब्रवीमि महामुने ।  
त्वद्भक्त्या मे कथयतः श्रृणुष्वावहितोऽनघ ॥ 208.10 ॥  
न कश्चित् दृश्यते विप्र कर्त्ता कारयिताऽपि वा ।  
यद् वै परमधर्मात्मन् यस्मिन् कर्मप्रतिष्ठितम् ॥ 208.11 ॥  
यस्य वै कीर्त्त्यते नाम येन चाज्ञाप्यते जगत् ।  
व्याहरामि वचश्चायं यः करोमि स्वयं कृतम् ॥ 208.12 ॥  
दिव्येऽस्मिन् सदसि ब्रह्मन् ब्रह्मर्षिगणसंवृते ।  
यथा श्रुतं यथा दृष्टं कथयिष्यम्यहं विभो ॥ 208.13 ॥  
स्वकर्म भुज्यते तात संभूतैर्यत्कृतं स्वयम् ।  
आत्मानं पातयत्यात्मा कश्चित् कर्म च कारयेत् ॥ 208.14 ॥  
वायुराभाविता संज्ञा संसारे सा दृढीकृता ।  
तामेव भजते जन्तुः सुकृतं वाऽथ दुष्कृतम् ॥ 208.15 ॥  
अभिघाताभिभूतस्तु आत्मनात्मानमुद्धरेत् ।  
आत्मा शत्रुश्च बन्धुश्च न कश्चित् बन्धुरात्मनः ॥ 208.16 ॥  
वधबन्धपरिक्लेशं निर्जितं पूर्वकर्मभिः ।  
जगत्यामुपभुङ्क्ते वै जीवो योनिशतैरपि ॥ 208.17 ॥  
मिथ्याप्रवृत्तशब्दोऽयं जगद् भ्रमति सर्वशः ।  
यावच्च कुरुते कर्म तच्च कर्म स्वयं कृतम् ॥ 208.18 ॥  
यथा यथा क्षयं याति अशुभं पुरुषस्य वै ।  
तथा तथा शुभा बुद्धिर्मनुजस्य प्रवर्त्तते ॥ 208.19 ॥  
संसारे प्राप्तदोषस्य जायमानस्य देहिनः ।  
पततां च गतो भावः पापकर्मक्षयेन तु ॥ 208.20 ॥  
शुभाशुभकरीं बुद्धिं लभते पौर्वदैहिकीम् ।  
दुष्कृतैः कर्मभिर्देही शुभैर्वा स्वयमर्जितैः ।  
क्लेशक्षयं पापहरं शुभं कर्म करोत्यथ ॥ 208.21 ॥  
शुभाशुभं प्राप्य नरः कर्माकर्म तथैव च ।  
निवृत्तं कर्म विमलं स्वर्गलोके महीयते ॥ 208.22 ॥  
स्वर्गः शुभफलप्राप्तिर्निरयः पापसंभवः ।  
नैव कश्चित् प्रदाता वै नापि हर्त्ता प्रदृश्यते ॥ 208.23 ॥  
नारद उवाच ।  
यद्येवं स्वकृतं कर्म समन्वेति शुभाशुभम् ।  
शुभस्येह भवेद् वृद्धिरशुभस्य क्षयोऽपि वा ॥ 208.24 ॥  
मनसा कर्मणा वाऽपि तपसाऽऽचरितेन वा ।  
यथा न रोहते जन्तुस्तथा त्वं वक्तुमर्हसि ॥ 208.25 ॥  
यम उवाच ।  
इदं पुण्यं पवित्रं च अशुभानां शुभप्रदम् ।  
कीर्त्तयिष्यामि ते सम्यक् पापदोषक्षयं सदा ॥ 208.26 ॥  
प्रणम्य शिरसा सम्यक् पापपुण्यकराय च ।  
कर्तृणे जगतो नित्यं विश्वस्य जगतो ह्यहम् ॥ 208.27 ॥  
येन सृष्टमिदं सर्वं त्रैलोक्यं सचराचरम् ।  
अनादिमध्यनिधनं दुर्विज्ञेयं सुरासुरैः ॥ 208.28 ॥  
यः समः सर्वभूतेषु जितात्मा शान्तमानसः ।  
स पापेभ्यो विमुच्येत ज्ञानवान् सर्ववेदवित् ॥ 208.29 ॥  
तत्त्वार्थं वेत्ति यः सम्यक् पुरुषं प्रकृतिं तथा ।  
ज्ञात्वा वा यो न मुह्येत पदं प्राप्नोति शाश्वतम् ॥ 208.30 ॥  
गुणागुणपरिज्ञाता ह्यक्षयस्य क्षयस्य च ।  
ध्यानेनैव ह्यसंमूढः स पापेभ्यः प्रमुच्यते ॥ 208.31 ॥  
स्वदेहे परदेहे च सुखदुःखे च नित्यशः ।  
विचारज्ञो भवेद् यस्तु मुच्यते एनसा ध्रुवम् ॥ 208.32 ॥  
अहिंस्त्रः सर्वभूतेषु तृष्णाक्रोधविवर्जितः ।  
शुभन्यायपरो यश्च स पापेभ्यः प्रमुच्यते ॥ 208.33 ॥  
प्राणायामैश्च निर्दह्य अधःसंचारणानि च ।  
व्यवस्थितमना यस्तु स पापेभ्यः प्रमुच्यते ॥ 208.34 ॥  
निराशीः सर्वतस्तिष्ठेदिष्टार्थेषु न लोलुपः ।  
परीतात्मा त्यजेत् प्राणान् सर्वपापात् प्रमुच्यते ॥ 208.35 ॥  
श्रद्दधानो जितक्रोधः परद्रव्यविवर्जकः ।  
अनसूयश्च यो मर्त्त्यः स पापेभ्यः प्रमुच्यते ॥ 208.36 ॥  
गुरुशुश्रूषया युक्तस्त्वहिंसानिरतश्च यः ।  
अक्षुद्रशीलस्तु नरः स पापेभ्यः प्रमुच्यते ॥ 208.37 ॥  
प्रशस्तानि च यः कुर्यादप्रशस्तानि वर्जयेत् ।  
मङ्गल्यपरमो यश्च स पापेभ्यः प्रमुच्यते ॥ 208.38 ॥  
योऽभिगच्छति तीर्थानि विशुद्धेनान्तरात्मना ।  
पापादुपरतो नित्यं स पापेभ्यः प्रमुच्यते ॥ 208.39 ॥  
उत्थाय ब्राह्मणं गच्छेन्नरो भक्त्या समन्वितः ।  
अभिगम्य प्रयत्नेन स पापेभ्यः प्रमुच्यते ॥ 208.40 ॥  
नारद उवाच ।  
यत्तच्छ्रेयो हितं चैव सर्वेषां वै परंतप ।  
उपपन्नं च युक्तं च तत्त्वया समुदाहृतम् ॥ 208.41 ॥  
विविधैः कारणोपायैः सम्यक्कृत्वार्थदर्शितैः ।  
संशयोऽभून्मम पुरा स त्वया नाशितः प्रभो ॥ 208.42 ॥  
ततोऽप्यल्पतरोपायो यदि कश्चिन्महातपः ।  
कथ्यतां मे महाभाग येन पापं प्रणश्यति ॥ 208.43 ॥  
दुष्करं पूर्वमुक्तं हि योगधर्मस्य साधनम् ।  
पापापहरणं लोके यदन्यत्सुखसाधनम् ॥ 208.44 ॥  
अल्पायासकरं चैव सुखोपायं च सर्वशः ।  
येन पापकृतान् दोषान् व्यपोहति सुदारुणान् ॥ 208.45 ॥  
आत्मायत्ताश्च ये नित्यं न च विस्तारविस्तराः ।  
गुणैश्च विविधैर्युक्ता इह लोके परत्र च ॥ 208.46 ॥  
कर्मणामशुभानां च विवधोत्पत्तिजन्मनाम् ।  
यः समर्थः स्फोटयितुं तन्मे ब्रूहि महातपः ॥ 208.47 ॥  
यम उवाच ।  
यथा स भगवानाह धर्ममेतं प्रजापतिः ।  
तदहं भावयिष्यामि नमस्कृत्य स्वयंभुवे ॥ 208.48 ॥  
लोकानां श्रेयसोऽर्थं तु पापानां तु विनाशनम् ।  
क्रियाकारनियोगं च प्रोच्यमानं निबोध मे ॥ 208.49 ॥  
कैवल्यमिति संपन्ने श्रद्दधानो भवेन्नरः ।  
अनन्यमानसः कुर्याद् यथा धर्मानुशासनम् ॥ 208.50 ॥  
प्राप्नुयादीप्सितान् कामान् पापैर्मुक्तो यथासुखम् ।  
यः कुर्याद् धर्मसंयुक्तं विशुद्धेनान्तरात्मना ॥ 208.51 ॥  
यस्तु कारयते रूपं शिशुमारं प्रजापतिम् ।  
दृष्ट्वा नमस्येत् प्रयतः स पापेभ्यः प्रमुच्यते ॥ 208.52 ॥  
यदा तस्य शरीरस्थं सोमं पश्येत् समाहितः ।  
महापातकनाशस्तु तदा तस्य विधीयते ॥ 208.53 ॥  
ललाटे तु स्थितं दृष्ट्वा मुच्यते सर्वपातकैः ।  
कण्ठस्थं पातकैः सर्वैर्हृदिस्थं यत्कृताकृतम् ॥ 208.54 ॥  
मनसा कर्मणा वाचा यत्किंचित्कलुषं कृतम् ।  
उदरस्थं तु तं दृष्ट्वा मुच्यते नात्र संशयः ।  
वाङ्मनोभिः कृतानां पु पापानां विप्रमोक्षणम् ॥ 208.55 ॥  
यदा लाङ्गूलकण्ठे तु स्थितं पश्येद् दिवाकरम् ।  
तदा स दुष्कृतान् सर्वान् निर्नाशयति मानवः ॥ 208.56 ॥  
यदा सोमं गुरुं सूर्यं सम्यक्कुर्यात्प्रदक्षिणम् ।  
ध्यायेत ह्यक्षरं यस्तु स पापेभ्यः प्रमुच्यते ॥ 208.57 ॥  
भृगुर्बुधः शनैश्चरो लोहिताङ्गश्च वीर्यवान् ।  
सौम्यरूपो यदा चन्द्रः कुरुते च प्रदक्षिणाम् ॥ 208.58 ॥  
हृदि कृत्वा तु तत्पापं यो ध्यायेताक्षरं शुचिः ।  
तदा निर्मलतां याति चन्द्रमाः शारदो यथा ।  
प्राणायामशतं कृत्वा सर्वपापैः प्रमुच्यते ॥ 208.59 ॥  
जघनस्थं शुचिर्दृष्ट्वा नरश्चन्द्रमसं मुने ।  
नमस्येत् प्रयतो भूत्वा सर्वपापैः प्रमुच्यते ।  
आर्द्रस्थमार्द्रकर्मा तु ध्यात्वा चाष्टशताक्षरम् ॥ 208.60 ॥  
नमस्येच्च शुचिर्भूत्वा तदा पापात् प्रमुच्यते ।  
यदा चन्द्रश्च सूर्यश्च द्वावन्योऽन्यं प्रपश्यतः ।  
संपूर्णौ विमलौ सम्यग्भ्राजमानौ स्वतेजसा ॥ 208.61 ॥  
कृत्वा हृदि तथा पापं यो ध्यायेत् परमव्ययम् ।  
पूर्णमष्टशतं विप्र स पापेभ्यः प्रमुच्यते ॥ 208.62 ॥  
स्वयं प्रज्वलिते वह्नौ ध्यात्वा चाक्षरमव्ययम् ।  
घृतं तु जुहुयाद् यस्तु स पापेभ्यः प्रमुच्यते ॥ 208.63 ॥  
वामनं ब्राह्मणे दृष्ट्वा वाराहं च जलोत्थितम् ।  
धरणी चोद्धृता येन सिंहं चापि महामुने ॥ 208.64 ॥  
नमस्येद् वै पयोभक्षः स पापेभ्यः प्रमुच्यते ।  
प्राणायामं च यः कुर्यात् सोऽपि पापात् प्रमुच्यते ॥ 208.65 ॥  
॥ इति श्रीवराहपुराणे भगवच्छास्त्रे अष्टाधिकद्विशततमोऽध्यायः ॥ 208 ॥


ऋषिपुत्र उवाच ।  
एतच्छ्रुत्वा शुभं वाक्यं धर्मराजस्य नारदः ।  
इदं भावेन भक्त्या च पुनर्वचनमब्रवीत् ॥ 209.1 ॥  
नारद उवाच ।  
समः सर्वेषु भूतेषु स्थावरेषु चरेषु च ।  
धर्मराज महाबाहो पितुस्तुल्यपराक्रम ॥ 209.2 ॥  
ब्राह्मणानां हितार्थाय यदुक्तं मे प्रदक्षिणम् ।  
इदं श्रेयः समाख्यानं श्रुतं श्रुतपरं पदम् ॥ 209.3 ॥  
त्रयो वर्णा महाराज यज्ञसामान्यभागिनः ।  
शूद्रा वेदपवित्रेभ्यो ब्राह्मणैस्तु बहिष्कृताः ॥ 209.4 ॥  
यथैव सर्वसमता तव भूतेषु मानद ।  
तथैव तेषामपि हि श्रियो वाच्यं महामते ।  
यथाधर्महितं वाक्यं शूद्राणामपि कथ्यताम् ॥ 209.5 ॥  
यम उवाच ।  
अहं ते कथयिष्यामि चातुर्वर्ण्यस्य नित्यशः ।  
यद्धितं धर्मयुक्तं च नित्यं भवति सुव्रत ॥ 209.6 ॥  
केवलं श्रुतिसंयोगाच्छ्रद्धया नियमेन च ।  
करोति पापनाशार्थमिदं वक्ष्यामि तच्छृणु ॥ 209.7 ॥  
गावः पवित्रा मङ्गल्या देवानामपि देवताः ।  
यस्ताः शुश्रूषते भक्त्या स पापेभ्यः प्रमुच्यते ॥ 209.8 ॥  
सौम्ये मुहूर्त्ते संयुक्ते पञ्चगव्यं तु यः पिबेत् ।  
यावज्जीवकृतात् पापात् तत्क्षणादेव मुच्यते ॥ 209.9 ॥  
लाङ्गूलेनोद्धृतं तोयं मूर्ध्ना गृह्णाति यो नरः ।  
सर्वतीर्थफलं प्राप्य सर्वपापैः प्रमुच्यते ॥ 209.10 ॥  
प्रस्त्रावेन तु यः स्नायाद् रोहिण्यां मानवो द्विज ।  
सर्वपापकृतान् दोषान् दहत्याशु न संशयः ॥ 209.11 ॥  
धेनुस्तनाद् विनिष्क्रान्तां धारां क्षीरस्य यो नरः ।  
शिरसा प्रतिगृह्णाति स पापेभ्यः प्रमुच्यते ॥ 209.12 ॥  
ब्राह्मणस्य सदा स्नातो भक्त्या परमया युतः ।  
नमस्येत् प्रयतो भूत्वा स पापेभ्यः प्रमुच्यते ॥ 209.13 ॥  
उदयान्निःसृतं सूर्यं यस्तु भक्त्या नरो द्विजः ।  
दध्यक्षताञ्जलीभिस्तु त्रिभिः पूजयते शुचिः ॥ 209.14 ॥  
तस्य भानुः प्रसन्नश्च अशुभं यत्समर्जितम् ।  
तत्क्षणादेव निर्दग्धं भस्मीभवति तस्य तत् ॥ 209.15 ॥  
यावकं दधिमिश्रं तु पात्रे औदुम्बरे स्थितम् ।  
सोमाय पौर्णमास्यां हि दत्त्वा पापैः प्रमुच्यते ॥ 209.16 ॥  
अरुन्धतीं ध्रुवं चैव तथा सप्त महामुनीन् ।  
अभ्यर्च्य विधिना रात्रौ तेभ्यो दत्त्वा च यावकम् ॥ 209.17 ॥  
एकाग्रमानसो भूत्वा यो नमस्येत् कृताञ्जलिः ।  
किल्बिषं तस्य वै सर्वं तत्क्षणादेव नश्यति ॥ 209.18 ॥  
द्विजं शुश्रूषते यस्तु तर्पयित्वा तु भक्तितः ।  
नमस्येत् प्रयतो भूत्वा स पापेभ्यः प्रमुच्यते ॥ 209.19 ॥  
विषुवत्ये च योगे तु शुचिर्दत्त्वा पयो नरः ।  
तस्य जन्मकृतं पापं तत्क्षणादेव नश्यति ॥ 209.20 ॥  
प्राचीनाग्रान् कुशान् कृत्वा स्थापयित्वा वृषं नरः ।  
द्विजैः सह नमस्कृत्य सर्वपापैः प्रमुच्यते ॥ 209.21 ॥  
दक्षिणावर्त्तशङ्खेन गत्वा प्राक्स्त्रोतसं नदीम् ।  
कृत्वाभिषेकं विधिवत् ततः पापैः प्रमुच्यते ॥ 209.22 ॥  
दक्षिणावर्त्तशङ्खेन तिलमिश्रोदकेन तु ।  
उदके नाभिमात्रे तु यः कुर्यादभिषेचनम् ॥ 209.23 ॥  
प्राक्स्त्रोतसां तु वै नद्यां नरस्तत्राम्भसाऽऽप्लुतः ।  
यावज्जीवकृतं पापं तत्क्षणादेव नश्यति ॥ 209.24 ॥  
अच्छिद्रपद्मपत्रेण सर्वरत्नोदकेन तु ।  
त्रिंशो यस्तु नरः स्नायात् सर्वपापैः प्रमुच्यते ॥ 209.25 ॥  
दक्षिणावर्त्तशङ्खेन पात्रशोधं धरे स्थितम् ।  
उदकं यः प्रतीच्छेत् शिरसा हृष्टमानसः ।  
तस्य जन्मकृतं पापं तत्क्षणादेव नश्यति ॥ 209.26 ॥  
प्राक्स्त्रोतसां नदीं गत्वा नाभिमात्रे जले नरः ।  
स्नात्वा कृष्णतिलैर्मिश्रान् दत्त्वा सप्ताञ्जलीन् नरः ॥ 209.27 ॥  
प्राणायामत्रयं कृत्वा ब्रह्मचारी जितेन्द्रियः ।  
यावज्जीवकृतं पापं तत्क्षणादेव मुच्यते ॥ 209.28 ॥  
अन्यच्च ते प्रवक्ष्यामि गुह्याद् गुह्यतरं मुने ।  
कार्त्तिकेऽमलपक्षे तु एकादशी या स्मृता मुने ॥ 209.29 ॥  
भक्तिमुक्तिप्रदा सा तु नाम्ना ख्याता प्रबोधनी ।  
या सा विष्णोः परा मूर्त्तिरव्यक्तानेकरूपिणी ।  
सा क्षिप्ता मानुषे लोके द्वादशी मुनिपुंगव ॥ 209.30 ॥  
ये उपोष्यन्ति विधिवन्नारायणपरायणाः ।  
न तेषामशुभं किंचिज्जन्मकोटिकृतं मुने ॥ 209.31 ॥  
अस्याश्रित्य पुरा पृष्टो धरण्या परमेश्वरः ।  
वराहरूपी देवर्षे सर्वलोकहिताय वै ॥ 209.32 ॥  
धरण्युवाच ।  
अस्मिन् कलियुगे घोरे नराः पापरताः प्रभो ।  
ब्रह्मस्वहरणे युक्तास्तथा ब्राह्मणघातकाः ॥ 209.33 ॥  
गुरुद्रोहरता देवमित्रद्रोहरतास्तथा ।  
स्वामिद्रोहरताश्चैव परदाराभिमर्शकाः ॥ 209.34 ॥  
परद्रव्यापहारेण संसक्ताश्च सुरेश्वर ।  
अभक्ष्यभक्ष्यनिरता वेदब्राह्मणनिन्दकाः ॥ 209.35 ॥  
दाम्भिका भिन्नमर्यादा नायमस्तीतिवादिनः ।  
असत्प्रतिग्रहे सक्ता अगम्यागमने रताः ॥ 209.36 ॥  
एतैश्चान्यैश्च पापैश्च संसक्ता ये नरा विभो ।  
किमासाद्य गतिर्देव तेषां वद सुरेश्वर ॥ 209.37 ॥  
श्रीवराह उवाच ।  
साधु देवि महाभागे यत्पृष्टोऽहं वरानने ।  
रहस्यं ते प्रवक्ष्यामि लोकानां हितकाम्यया ॥ 209.38 ॥  
महापातकयुक्ता ये नराः सुकृतवर्ज्जिताः ।  
तेषां मया हितार्थाय निर्मितं तच्छृणुष्व मे ॥ 209.39 ॥  
या सा विष्णोः परा शक्तिरव्यक्ताऽनेकरूपिणी ।  
सा मर्त्ये निर्मिता भूमि द्वादशीरूपधारिणी ॥ 209.40 ॥  
तामुपोष्य नरो भद्रे महापापरताश्च ये ।  
पुण्यपापविनिर्मुक्ता गच्छन्ति पदमव्ययम् ॥ 209.41 ॥  
नान्योपायो विशालाक्षि विद्यते किल शोभने ।  
एकादशीं विना येन पापक्षयमुपेष्यति ॥ 209.42 ॥  
यथा शुक्ला तथा कृष्णा उपोष्या हि प्रयत्नतः ।  
शुक्ला भक्तिप्रदा नित्यं कृष्णा मुक्तिं प्रयच्छति ॥ 209.43 ॥  
तस्मात् सर्वप्रयत्नेन कर्त्तव्यं द्वादशीव्रतम् ।  
यदिच्छेद् वैष्णवं स्थानं गन्तुं वै भूतधारिणि ॥ 209.44 ॥  
वाचा च मनसा चैव कर्मणा यदुपार्जितम् ।  
पापं मासकृतं पुंसां दहत्येकादशी कृता ॥ 209.45 ॥  
रटन्तीह पुराणानि भूयो भूयो वरानने ।  
न भोक्तव्यं न भोक्तव्यं संप्राप्ते हरिवासरे ॥ 209.46 ॥  
यदीच्छथ नरा गन्तुं तद् विष्णोः परमं पदम् ।  
न भोक्तव्यं न भोक्तव्यं तदा केशववासरे ॥ 209.47 ॥  
ऊर्ध्वबाहुर्विरौम्येष प्रलापं मे श्रृणुष्व तत् ।  
आराधयस्व विश्वेशमेकादश्यामतन्द्रितः ॥ 209.48 ॥  
न शङ्खेन पिबेत् तोयं न हन्यान्मत्स्यसूकरौ ।  
एकादश्यां न भुञ्जीत पक्षयोरुभयोरपि ॥ 209.49 ॥  
स ब्रह्महा सुरापश्च स स्तेयी गुरुतल्पगः ।  
एकादश्यां तु यो भुङ्क्ते पक्षयोरुभयोरपि ॥ 209.50 ॥  
किं तेन न कृतं पापं दुर्वृत्तेनात्मघातिना ।  
एकादश्यां विशालाक्षि भुङ्क्ते यो न विजानता ॥ 209.51 ॥  
न शक्नोति यदा शुक्लामेकादश्यामुपोषितुम् ।  
तदा नक्तेन कर्त्तव्यं तथैवायाचितेन वा ॥ 209.52 ॥  
एकभक्तेन दानेन कर्त्तव्यं द्वादशीव्रतम् ।  
न करोति यदा भूमि व्रतं वा दानमेव वा ।  
महापातकभागी स्यात् सुगतिं नाप्नुयात् क्वचित् ॥ 209.53 ॥  
उपवासासमर्थानां सदैव पृथुलोचने ।  
एका सा द्वादशी पुण्या उपोष्या या प्रबोधिनी ॥ 209.54 ॥  
तस्यामाराध्य विश्वेशं जगतामीश्वरेश्वरम् ।  
प्राप्नोति सकलं तद्धि द्वादशद्वादशीफलम् ॥ 209.55 ॥  
पूर्वभाद्रपदायोगे सैव वा द्वादशी भवेत् ।  
अतीव महती तस्यां सर्वकृत्यमथाक्षयम् ॥ 209.56 ॥  
उत्तराङ्गरकयुता यदि सा भवति प्रिये ।  
तदा सा भवति पुण्या कोटिकोटिगुणोत्तरा ॥ 209.57 ॥  
यदन्यकाले वर्षैस्तु केशवाल्लभते फलम् ।  
सकृदेवार्चिते तस्यां लभते भूतधारिणि ॥ 209.58 ॥  
यथा प्रबोधनी पुण्या तथा यस्यां स्वपेद्धरिः ।  
उपोष्या हि महाभागे अनन्तफलदा तु सा ॥ 209.59 ॥  
शयते बोधने चैव कटिदाने च सुन्दरि ।  
उपोष्यैव विधानेन याति मल्लयतां नरः ॥ 209.60 ॥  
तस्मात् सर्वप्रयत्नेन द्वादशीं समुपोषयेत् ।  
यदिच्छेत विशालाक्षि शाश्वतीं गतिमात्मनः ॥ 209.61 ॥  
एकादशी सोमयुता कार्त्तिके मासि भामिनि ।  
उत्तराभाद्रसंयोगे अनन्ता सा प्रकीर्त्तिता ॥ 209.62 ॥  
तस्यां यत्क्रियते भद्रे सर्वमानन्त्यमश्नुते ।  
अनन्तपुण्यफलदा तेनानन्ता स्मृता प्रिये ॥ 209.63 ॥  
एकादशी भौमयुता तदा स्याद् भूतधारिणी ।  
स्नात्वा देवं समभ्यर्च्य प्राप्नोति परमं फलम् ।  
प्राप्नोति सकलं तद्धि द्वादशद्वादशीफलम् ॥ 209.64 ॥  
जलपूर्णं तदा कुम्भं स्थापयित्वा विचक्षणः ।  
पञ्चरत्नसमोपेतं घृतपात्रयुतं तथा ॥ 209.65 ॥  
तस्य स्कन्धे तु घटितं मत्स्यरूपं जनार्दनम् ।  
माषकेन सुवर्णेन सुतप्तेन वरानने ॥ 209.66 ॥  
स्नापयित्वा विधानेन कुङ्कुमेन विलेपितम् ।  
पीतवस्त्रयुगच्छन्नं छत्रोपानद्युगान्वितम् ।  
पूजयेत् कमलैर्देवि मद्भक्तः संयतेन्द्रियः ॥ 209.67 ॥  
मत्स्यं कूर्मं वराहं च नरसिंह च वामनम् ।  
रामं रामं च कृष्णं च बुद्धः कल्की च वै नमः ॥ 209.68 ॥  
इत्येवमादिभिर्मन्त्रैः पुष्पैर्धूपैः समर्चयेत् ।  
ततस्तस्याग्रतो देयं नैवेद्यं घृतपावितम् ॥ 209.69 ॥  
एवं संपूज्य गोविन्दं दिवाऽपि कमलेक्षणे ।  
रात्रौ चोत्थापनं कार्यं देवदेवस्य सुव्रते ॥ 209.70 ॥  
प्रभाते विमले स्नात्वा भक्त्या संपूज्य केशवम् ।  
पुष्पधूपादिनैवेद्यैः फलैर्नानाविधैः शुभैः ॥ 209.71 ॥  
ततस्तु पूजयेद् विद्वानाचार्यं भक्तिभावितः ।  
अलङ्कारोपहारैश्च वस्त्राद्यैश्च स्वशक्तितः ॥ 209.72 ॥  
पूजयित्वा विधानेन तं देवं प्रतिपादयेत् ।  
जगदादि जगद्रूप अनादि जगदादिकृत् ।  
जलशायिन् जगद्योने प्रीयतां मे जनार्दनः ॥ 209.73 ॥  
अनेनैव विधानेन यः कुर्याद् व्रतराडिदम् ।  
तस्य पुण्यफलं यस्मान्मत्तः श्रृणु वसुंधरे ॥ 209.74 ॥  
यदि वक्त्रसहस्त्राणां सहस्त्राणि भवन्ति हि ।  
संख्यातुं नेह शक्यन्ते प्रबोधिन्यास्तथा गुणाः ।  
तथाप्युद्देशमात्रेण शक्त्या वक्ष्यामि तच्छृणु ॥ 209.75 ॥  
चन्द्रतारार्कसंकाशमधिशक्त्यानुजीविभिः ।  
सहैव यानमातिष्ठेत्स तु विष्णुपुरे चिरम् ॥ 209.76 ॥  
ततः कल्पसहस्त्रान्ते सप्तद्वीपेश्वरो वसेत् ।  
आयुरारोग्यसंपन्नो जन्मातीतो भवेत् ततः ॥ 209.77 ॥  
ब्रह्मघ्नश्च सुरापश्च स्तेयी च गुरुतल्पगः ।  
पापान्येतानि सर्वाणि श्रृण्वतो दहते क्षणात् ॥ 209.78 ॥  
पश्येच्च धीमानधनोऽपि भक्त्या  
स्पृशेन्मनुष्य इह धीयमानः ।  
श्रृणोति भक्त्याऽथ मतिं ददाति  
विकल्मषः सोऽपि दिवं प्रयाति ॥ 209.79 ॥  
दुःस्वप्नं प्रशममुपैति पठ्यमानं  
माहात्म्यं भवभयमोचनं नराणाम् ।  
यः कुर्यात् किमुतेह देवि सम्यक्  
कृतात्मा व्रतपरं प्रबोधनाख्यम् ॥ 209.80 ॥  
ते धन्यास्ते कृतार्थाश्च तैरेव सुकृतं कृतम् ।  
तैराप्तं जन्मनः सारं ये काले कीर्त्तयन्ति माम् ॥ 209.81 ॥  
नारायणाच्युतानन्त वासुदेवेति यो नरः ।  
सततं कीर्त्तयेद् भूमि याति मल्लयतां प्रिये ॥ 209.82 ॥  
किं पुनः श्रद्धया युक्तः पूजयेन्मामनन्यधीः ।  
गुरूपदिष्टमार्गेण याति मल्लयतां नरः ॥ 209.83 ॥  
तस्य यज्ञवराहस्य विष्णोरमिततेजसः ।  
प्रणामं ये च कुर्वन्ति ते पूज्याः सततं सुरैः ॥ 209.84 ॥  
तस्मात् सुनियतैर्भाव्यं वैष्णवं मार्गतां पदम् ।  
दुर्ल्लभं वैष्णवत्वं हि त्रिषु लोकेषु सुन्दरि ॥ 209.85 ॥  
जन्मान्तरसहस्त्रेषु समाराध्य वृषध्वजम् ।  
वैष्णवत्वं लभेत् कश्चित् सर्वपापक्षये सति ।  
पापक्षयमवाप्नोति ईश्वराराधने कृते ॥ 209.86 ॥  
ज्ञानमन्विच्छता रुद्रं पूजयेत् परमेश्वरम् ।  
मां समाराध्य संयाति तद् विष्णोः परमं पदम् ।  
वैष्णवा हि महाभागे पुनन्ति सकलं जगत् ॥ 209.87 ॥  
संस्मृतः कीर्त्तितो वाऽपि दृष्टः स्पृष्टोऽपि वा प्रिये ।  
पुनाति भगवद्भक्तश्चाण्डालोऽपि यदृच्छया ॥ 209.88 ॥  
एतज् ज्ञात्वा तु विद्वद्भिः पूजनीयो जनार्दनः ।  
वेदोक्तविधिना भद्रे आगमोक्तेन वा सुधीः ॥ 209.89 ॥  
यम उवाच ।  
एतच्छ्रुत्वा महाभागा धरणी संशितव्रता ।  
समाराध्य जगन्नाथं विधिना तल्लयं गता ।  
अतो यत्नेन वै साध्यं वैष्णवत्वं विपश्चिता ॥ 209.90 ॥  
ये वैष्णवा महात्मानो विष्णुपूजनतत्पराः ।  
तेषां नैवास्त्ययं लोको यान्ति तत् परमं पदम् ॥ 209.91 ॥  
ये सकृद् द्वादशीमेतामुपोष्यन्ति विधानतः ।  
प्रबोधनाख्यां सुधियस्ते यान्ति परमं पदम् ॥ 209.92 ॥  
न यमं किङ्करान् दण्डान् नरकांश्च न यातनाः ।  
पश्यन्ति द्विजशार्दूल इति सत्यं मयोदितम् ॥ 209.93 ॥  
एतत् ते सर्वमाख्यातं यथातत्त्वं यथाश्रुतम् ।  
कथितं ते महाभाग यत्त्वया परिपृच्छितम् ॥ 209.94 ॥  
स्वयंभुवा यथा प्रोक्तं गुह्याख्यानं महामुने ।  
तत् ते सर्वं समासेन व्याख्यातं धर्मवत्सल ॥ 209.95 ॥  
॥ इति श्रीवराहपुराणे भगवच्छास्त्रे नवाधिकद्विशततमोऽध्यायः ॥ 209 ॥


नारद उवाच ।  
साधु साधु महाराज सर्वधर्मविदांवर ।  
त्वया तु कथिता दिव्या कथेयं धर्मसंहिता ॥ 210.1 ॥  
अतोऽहमपि सुप्रीतस्तव धर्मपथे स्थितः ।  
तव वाक्यानि मृष्टानि प्रोक्तानि च श्रुतानि च ॥ 210.2 ॥  
त्वयाऽहं चैव राजेन्द्र पूजितश्च विशेषतः ।  
गच्छामि त्वरितो लोकान् यत्र मे रमते मनः ।  
स्वस्ति तेऽस्तु महाराज अकम्पो भव सुव्रत ॥ 210.3 ॥  
एवमुक्त्वा ततो यातो नारदो मुनिसत्तमः ।  
तेजसा द्योतयन् सर्वं गगनं भास्करो यथा ।  
विचचार दिवं रम्यां कामचारी महामुनिः ॥ 210.4 ॥  
गते तस्मिंस्तु सुचिरं स राजा धर्मवत्सलः ।  
मां दृष्ट्वा सुमनो विप्रा वाक्यैश्चित्रैश्च वन्दयन् ॥ 210.5 ॥  
कृत्वा पूजां च मे युक्तां प्रियमुक्त्वा च सुव्रत ।  
विसर्जयामास विभुः सुप्रीतेनान्तरात्मना ॥ 210.6 ॥  
एतद्वः कथितं विप्रास्तस्य राज्ञः पुरोत्तमे ।  
यथा दृष्टं श्रुतं चैव यथा चेहागतो ह्यहम् ॥ 210.7 ॥  
वैशम्पायन उवाच ।  
तस्य तद्वचनं श्रुत्वा हृष्टपुष्टास्तपोधनाः ।  
साधु साधु इति प्रोक्ता विस्मयोत्फुल्ललोचनाः ॥ 210.8 ॥  
केचिद् वैखानसास्तत्र केचिदासन्निरासनाः ।  
यायावरास्तथा चान्ये वानप्रस्थास्तथा परे ॥ 210.9 ॥  
शालीनाश्च तथा केचित् कापोतीं वृत्तिमास्थिताः ।  
तथाऽन्ये जगृहुर्वृत्तिं सर्वभूतदयां शुभाम् ॥ 210.10 ॥  
शिलोञ्छाश्च तथैवान्ये काष्ठान्ताश्च महौजसः ।  
अपाकपाचिनः केचित् पाकिनश्च क्वचित् पुनः ॥ 210.11 ॥  
नानाविधिचराः केचित् केचिदात्मविनिर्जिताः ।  
स्थानमौनव्रताः केचित् तथान्ये जलशायिनः ॥ 210.12 ॥  
तथोर्ध्वशायिकाश्चान्ये तथान्ये मृगचारिणः ।  
पञ्चाग्नयस्तथा केचित् केचित् पर्णफलाशिनः ॥ 210.13 ॥  
अब्भक्षा वायुभक्षाश्च तथान्ये शाकभक्षिणः ।  
अतोऽन्येऽति तथा तीव्रं तपश्च प्रतिपेदिरे ।  
तपसोऽन्यन्न चास्तीति चिन्तयित्वा पुनः पुनः ॥ 210.14 ॥  
जन्मनो मरणाच्चैव केचिद् धीरा महर्षयः ।  
त्यक्त्वा धर्ममधर्मं च शाश्वते नियमे स्थिताः ॥ 210.15 ॥  
वैशम्पायन उवाच ।  
श्रुत्वा चैव कथामेतामृषयो दिव्यवर्चसः ।  
जगृहुर्नियमांस्तांस्ताञ्छुभहेतोरनिन्दिताः ॥ 210.16 ॥  
नाचिकेतोऽपि धर्मात्मा पुत्रं दृष्ट्वा तपोधनम् ।  
प्रीत्या परमया युक्तो धर्ममेवान्वचिन्तयत् ॥ 210.17 ॥  
वेदार्थममितं विष्णुं शुद्धं चिन्मयमीश्वरम् ।  
चिन्तयामास धर्मात्मा तपः परममास्थितः ॥ 210.18 ॥  
इदं तु परमाख्यानं भगवद्भक्तिकारकम् ।  
श्रृणुयाच्छ्रावयेद् वापि सर्वकामानवाप्नुयात् ॥ 210.19 ॥  
॥ इति श्रीवराहपुराणे भगवच्छास्त्रे दशाधिकद्विशततमोऽध्यायः ॥ 210 ॥


सूत उवाच ।  
पुरा देवैर्विनिहते संग्रामे तारकामये ।  
अत्युच्छ्रिते प्रतिबले दानवानां बले तथा ॥ 211.1 ॥  
लब्धपदे सहस्त्राक्षे क्षीणशत्रौ गतास्पदे ।  
सम्यक् प्रसूतिमापन्ने त्रैलोक्ये सचराचरे ॥ 211.2 ॥  
श्रृङ्गेऽति चाचलेन्द्रस्य मेरोः सर्वहिरण्मये ।  
मणिविद्रुमचित्रे च विपुले पङ्कजासने ॥ 211.3 ॥  
सुखोपविष्टमेकाग्रं स्थिरचित्तं कृतक्षणम् ।  
निवृत्तकार्यमुदितं सूर्यवैश्वानरद्युतिम् ॥ 211.4 ॥  
प्रणम्य मूर्ध्ना चरणावुपगम्य समाहितः ।  
ब्रह्माणं परिपप्रच्छ सनत्कुमार एव हि ॥ 211.5 ॥  
सनत्कुमार उवाच ।  
भगवञ्छ्रोतुमिच्छामि पुराणमृषिसम्मतम् ।  
गोकर्णं तु महाभाग त्वत्त्स्तत्त्वविदांवर ॥ 211.6 ॥  
कथमुत्तरगोकर्णं दक्षिणं च कथं विभो ।  
श्रृङ्गेश्वरस्य परमं कथं सम्यक् प्रतिष्ठितम् ॥ 211.7 ॥  
क्षेत्रस्य किं प्रमाणं स्यात् किं च तीर्थफलं स्मृतम् ।  
कथं पशुपतिस्तत्र भगवान् मृगरूपधृक् ॥ 211.8 ॥  
सर्वैस्त्वत्प्रमुखैर्देवैः कथमासादितः पुनः ।  
मृगरूपं कथं चास्य शरीरं क्व प्रतिष्ठितम् ॥ 211.9 ॥  
यथा यत्र च यस्तत्र विधिसम्यगनुष्ठितम् ।  
तत्सर्वं निखिलेनाशु ब्रूहि मे वाग्विदां वर ॥ 211.10 ॥  
एवमुक्तः स भगवान् ब्रह्मा ब्रह्मविदां वरः ।  
उवाच तस्मै पुत्राय गुह्यमेतत् पुरातनम् ॥ 211.11 ॥  
ब्रह्मोवाच ।  
श्रृणु वत्स महाभाग यथा तत्त्वं ब्रवीमि ते ।  
पुराणमेतद् ब्रह्मर्षे सरहस्यं यथाश्रुतम् ॥ 211.12 ॥  
अस्ति भूधरराजस्य मन्दरस्योत्तरे शुचौ ।  
मुञ्जवान् नाम शिखरी नन्दनोपवनद्युतिः ॥ 211.13 ॥  
वज्रस्फटिकपाषाणप्रवालाङ्कुरशर्करः ।  
नीलामलशिलावर्णगुहानिर्झरकन्दरः ॥ 211.14 ॥  
विचित्रकुसुमोपेतैर्लतामञ्जरिधारिभिः ।  
रेजे यः प्रांशुभिः श्रृङ्गैरुल्लिखद्भिरिवाम्बरम् ॥ 211.15 ॥  
दर्यस्तत्राधिकं रेजर्नानाधातुपरिस्त्रवैः ।  
शिलीन्ध्रकुसुमोपेताश्चित्रिता इव सर्वतः ॥ 211.16 ॥  
तत्र केतकिखण्डाश्च कुन्दखण्डाश्च पुष्पिताः ।  
उन्मीलिता इवाभान्ति धातकीवनराजिभिः ॥ 211.17 ॥  
भिन्नेन्द्रनीलविमलैर्धौतैः प्रस्त्रवणाम्बुभिः ।  
चित्रैः कुसुमसंछन्नैः शिलाप्रस्तरविस्तरैः ॥ 211.18 ॥  
शक्रचापनिभैः रम्यैः कुबेरभवनद्युतिः ।  
तस्मिन्नगवरे हृष्टा विहरन्त्यमरस्त्रियः ॥ 211.19 ॥  
कूजद्भिः शिखिभिर्मत्तैः नृत्यद्भिश्चाप्सरोगणैः ।  
प्रमदैश्च सदा हृष्टैः सेवितं तन्नगोत्तमम् ॥ 211.20 ॥  
कल्हारकुसुमोपेतं हंससारससेवितम् ।  
प्रसन्नसलिलाकीर्णं सरैरुत्फुल्लपङ्कजैः ॥ 211.21 ॥  
गजयूथानुकीर्णाभिर्जुष्टाभिर्मृगपक्षिभिः ।  
सेविताभिर्मुनिगणैः सरिद्भिरुपशोभितम् ॥ 211.22 ॥  
किन्नरोद्गीतकुहरे परपुष्टनिनादिते ।  
विद्याधरशताकीर्णे देवगन्धर्वसेविते ॥ 211.23 ॥  
धारापातैश्च तोयानां विस्फुलिङ्गैः सहस्त्रशः ।  
प्रज्वालितातुले श्रृङ्गे रम्ये हरितशाद्वले ॥ 211.24 ॥  
सर्वर्तुकवनोद्याने पुष्पाकरसुशोभिते ।  
यक्षकिंपुरुषावासे गुह्यकानामथाश्रये ॥ 211.25 ॥  
तस्मिन् गिरिवरे रम्ये महोरगगणायुते ।  
धर्मारण्ये तपः क्षेत्रे मुनिसिद्धनिषेविते ॥ 211.26 ॥  
वरदस्तत्र भगवान् स्थाणुर्नाम महेश्वरः ।  
सर्वामरगुरुर्देवो नित्यं सन्निहितः प्रभुः ॥ 211.27 ॥  
भक्तानुकम्पी स श्रीमान् गिरीन्द्रसुतया सह ।  
अध्यास्ते स गिरिवरे पार्षदैश्च गुहेन च ॥ 211.28 ॥  
विमानयायिनः सर्वे तं देवमजमव्ययम् ।  
आजग्मुः सेवितुं देवा वरेण्यं वरलिप्सया ।  
अन्ये देवनिकायाश्च सेवितुं प्रयतन्ति तम् ॥ 211.29 ॥  
ततस्त्रेतायुगे काले नन्दी नाम महामुनिः ।  
आरिराधयिषुः शर्वं तपस्तेपे महत् तदा ॥ 211.30 ॥  
ग्रीष्मे पञ्चतपास्तिष्ठेच्छिशिरे सलिलाश्रये ।  
ऊर्ध्वबाहुर्निरालम्बस्तोयाऽनिलहुताशनैः ॥ 211.31 ॥  
व्रतैश्च विविधैरुग्रैस्तपोभिर्नियमैस्तथा ।  
जप्यपुष्पोपहारैश्च काले काले मुनिः सदा ॥ 211.32 ॥  
शंकरं विधिवद् भक्त्या सोऽर्चयद् द्विजपुंगवः ।  
उग्रेण तपसात्मानं क्षपयामास सुव्रतः ॥ 211.33 ॥  
काष्ठभूतो यदा विप्रः कृशो धमनिसतंतः ।  
क्षामोऽभूत् कृष्णवर्णश्च ततः प्रीतश्च शंकरः ॥ 211.34 ॥  
सम्यगाराधितो भक्त्या नियमेन च तोषितः ।  
तदात्मदर्शनं प्रादात् स मुनेर्वृषभध्वजः ॥ 211.35 ॥  
उक्तवांश्च मुनिं शर्वश्चक्षुर्दिव्यं ददामि ते ।  
अदृश्यं पश्य मे रूपं वत्स प्रीतोऽस्मि ते विभो ॥ 211.36 ॥  
यं पश्यन्तीह विद्वांसो रूपमप्रतिमौजसम् ।  
सहस्त्रसूर्यकिरणं ज्वालामालिनमूर्जितम् ॥ 211.37 ॥  
बालार्कमण्डलाकारं प्रभामण्डलमण्डितम् ।  
जटाजूटतटाश्लिष्टं चन्द्रालंकृतशेखरम् ॥ 211.38 ॥  
जगदालोकनं श्रीमत्प्रदीप्तत्रयलोचनम् ।  
प्रादेशमात्रं रुचिरं शतशीर्षं शतोदरम् ॥ 211.39 ॥  
सहस्त्रबाहुचरणं सहस्त्राक्षिशिरोमुखम् ।  
अणीयसामणीयांसं बृहतां तु बृहत्तरम् ॥ 211.40 ॥  
अक्षमालापवित्राङ्गं कमण्डलुकरोद्यतम् ।  
सिंहचर्माम्बरधरं व्यालयज्ञोपवीतिनम् ॥ 211.41 ॥  
दृष्ट्वा देवं महादेवं हृष्टरोमा महातपाः ।  
प्राञ्जलिः प्रणतो भूत्वा गृणन् ब्रह्म सनातनम् ॥ 211.42 ॥  
नमो धात्रे विधात्रे च शम्भवे वरदाय च ।  
जगद्भोक्त्रे त्रिनेत्राय शंकराय शिवाय च ॥ 211.43 ॥  
भवाय भवगोप्त्रे च मुनये कृत्तिवाससे ।  
नीलकण्ठाय भीमाय भूतभव्यभवाय च ॥ 211.44 ॥  
लम्बस्नुवे करालाय हरिनेत्राय मीढुषे ।  
कपर्दिने विशालाय मुञ्जकेशाय धीमते ॥ 211.45 ॥  
शूलिने पशुपतये विभवे स्थाणवे तथा ।  
गणानां पतये स्त्रष्ट्रे संक्षेप्त्रे भीषणाय च ॥ 211.46 ॥  
सौम्याय सौम्यरूपाय भीमाय त्र्यम्बकाय च ।  
प्रेतवासनिवासाय रुद्राय वरदाय च ॥ 211.47 ॥  
कपालमालिने तस्मै हरिश्मश्रुधराय च ।  
भक्तप्रियाय सततं नमोऽस्तु परमात्मने ॥ 211.48 ॥  
एवं नन्दी भवं स्तुत्वा नमस्कृत्य च भक्तितः ।  
प्रणम्य शिरसा देवं पुनः पुनरवन्दत ॥ 211.49 ॥  
ततस्तु भगवान् प्रीतस्तस्मै विप्राय शंकरः ।  
उवाच च वचः साक्षात् तमृषिं वरदः प्रभुः ॥ 211.50 ॥  
वरान् वृणीष्व विप्रेन्द्र यानिच्छसि महामुने ।  
तांस्ते सर्वान् प्रयच्छामि दुर्लभानपि मारिष ॥ 211.51 ॥  
प्रभुत्वमरत्वं वा शक्रत्वमिति वा प्रभो ।  
ब्रह्मत्वं लोकपालत्वमपवर्गमथापि वा ॥ 211.52 ॥  
अथाष्टगुणमैश्वर्यं गाणपत्यमथापि वा ।  
यदिच्छसि मुने शीघ्रं तद् ब्रूहि मुनिपुंगव ॥ 211.53 ॥  
इत्युक्तोऽसौ भगवता शर्वेण मुनिसत्तमः ।  
प्रोवाच वरदं देवं प्रहृष्टेनान्तरात्मना ॥ 211.54 ॥  
न प्रभुत्वं न देवत्वं नेन्द्रत्वमपि वा प्रभो ।  
ब्रह्मत्वं लोकपालत्वं नापवर्गं वरप्रद ॥ 211.55 ॥  
नैवाष्टगुणमैश्वर्यं गाणपत्यं न च प्रभो ।  
स्पृहये देवदेवेश प्रसन्ने त्वयि शंकर ॥ 211.56 ॥  
यदि प्रीतोऽसि भगवन्ननुक्रोशतया मम ।  
अनुग्राह्यो ह्ययं देव त्वयाऽवश्यं सुराधिप ॥ 211.57 ॥  
यथाऽन्ये न भवेद् भक्तिस्त्वयि नित्यं महेश्वर ।  
तथाऽहं भक्तिमिच्छामि सर्वभूताशये त्वयि ॥ 211.58 ॥  
यथा च न भवेद् विघ्नं तपस्यभिरतस्य मे ।  
कोटिजप्येन रुद्राणामाराधनपरस्य च ॥ 211.59 ॥  
एतत् तु वचनं श्रुत्वा नन्दिनः स महेश्वरः ।  
प्रहस्योवाच तं प्रीत्या ततो मधुरया गिरा ॥ 211.60 ॥  
प्रीतोऽस्म्युत्तिष्ठ विप्रर्षे तपसाऽनेन सुव्रत ।  
आराधितश्च भक्त्याऽहं त्वया शुद्धेन चेतसा ॥ 211.61 ॥  
पर्याप्तं ते महाभाग तपः कर्तुं तपोधन ।  
निवर्त्तयति मां वत्स मत्पादाराधने तपः ॥ 211.62 ॥  
जप्ता ते त्रिगुणा कोटी रुद्राणां पुरतो मम ।  
पूर्णं वर्षसहस्त्रं च तपस्तीव्रं महामुने ॥ 211.63 ॥  
न कृतं यत्पुरा देवैर्नासुरैर्ऋषिभिर्न च ।  
कृतं सुमहदाश्चर्यं यत्त्वया कर्म दुष्करम् ।  
संक्षोभितमिदं सर्वं त्रैलोक्यं सचराचरम् ॥ 211.64 ॥  
आगमिष्यन्ति ते द्रष्टुं देवाः सर्वे सवासवाः ।  
अक्षयश्चाव्ययश्च त्वमतर्क्यः ससुरासुरैः ॥ 211.65 ॥  
दिव्यतेजोवपुः श्रीमान् दिव्याभरणभूषितः ।  
मत्तुल्यो मत्प्रभावश्च त्वमेकः ससुरासुरैः ॥ 211.66 ॥  
मद्रूपधारी मत्तेजास्त्र्यक्षः सर्वगुणोत्तमः ।  
भविष्यसि न संदेहो देवदानवपूजितः ।  
अनेनैत्र शरीरेण जरामरणवर्जितः ॥ 211.67 ॥  
दुष्प्राप्येयमवाप्ता ते देवैर्गाणेश्वरी गतिः ।  
पार्षदानां वरिष्ठस्त्वं मामकानां द्विजोत्तम ।  
नन्दीश्वर इति ख्यातो भविष्यसि न संशयः ॥ 211.68 ॥  
प्राप्तमष्टगुणं सत्त्वमैश्वर्यं ते तपोधन ।  
द्वितीयं मे तनुं त्वां तु नमस्यन्ति च देवताः ॥ 211.69 ॥  
अद्यप्रभृति देवाग्र्य देवकार्येषु सर्वतः ।  
त्वं प्रभुर्भविता लोके मत्प्रसादान्मुनीश्वर ॥ 211.70 ॥  
त्वामेवाभ्यर्चयिस्यन्ति सर्वभूतानि सर्वतः ।  
मत्तः समभिवाञ्छन्तः प्रसादं पार्षदाधिप ॥ 211.71 ॥  
वरान् वरार्थिनां दाता विधाता जगतः सदा ।  
भविष्यसि च धर्मज्ञ भीतानामभयप्रदः ॥ 211.72 ॥  
यस्त्वां द्वेष्टि स मां द्वेष्टि यस्त्वामनु स मामनु ।  
नावयोरन्तरं किंचिदम्बरानिलयोरिव ॥ 211.73 ॥  
द्वारे तु दक्षिणे नित्यं त्वया स्थेयं गणाधिप ।  
वामे तु विभुना चापि महाकालेन सर्वदा ॥ 211.74 ॥  
प्रतीहारो भवानद्य सर्वदा त्रिदशोत्तम ।  
शिरो मे रक्षतु भवान् महाकालेऽपि मे गणः ॥ 211.75 ॥  
न वज्रेण न चक्रेण न दण्डेन न चाग्निना ।  
कश्चित् कर्त्तुं तवाबाधां शक्तो वै भुवनत्रये ॥ 211.76 ॥  
देवदानवगन्धर्वा यक्षराक्षसपन्नगाः ।  
त्वामेव संश्रयिष्यन्ति मद्भक्ताः पुरुषाश्च ये ॥ 211.77 ॥  
त्वयि तुष्टे ह्यहं तुष्टः कुपिते कुपितस्त्वहम् ।  
त्वत्तः प्रियतरो नास्ति ममान्यो द्विजपुंगव ॥ 211.78 ॥  
एवं तस्य वरान् दत्त्वा प्रीतः स्वयमुमापतिः ।  
उवाच भूयः स्पष्टेन स्वरेणाम्बरचारिणा ॥ 211.79 ॥  
आगतान् विद्धि सर्वान् वै त्रिदशान् समरुद्गणान् ।  
दिदृक्षया च भद्रं ते कृतकृत्यश्च सांप्रतम् ॥ 211.80 ॥  
यदीरितं मया वत्स वरान् प्रति वचस्त्वयि ।  
प्रविष्टं न श्रुतिपथं दिवि सर्वदिवौकसाम् ॥ 211.81 ॥  
नारायणं पुरस्कृत्य सेन्द्रास्ते समरुद्गणाः ।  
ममार्थे चागमिष्यन्ति वरार्थं तपसाऽमराः ॥ 211.82 ॥  
यक्षविद्याधरगणाः सिद्धगन्धर्वपन्नगाः ।  
मुनयश्च महात्मानस्तपोलब्धाः सहस्त्रशः ॥ 211.83 ॥  
ते बुद्ध्वा त्वद्गतामृद्धिं प्रतप्ता भृशमीर्षया ।  
तपांसि विविधान्यत्र व्रतानि नियमानि च ॥ 211.84 ॥  
चर्तुं समभिवाञ्छन्ति सदाभ्यासे वरार्थिनः ।  
वरदं यामभिज्ञाय गिरौ मौञ्जवति स्थितम् ॥ 211.85 ॥  
अत्र ते यावदागम्य न मां पश्यन्ति मानवाः ।  
तावदेव इतः शीघ्रं गमिष्यामि महामुने ॥ 211.86 ॥  
अद्य ते तु मया सर्वे देवा ब्रह्मपुरोगमाः ।  
द्रष्टव्याश्चानुमेयाश्च मत्तोनुग्रहकाङ्क्षिणः ॥ 211.87 ॥  
अभिप्रायं च सर्वेषां जानामि द्विजसत्तम ।  
अनुगृह्य वरैस्तैश्च तत्रैवान्तरधीयत ॥ 211.88 ॥  
॥ इति श्रीवराहपुराणे भगवच्छास्त्रे एकादशाधिकद्विशततमोऽध्यायः ॥ 211 ॥


ब्रह्मोवाच ।  
अन्तर्हिते ततस्तस्मिन् भवे वै भूतनायके ।  
बभूव दिव्यः स तदा नन्दी गणचमूपतिः ॥ 212.1 ॥  
चतुर्भुजस्त्रिनयनो दिव्यसंस्थानसंस्थितः ।  
दिव्यवर्णवपुश्चारुर्दिव्याङ्गदविभूषितः ॥ 212.2 ॥  
त्रिशूली परिघी दण्डी पिनाकी मौञ्जमेखली ।  
शुशुभे तेजसा तत्र द्वितीय इव शंकरः ॥ 212.3 ॥  
आस्थितः पादमाकृष्य आह्वयन्निव स द्विजः ।  
त्रिभिः क्रमैः क्रान्तुमनास्त्रिविक्रम इवोद्यतः ॥ 212.4 ॥  
तं दृष्ट्वा खेचराः सर्वे देवताः परिशंकिताः ।  
आख्यातं परुहूताय संभ्रान्ताः प्रययुर्दिवम् ॥ 212.5 ॥  
तेभ्यः श्रुत्वा सहस्त्राक्षः सर्वे चान्ये दिवौकसः ।  
विषादं परमं गत्वा चिन्तामापेदिरे भृशम् ॥ 212.6 ॥  
न कश्चित् खल्वयं लब्ध्वा वरदानं महेश्वरात् ।  
अत्यूर्जितबलं श्रीमांस्त्रैलोक्यं प्राप्स्यति ध्रुवम् ॥ 212.7 ॥  
यादृशोऽस्य महोत्साहस्तेजोबलसमन्वितः ।  
नूनमेषो महासत्त्वो हरेत् स्थानं दिवौकसाम् ॥ 212.8 ॥  
यावच्चैवौजसा नाकमसौ चाक्रमते प्रभुः ।  
प्रसादयामो वरदं तावदेव वयं शिवम् ॥ 212.9 ॥  
एवमुक्त्वा तु ते तत्र मया सह सुरोत्तमाः ।  
गिरेर्मौञ्जवतः श्रृङ्गमाजग्मुर्देवनिर्मितम् ॥ 212.10 ॥  
विधाता भगवान् विष्णुः प्रभुस्त्रिभुवनेश्वरः ।  
अभ्यधावंस्ततः सोऽथ स हि जानाति हृद्गतम् ।  
कृतेन तेन विबुधाः पश्यन्ति मुनयश्च ते ॥ 212.11 ॥  
ततः स भगवान् विष्णुः सह देवः सधातृकः ।  
जगाम तत्र यत्राऽसौ नन्दी तिष्ठति देववत् ॥ 212.12 ॥  
नन्द्युवाच ।  
सफलं जीवितं मेऽद्य सफलश्च परिश्रमः ।  
यन्मे दृष्टः सुराध्यक्षो गुरुस्त्रिभुवनार्चितः ॥ 212.13 ॥  
पर्याप्तं तन्ममाद्येह कृतकृत्योऽस्मि तेन वै ।  
यच्च मे प्रभुरव्यग्रः प्रीतः पापहरो हरः ॥ 212.14 ॥  
विधाय पार्षदत्वं मे वरानिष्टान् प्रयच्छतु ।  
परो मेऽनुग्रहः सोऽत्र पूतोऽस्मि खलु सांप्रतम् ॥ 212.15 ॥  
यच्चोक्तं विधिना वाक्यं देवान् प्रति महात्मना ।  
मामुद्दिश्य हि तं तथ्यं तथैव च न चान्यथा ॥ 212.16 ॥  
यन्मां देवर्षयः प्रीत्या समागत्य प्रियंवदाः ।  
तेनास्मि परमप्रीतः आदृतः परमेष्ठिना ॥ 212.17 ॥  
देवा ऊचुः ।  
वयं तं वरदं देवं द्रक्ष्यामस्ते वरप्रदम् ।  
तवैष तपसा तुष्टः स्वयं प्रत्यक्षतां गतः ॥ 212.18 ॥  
इत्युक्तवन्तस्ते देवाः पुनरूचुर्द्विजोत्तमम् ।  
कुत्र द्रक्ष्यामहे देवं भगवन्तं कपालिनम् ॥ 212.19 ॥  
नन्द्युवाच ।  
अनुगृह्य तु मां देवस्तत्रैवादर्शनं गतः ।  
न जाने कुत्र वा देवं कुत्रास्ते तद् गवेष्यताम् ॥ 212.20 ॥  
सनत्कुमार उवाच ।  
किमाह नन्दिनं देवो येनासौ नोक्तवान् प्रभुम् ।  
तन्मे कथय देवेश गुह्यं किं चास्ति शूलिनः ॥ 212.21 ॥  
ब्रह्मोवाच ।  
यदुक्तवान् महेशानो नाख्येयोऽस्मि सुरान् प्रति ।  
किमुक्तवान् महादेवो नन्दिनं तच्छृणुष्व मे ॥ 212.22 ॥  
ईश्वर उवाच ।  
अस्ति कश्चित् समुद्देशः क्षितेः सिद्धोऽद्रिसंकटः ।  
पारे हिमवतः पुण्ये तपोवनगुणैर्युतः ॥ 212.23 ॥  
तत्र श्लेष्मातको नाम वसते पन्नगोत्तमः ।  
सोऽनुग्राह्यो मयाऽवश्यं तपसा दग्धकिल्बिषः ॥ 212.24 ॥  
तदभ्याशे च रुचिरं न चासौ वा नराश्रयः ।  
तस्य नाम्ना च तत्स्थानं दिव्यं विरजसो भवेत् ।  
श्लेष्मातकं वनमिति ख्यातं पुण्यशिलोच्चयम् ॥ 212.25 ॥  
मृगरूपेण चरता तत्र वै त्रिदशा मया ।  
द्रष्टव्याः संजिघृक्षन्तु खिन्नाश्चान्वेषणे मम ।  
नाख्यातव्यं त्वया तेषां देवताप्सरसामिदम् ॥ 212.26 ॥  
एवमुक्त्वा पशुपतिः ऋषिं कात्यायनं तदा ।  
अनुगृह्य वरैस्तैश्च तत्रैवान्तरधीयत ॥ 212.27 ॥  
विद्योतयन् दिशः सर्वास्त्रिदशैः परिवारितः ।  
बालकेन्दुनिभं दिव्यमर्चितं दिव्यबिन्दुभिः ॥ 212.28 ॥  
कामगं रथमारुह्य महेन्द्रः समरुद्गणः ।  
आयातः शैलपृष्ठं तमोजसा पूरयन्निव ॥ 212.29 ॥  
यादोगणवृतश्चैव वरुणो यादसां पतिः ।  
वज्रस्फटिकचित्रेण विमानेनातितेजसा ॥ 212.30 ॥  
तप्तकाञ्चनवर्णेन रत्नचित्रेण भास्वता ।  
विमानेनागतः श्रृङ्गे द्योतयन् वै धनाधिपः ।  
विमानशतकोटीभिरावृतो यक्षराक्षसैः ॥ 212.31 ॥  
श्रीमद्भिर्बहुभिर्दिव्यैर्विमानैः सूर्यसन्निभैः ।  
अधिष्ठितैः सुकृतिभिः प्रायाद् वैवस्वतो यमः ॥ 212.32 ॥  
चन्द्रादित्यौ ग्रहाः सर्वे समग्रमृक्षमण्डलम् ।  
विमानैरर्कवह्न्याभैराजग्मुः खान्महीधरम् ॥ 212.33 ॥  
रुद्रास्त्वेकादशायाताः सूर्या द्वादश एव च ।  
आगतावश्विनौ देवौ मौञ्जवन्तं महागिरिम् ॥ 212.34 ॥  
विश्वे देवाश्च साध्याश्च मरुतश्चोजसान्विताः ।  
संच्छाद्यैरावतपथं सहसाभ्याययुर्द्रुतम् ॥ 212.35 ॥  
स्कन्दश्चैव विशाखश्च भगवांश्च विनायकः ।  
संप्राप्तस्तं गिरिवरं मयूरशुकनादितम् ॥ 212.36 ॥  
नारदस्तुम्बुरुश्चैव विश्वावसुपरावसू ।  
हाहा हूहूस्तथा चान्ये सर्वे गन्धर्वसत्तमाः ॥ 212.37 ॥  
वैहायसैर्यानवरैर्विविधैर्वासवाज्ञया ।  
अनिलश्चानलश्चैव धर्मः सत्यो ध्रुवोऽपरः ॥ 212.38 ॥  
देवर्षयश्च सिद्धाश्च यक्षविद्याधरास्तथा ।  
गुह्यकाश्च महात्मानः सर्व एव समागताः ॥ 212.39 ॥  
गन्धकाली घृताची च बुद्धा गौरी तिलोत्तमा ।  
उर्वशी मेनका रम्भा पञ्चस्था च तथाऽपरा ।  
एताश्चान्याश्च तच्छैलमाजग्मुर्देवयोषितः ॥ 212.40 ॥  
पुलस्त्योऽत्रिर्वसिष्ठश्च मरीचिर्भृगुरेव च ।  
कश्यपः पुलहः शक्तिर्विश्वामित्रोऽथ गौतमः ॥ 212.41 ॥  
भरद्वाजोऽग्निवेश्यश्च तथा वृद्धपराशरः ।  
मार्कण्डेयोऽङ्गिरा गर्गः संवर्त्तः क्रतुरेव च ॥ 212.42 ॥  
ऋचीको जमदग्निश्च भार्गवश्च्यवनस्तथा ।  
नियोगान्मम विष्णोश्च शक्रस्य च दिवस्पतेः ॥ 212.43 ॥  
सिन्धुश्च पुष्करश्चैव प्रभासः सोम एव च ।  
लोहितश्चाययुस्तत्र गङ्गासागर एव च ॥ 212.44 ॥  
नद्यश्चैव नदाश्चैव वर्णयिष्यामि सागराः ।  
गङ्गा च यमुना चैव सरयूश्च महानदी ॥ 212.45 ॥  
ताम्रारुणा चारुभागा वितस्ता कौशिकी तथा ।  
पुण्या सरस्वती कोका नर्मदा बाहुदा तथा ॥ 212.46 ॥  
शतद्रूश्च विपाशा च गण्डकी च सरिद्वरा ।  
गोदावरी च वेणी च तापी च सरिदुत्तमा ॥ 212.47 ॥  
करतोया च सीता च तथा चीरवती नदी ।  
नन्दा च परनन्दा च तथा चर्मण्वती नदी ।  
पर्णाशा देविका चैव तृतीया विनता तथा ॥ 212.48 ॥  
अन्यानि चापि मेदिन्यां तीर्थान्यायतनानि च ।  
निजस्वरूपाश्चाजग्मुस्तत्र पुण्या गुणान्विताः ॥ 212.49 ॥  
चत्वारश्च समुद्रा वै सर्वत्र प्रथिता भुवि ।  
उपागताः सुरेन्द्रस्य नियोगादुत्तमं गिरिम् ॥ 212.50 ॥  
शैलोत्तमो महामेरुः कैलासो गन्धमादनः ।  
हिमवान् हेमकूटश्च निषधश्च महागिरिः ॥ 212.51 ॥  
विन्ध्यो महेन्द्रः सह्यश्च मलयो दर्दुरस्तथा ।  
माल्यवांश्चित्रकूटश्च तथा द्रोणः शिलोच्चयः ॥ 212.52 ॥  
श्रीपर्वतो लतावेष्टः पारियात्रश्च शैलाराट् ।  
आगताः सर्व एवैते शैलेन्द्राः काननौकसः ॥ 212.53 ॥  
सर्वे यज्ञाः सर्वविद्या वेदाश्चत्वार एव च ।  
धर्मः सत्यं दमः स्वर्गः कपिलश्च महाऋषिः ॥ 212.54 ॥  
वासुकिश्च महाभागो अमृताशी भुजङ्गराट् ।  
ज्वलत्फणासहस्त्रेण अनन्तश्च धराधरः ॥ 212.55 ॥  
फणीन्द्रो धृतराष्ट्रश्च किर्मीराङ्गश्च नागराट् ।  
अम्भोधरश्च स श्रीमान् नागराजो महाद्युतिः ॥ 212.56 ॥  
अर्वुदो न्यर्वुदवलस्तथा चक्षुःश्रवाधिपः ।  
विद्युज्जिह्वो द्विजिह्वेन्द्र शङ्खवर्च्चो महाद्युतिः ॥ 212.57 ॥  
ख्यातस्त्रिभुवने धीमान् नहुषोऽनिमिषेश्वरः ।  
विरोचनसुतः सत्यः स्फुटामणिशतैर्श्चितः ॥ 212.58 ॥  
फणाशतधरो रूपी भूरिश्रृङ्ग इवाचलः ।  
अरिमेजयसंयुक्तः प्रज्ञावान् भुजगेश्वरः ॥ 212.59 ॥  
विनतो नागराजश्च कम्बलाश्वतरौ तथा ।  
भुजगाधिपतिर्वीरो एलापत्रस्तथैव च ॥ 212.60 ॥  
उरगानामधिपती कर्कोटकधनंजयौ ।  
एवमाद्याः समायाता भुजगेन्द्रा महाबलाः ॥ 212.61 ॥  
अहोरात्रे तथा पक्षौ मासाश्च ऋतुवत्सराः ।  
द्यौर्मेदिनी दिशश्चैव विदिशश्च समागताः ॥ 212.62 ॥  
ततश्चैवागतैर्देवैर्यक्षैः सिद्धैश्च सर्वशः ।  
आपूर्यत गिरेः श्रृङ्गं वेलाकाले यथोदधिः ॥ 212.63 ॥  
तस्मिन् देवसमाजे तु रम्ये शैलेन्द्रमूर्द्धनि ।  
पुष्पाणि मुमुचुस्तत्र तरवो ह्यनिलार्दिताः ॥ 212.64 ॥  
प्रगीता देवगन्धर्वाः प्रनृताश्चाप्सरोगणाः ।  
पक्षिणः संप्रहृष्टाश्च कूजन्ति मधुरं तदा ।  
पुण्यगन्धाः सुखस्पर्शास्तत्र वान्ति च वायवः ॥ 212.65 ॥  
एवमागत्य ते सर्वे देवा विष्णुपुरोगमाः ।  
श्रिया ज्वलन्तं ददृशुर्नन्दिनं पुरतः स्थितम् ॥ 212.66 ॥  
स च तानागतान् दृष्ट्वा गन्धर्वाप्सरसां गणान् ।  
सहितान् देवराजेन सार्द्धमन्यैश्च दैवतैः ॥ 212.67 ॥  
मूद्र्ध्ना प्रणम्य चरणौ प्राञ्जलिः प्रयतात्मवान् ।  
संभ्रान्तः सहसा तेभ्यो नमस्कर्तुं प्रचक्रमे ॥ 212.68 ॥  
नमस्कृत्य च तान् सर्वान् स्वागतेनानुभाष्य च ।  
अर्घ्यपाद्यादिभिः शीघ्रमासनैश्च निमन्त्रयत् ।  
प्रणिधानेन तस्यार्घ्यं स्तुत्वा तत्प्रतिपूजयन् ॥ 212.69 ॥  
आदित्या वसवो रुद्रा मरुतश्चाश्विनावपि ।  
साध्या विश्वे सगन्धर्वा गुह्यकाश्च प्रपूजयन् ॥ 212.70 ॥  
विश्वावसुर्हाहाहूहू तथा नारदतुम्बराः ।  
चित्रसेनादयश्चैव गन्धर्वाः पूजयन्ति तम् ॥ 212.71 ॥  
तं वासुकिप्रभृतयः पन्नगेन्द्रा महौजसः ।  
सौम्यमभ्यर्चयन्ति स्म दृष्ट्वा नन्दीश्वरं तथा ॥ 212.72 ॥  
सिद्धचारणसंघाश्च विद्याश्चाप्सरसांगणाः ।  
सत्कृतं देवदेवेन गणास्तमभिपूजयन् ॥ 212.73 ॥  
यक्षा विद्याधराश्चैव ग्रहाः सागरपर्वताः ।  
ब्रह्मर्षयश्चैव सिद्धा गङ्गाद्याः सरितस्तथा ।  
आशिषः प्रददुस्तस्य सर्व एव मुदान्विताः ॥ 212.74 ॥  
देवा ऊचुः ।  
स सुप्रीतोऽस्तु ते देवः सदा पशुपतिर्मुने ।  
सर्वत्र चाप्रतिहता गतिश्चास्तु तवानघ ॥ 212.75 ॥  
भवान् देवस्तुवानः स्यादत ऊर्ध्वं द्विजोत्तम ।  
निरामयोऽमृतीभूतश्चरिष्यसि विभुः सुखी ॥ 212.76 ॥  
लोकेषु सप्तसु विभो त्र्यम्बकेन सहाच्युत ।  
इत्युक्तस्त्रिदशैर्नन्दी पुनस्तान् प्रत्युवाच ह ॥ 212.77 ॥  
नन्दिकेश्वर उवाच ।  
यद्भवद्भिः प्रियं सर्वैः प्रीतिमद्भिः सुरोत्तमैः ।  
आशिषाऽनुगृहीतोऽस्मि नियोज्योऽहं सदा हि वः ॥ 212.78 ॥  
ब्रूत यूयं किमस्माभिः कर्त्तव्यं भवतामिह ।  
आज्ञापयध्वमाज्ञप्तस्तस्माद् विबुधसत्तमाः ।  
तस्य तद्वचनं श्रुत्वा शक्रः प्रोवाच तं तदा ॥ 212.79 ॥  
शक्र उवाच ।  
कुत्रासौ प्रच्युतो भद्रः कस्मिम् स हि गतोऽपि वा ।  
पश्यामस्तं विप्र सर्वे देवानामधिपं विभुम् ।  
स्थाणुमुग्रं शिवं देवं सर्व एव वयं मुने ॥ 212.80 ॥  
यदि जानासि भगवन्नीश्विरो यत्र तिष्ठति ।  
तत्स्थानं नः समाख्याहि महर्षे शीघ्रमेव हि ॥ 212.81 ॥  
तच्छ्रुत्वा वचनं धीमानीरितं वज्रपाणिना ।  
प्रत्युवाच ततः शक्रं नन्दी भगवतः स्मरन् ॥ 212.82 ॥  
नन्दिकेश्वर उवाच ।  
श्रोतुमर्हसि देवेन्द्र यथातत्त्वं दिवस्पते ।  
अस्मिन् गिरौ मुञ्जवति स्थाणुरभ्यर्च्चितो मया ॥ 212.83 ॥  
प्रीतोऽसौ मां वरैर्दिव्यैरनुगृह्य हरः प्रभुः ।  
प्रीतो विनिर्गत इतः न विज्ञातुं विभो ह्यहम् ॥ 212.84 ॥  
यद्याज्ञापयसे देवमहं त्वच्छासने स्थितः ।  
मार्गितुं यत्नमास्थाय देवदेवस्य वासव ॥ 212.85 ॥  
॥ इति श्रीवराहपुराणे भगवच्छास्त्रे द्वादशाधिकद्विशततमोऽध्यायः ॥ 212 ॥


ब्रह्मा उवाच ।  
ततः शक्रः सुरगणैः सह सर्वैः समेत्य च ।  
बुद्धिं चकार गमने मार्गितुं यत्र शंकरः ॥ 213.1 ॥  
तत उत्थाय ते देवाः सर्व एव शिलोच्चयात् ।  
विहायसा ययुः शीघ्रं तेनैव सह नन्दिना ॥ 213.2 ॥  
स्वर्लोकं ब्रह्मलोकं च नागलोकं च सर्वशः ।  
बभ्रमुस्त्रिदशाः सर्वे रुद्रान्वेषणतत्पराः ॥ 213.3 ॥  
खिन्नाः क्लिष्टाश्च सुभृशं न पुनस्तत्पदं विदुः ।  
चतुःसमुद्रपर्यन्तां सप्तद्वीपवतीं महीम् ।  
सशैलकाननोपेतां मार्गयद्भिर्हितं हरम् ॥ 213.4 ॥  
कन्दरेषु महाद्रीणां तुङ्गेषु शिखरेषु च ।  
विवरेषु निकुञ्जेषु विहारेषु च सर्वतः ॥ 213.5 ॥  
विचिन्वद्भिः क्षितिमिमां तृणं द्विविदली कृतम् ।  
न प्रवृत्तिः क्वचिदपि शम्भोरासाद्यते सुरैः ॥ 213.6 ॥  
यदा निर्विण्णमनसो मार्गमाणाः सुरास्तदा ।  
न पश्यन्ति शिवं तत्र तदेषां भयमाविशत् ॥ 213.7 ॥  
भीतास्ते संविदं कृत्वा संचिन्त्य गुरुलाघवम् ।  
संभूयान्योऽन्यममरा मामेव शरणं ययुः ॥ 213.8 ॥  
तमेकाग्रेण मनसा शंकरं लोकशंकरम् ।  
उपायमात्रं दृष्टं मे ध्यायंस्तद्वेषभूषणैः ।  
यथा यत्र च सोऽस्माभिर्द्रष्टव्यो वृषभध्वजः ॥ 213.9 ॥  
सर्वं त्रैलोक्यमस्माभिर्विचितं वै निरन्तरम् ।  
श्लेष्मातकवनोद्देशे स्थानं मुक्त्वा महीतले ।  
आगच्छध्वं गमिष्यामस्तमुद्देशं सुरोत्तमाः ॥ 213.10 ॥  
इत्येवमुक्त्वा तैः सर्वैस्तामाशां प्रस्थिता वयम् ।  
तत्क्षणादेव संप्राप्ता विमानैः शीघ्रयायिभिः ।  
श्लेष्मातकवनं पुण्यं सिद्धचारणसेवितम् ॥ 213.11 ॥  
तस्मिन् सुरमणीयानि विविधानि शुचीनि च ।  
ध्यानस्थानानि रम्याणि बहूनि गुणवन्ति च ॥ 213.12 ॥  
आश्रमाणि महारण्ये दरीणां विवरेषु च ।  
विभान्ति वनराजीभिः नद्यश्च विमलोदकाः ॥ 213.13 ॥  
सिंहशार्दूलमहिषा गोलाङ्गूलर्क्षवानरैः ।  
नादितं गजयूथैश्च मृगयूथैश्च तद्वनम् ॥ 213.14 ॥  
प्रमुखे वासवं कृत्वा विविशुस्ते सुरास्तदा ।  
विमुच्य रथयानानि पद्भिः सिद्धादिसङ्कटम् ॥ 213.15 ॥  
कन्दरोदरकुञ्जेषु तरूणां गहनेषु च ।  
सर्वदेवमयं रुद्रं मार्गमाणाः शनैः शनैः ॥ 213.16 ॥  
प्रविशन्तश्च ते देवा वनोद्देशे क्वचिच्छुभे ।  
कदलीवनसंच्छन्ने फुल्लपादपशोभिते ॥ 213.17 ॥  
गिरिनद्यास्तु पुलिने हंसकुन्देन्दुसन्निभे ।  
गन्धामोदेन पुष्पाणां वासिते मधुगन्धिभिः ॥ 213.18 ॥  
मुक्ताचूर्णनिकाशाभिर्बालुकाभिस्ततस्ततः ।  
विक्रीडमानां ददृशुः कन्यां कांचिन्मनोरमाम् ॥ 213.19 ॥  
तत्र तां विबुधा दृष्ट्वा सर्वे मां समनोदयन् ।  
आद्योऽहं सर्वदेवानां कथमेतद् भवेदिति ॥ 213.20 ॥  
मुहूर्त्तं ध्यानमास्थाय विज्ञाता सा पुरा मया ।  
ध्रुवं शैलेन्द्रपुत्रीयमुमा विश्वेश्वरीति वै ॥ 213.21 ॥  
ततस्तदुच्चशिखरमारुह्य विबुधेश्वराः ।  
अधो विलोक्य ते सर्वे ददृशुस्ते मृगोत्तमम् ॥ 213.22 ॥  
तिष्ठतो मृगयूथस्य मध्ये गुप्तस्य सर्वतः ।  
एकश्रृङ्गैकचरणं तप्तहाटकवर्चसम् ॥ 213.23 ॥  
चारुवक्त्राक्षिदशनं पृष्ठतः शुक्लबिन्दुभिः ।  
शुक्लेनोदरभागेन राजतैरुपशोभितम् ॥ 213.24 ॥  
पीनोन्नतकटिस्कन्धं निमग्नांसशिरोधरम् ।  
बिम्बोष्ठं ताम्रजिह्वास्यं दंष्ट्राङ्कुरविराजितम् ॥ 213.25 ॥  
तं दृष्ट्वा विबुधाः सर्वे शिखरात् प्रतिधाविताः ।  
सर्वोद्यमेन तरसा तं मृगेन्द्रजिघृक्षया ॥ 213.26 ॥  
श्रृङ्गाग्रं प्रथमं गत्वा गृहीतं वज्रपाणिना ।  
ततो मध्यं मया तस्य गृहीतं प्रणतात्मना ॥ 213.27 ॥  
जग्राह केशवश्चापि मूलं तस्य महात्मनः ।  
त्रिभिरेव गृहीतं तु त्रिधाभूतं बभञ्ज तत् ॥ 213.28 ॥  
शक्रस्याग्रं स्थितं हस्ते मध्यं हस्ते मम स्थितम् ।  
विष्णोर्मूलं स्थितं हस्ते प्रविभक्तं त्रिधा गतम् ॥ 213.29 ॥  
श्रृङ्गस्यैवं गृहीतस्य त्रिधास्माभिर्मृगाधिपः ।  
विषाणरहितस्तस्य प्रणष्टः पुनरप्यसौ ॥ 213.30 ॥  
अन्तर्हितोऽन्तरिक्षस्थः प्रोवाचास्मानुपालभन् ।  
भो भो देवा मया यूयं वञ्च्यमाना न वाप्स्यथ ॥ 213.31 ॥  
सशरीरोऽहं युष्माभिर्न गृहीतो वै यत्सुराः ।  
श्रृङ्गमात्रेण संतुष्टा भवन्तस्तेन वञ्चिताः ॥ 213.32 ॥  
यद्यहं सशरीरश्च गृहीत्वा स्थापितोऽभवम् ।  
चतुष्पात् सकलो धर्मः स्यात् प्रतिष्ठां गतो भवेत् ॥ 213.33 ॥  
कामं श्रृङ्गाणि मेऽत्रैव श्लेष्मातकवनेऽमराः ।  
न्यायतः स्थापयिष्यध्वं लोकानुग्रहकाम्यया ॥ 213.34 ॥  
अत्रापि महती व्युष्टिर्भविष्यति न संशयः ।  
पुण्यक्षेत्रे सुमहति मत्प्रभावानुभाविते ॥ 213.35 ॥  
यावन्ति भुवि तीर्थानि आसमुद्रसरांसि च ।  
क्षेत्रेऽस्मिंस्तानि सर्वाणि गमिष्यन्ति ममाज्ञया ॥ 213.36 ॥  
अहं पुनः शैलपतेः पादे हिमवतः शुभे ।  
नेपालाख्ये समुत्पत्स्ये स्वयमेव महीतलात् ॥ 213.37 ॥  
दीप्ततेजोमयशिराः शरीरश्च चतुर्मुखः ।  
शरीरेश इति ख्यातः सर्वत्र भुवनत्रये ॥ 213.38 ॥  
तत्र नागह्रदे घोरे स्थास्याम्यन्तर्जले ह्यहम् ।  
त्रिंशद्वर्षसहस्त्राणि सर्वभूतरतः सदा ॥ 213.39 ॥  
यदा वृष्णिकुलोत्पन्नः कृष्णश्चक्रेण पर्वतान् ।  
पाटयित्वेन्द्रवदनं दानवान् निहनिष्यति ।  
तदा स देशो भविता सर्वम्लेच्छैरधिष्ठतः ॥ 213.40 ॥  
ततो लिङ्गचयं तत्र प्रतिष्ठास्यन्ति पार्थिवाः ।  
क्षत्रियाः सूर्यवंशीयाः शून्ये लप्स्यन्ति मां नृपाः ।  
म्लेच्छान्निर्जित्य तं तत्र राज्यं प्राप्स्यन्ति शाश्वतम् ॥ 213.41 ॥  
ततो जानपदस्तत्र भविष्यति महांस्तदा ।  
स्फीतो ब्राह्मणभूयिष्ठः सर्ववर्णाश्रमैर्युतः ॥ 213.42 ॥  
धर्मः संस्थाप्यते तत्र ब्राह्मणः संप्रवर्तितः ।  
सम्यक्प्रवृत्ता राजानो भविष्यन्त्यायतौ स्थिताः ॥ 213.43 ॥  
एवं सम्यक् स्थिते तस्मिन् देशे पौरजने तथा ।  
तत्र मामर्च्चयिष्यन्ति सर्वभूतानि सर्वदा ॥ 213.44 ॥  
तत्राऽहं यैः सकृद् दृष्टो विधिवद् वन्दितस्तु यैः ।  
गत्वा शिवपुरं ते मां पश्यन्ते दग्धकिल्बिषाः ॥ 213.45 ॥  
उत्तरेण तु गङ्गाया दक्षिणे चाश्विनीमुखात् ।  
क्षेत्रं हिमवतं ज्ञेयं योजनानि चतुर्दश ॥ 213.46 ॥  
हिमाद्रेस्तुङ्गशिखरात् प्रोद्भूता वाग्मती नदी ।  
भागीरथ्याः शतगुणं पवित्रं यत्र तज्जलम् ॥ 213.47 ॥  
तत्र स्नात्वा हरेर्लोकानुपस्पृश्य दिवस्पतेः ।  
त्यक्त्वा देहं नरा यान्ति मम लोकं न संशयः ॥ 213.48 ॥  
अपि दुष्कृतकर्माणो क्षेत्रेऽस्मिन् निवसन्ति ये ।  
नियतं पुरुहूतस्य श्रितस्थाने वसन्ति ते ॥ 213.49 ॥  
देवदानवगन्धर्वाः सिद्धविद्याधरोरगाः ।  
मुनयोऽप्सरसो यक्षा मोहिता मम मायया ।  
तद्वै गुह्यं न जानन्ति यत्र सन्निहितो ह्यहम् ॥ 213.50 ॥  
तपस्तपोधनानां च सिद्धक्षेत्रं हि तत्स्मृतम् ।  
प्रभासाच्च प्रयागाच्च नैमिषात् पुष्करादपि ।  
कुरुक्षेत्रादपि बुधाः क्षेत्रमेतद् विशिष्यते ॥ 213.51 ॥  
श्वशुरो मे स्थितो यत्र हिमवान् भूधरेश्वरः ।  
प्रभवन्ति यतः सर्वा गङ्गाद्याः सरितां वराः ॥ 213.52 ॥  
तस्मिन् क्षेत्रवरे पुण्ये पुण्याः सर्वास्तु निम्नगाः ।  
सर्वे प्रस्त्रवणाः पुण्याः सर्वे पुण्याः शिलोच्चयाः ।  
आश्रमास्तत्र भविता सिद्धचारणसेविताः ॥ 213.53 ॥  
शैलेश्वर इति ख्यातः शरीरं यत्र मे स्थितम् ।  
स्त्रवन्तीनां वरा पुण्या वाग्वती पर्वतोत्तमात् ॥ 213.54 ॥  
भागीरथी वेत्रवती कलुषं यास्यते नृणाम् ।  
कीर्त्तनादेव संशुद्धेद् दर्शनाद् भूतिमाप्स्यति ॥ 213.55 ॥  
पानावगाहनात् तस्यास्तारयेत् सप्त वै कुलान् ।  
लोकपालास्तु ते सर्वे तीर्थं काङ्क्षन्ति तत्स्वयम् ।  
तत्र स्नात्वा दिवं यान्ति ये मृतास्तेऽपुनर्भवाः ॥ 213.56 ॥  
स्नात्वा स्नात्वा तु ये तत्र नित्यमभ्यर्चयन्ति माम् ।  
उद्धरे तानहं प्रोतो घोरात् संसारसागरात् ॥ 213.57 ॥  
यस्तस्य वारिणा पूर्णमेकं वा घटमुद्धरेत् ।  
स्नापनार्थे मम शुचिः श्रद्दधानोऽनसूयकः ॥ 213.58 ॥  
वेदवेदाङ्गविदुषा श्रोत्रियेण विशेषतः ।  
आहुतस्याग्निहोत्रस्य यत्फलं तस्य तद् भवेत् ॥ 213.59 ॥  
तस्यास्तीरे जलोद्भेदं मन्मूलादभिनिःसृतम् ।  
मृगश्रृङ्गोदकं नाम नित्यं मुनिजनप्रियम् ॥ 213.60 ॥  
तत्राभिषेकं कुर्वीत उपस्पृश्य समाहितः ।  
यावज्जीवकृतं पापं तत्क्षणादेव नश्यति ॥ 213.61 ॥  
तीर्थं पञ्चनदं प्राप्य पुण्यं ब्रह्मर्षिसेवितम् ।  
अग्निष्टोमफलं तत्र स्नातमात्रः प्रपद्यते ॥ 213.62 ॥  
षष्टिं धनुःसहस्त्राणि यानि रक्षन्ति वाग्मतीम् ।  
न तां पापः कृतघ्नो वा कदाचित् प्राप्नुयान्नरः ॥ 213.63 ॥  
शुचयः श्रद्दधानाश्च सत्यसंधाश्च ये नराः ।  
वाग्मत्यां ते नराः स्नात्वा लभन्ते चोत्तमां गतिम् ॥ 213.64 ॥  
आर्त्ता भीताः प्रसन्नाश्च व्याधितोऽव्याधितोऽपि वा ।  
वाग्मत्याः सलिले स्नात्वा पश्येद् यो मां तु संस्कृतम् ॥ 213.65 ॥  
तस्य शान्तिर्भवेन्नित्यं पुरुषस्य न संशयः ।  
मत्प्रभावात् तु तत्तस्य सर्वं नश्यति किल्बिषम् ।  
ईतयः समुदीर्णापि प्रशमं यान्त्यशेषतः ॥ 213.66 ॥  
वाग्मती सरितां श्रेष्ठा यत्र यत्राऽवगाह्यते ।  
भवस्तत्र फलं दद्यात् राजसूयाश्वमेधयोः ॥ 213.67 ॥  
योजनाभ्यन्तरं क्षेत्रं समन्तात् सर्वतो दिशम् ।  
मूलक्षेत्रं तु विज्ञेयं रुद्रेणाधिष्ठितं स्वयम् ॥ 213.68 ॥  
तत्र पूर्वोत्तरे पार्श्वे वासुकिर्नाम नागराट् ।  
वृतो नागसहस्त्रेण द्वारि तिष्ठति मे सदा ।  
सविघ्नं कुरुते नृणां तत्क्षेत्रं विशतां सदा ॥ 213.69 ॥  
प्रथमं स नमस्कार्यस्ततोऽहं तदनन्तरम् ।  
अनेन विधिना पुंसामविघ्नं विशतां भवेत् ॥ 213.70 ॥  
वन्दते परया भक्त्या यो मां तत्र नरः सदा ।  
पृथिव्यां स भवेद् राजा सर्वलोकनमस्कृतः ॥ 213.71 ॥  
गन्धैर्माल्यैश्च मे मूर्तिमभ्यर्च्चयति यो नरः ।  
उत्पत्स्यते स देवेषु तुषितेषु न संशयः ॥ 213.72 ॥  
यस्तु दद्यात् प्रदीपं मे पर्वते श्रद्धयान्वितः ।  
सूर्यप्रभेषु देवेषु तस्योत्पत्तिर्विधीयते ॥ 213.73 ॥  
गीतवादित्रनृत्यैस्तु स्तुतिभिर्जागरेण वा ।  
ये मे कुर्वन्नरास्सेवां मत्संस्थात्र भवन्ति ते ॥ 213.74 ॥  
दध्ना क्षीरेण मधुना सर्पिषा सलिलेन वा ।  
स्नापनं ये प्रयच्छन्ति ते तरन्ति जरान्तकौ ॥ 213.75 ॥  
यः श्राद्धे भोजनं दद्याद् विप्रेभ्यः श्रद्धयान्वितः ।  
सोऽमृताशी भवेन्नूनं त्रिदिवे सुरपूजितः ॥ 213.76 ॥  
व्रतोपवासैर्होमैर्वा नैवेद्यैश्चरुभिस्तथा ।  
यजन्ते ब्राह्मणा ये मां परया श्रद्धयान्विताः ॥ 213.77 ॥  
षष्टिं वर्षसहस्त्राणि उषित्वा दिवि ते ततः ।  
ऐश्वर्यं प्रतिपद्यन्ते मर्त्त्यलोके पुनः पुनः ॥ 213.78 ॥  
ब्राह्मणः क्षत्रियो वैश्यः शूद्रः स्त्री वापि संयतः ।  
शैलेश्वरं तु य स्थानं भक्तितः समुपासते ।  
मत्पार्षदः स तु भवेत् सततं सहितः सुरैः ॥ 213.79 ॥  
शैलेश्वरं परं गुह्यं गतिः शैलेश्वरं परम् ।  
शैलेश्वरात् परं क्षेत्रं न क्वचिद् भुवि विद्यते ॥ 213.80 ॥  
ब्रह्महा गुरुहा गोघ्नः स्पृष्टो वै सर्वपातकैः ।  
क्षेत्रमेतदनुप्राप्य निर्मलो भवते नरः ॥ 213.81 ॥  
विविधान्यत्र तीर्थानि सन्ति पुण्यानि देवताः ।  
येषां तोयैर्नरः स्पृष्टः सर्वपापैः प्रमुच्यते ॥ 213.82 ॥  
क्रोशं क्रोशं सुरै रूपं संहृत्य च विनिर्मितम् ।  
तीर्थं क्रोशोदकं नाम पुण्यं मुनिजनप्रियम् ॥ 213.83 ॥  
तत्र स्नात्वा शुचिर्दान्तः सत्यसन्धो जितेन्द्रियः ।  
विमुक्तः किल्बिषैः सर्वैः सर्वमेव फलं लभेत् ॥ 213.84 ॥  
अनाशकं व्रजेद् यस्तु दक्षिणेन महात्मनः ।  
शैलेश्वरस्य पुरुषः स गच्छेत् परमां गतिम् ॥ 213.85 ॥  
भृगुप्रपतनं कृत्वा कामक्रोधविवर्जितः ।  
विमानेन दिवं गच्छेद् वृतः सोऽप्सरसां गणैः ॥ 213.86 ॥  
भृगुमूले परं तीर्थं ब्रह्मणा निर्मितं स्वयम् ।  
ब्रह्मोद्भेदेति विख्यातं तस्यापि श्रृणु यत्फलम् ॥ 213.87 ॥  
संवत्सरं तु यस्तत्र स्नायते संयतेन्द्रियः ।  
स ब्रह्मलोके विरजे गच्छते नात्र संशयः ॥ 213.88 ॥  
तत्र गोरक्षकं नाम गोवृषपदविक्षतम् ।  
दृष्टानि तानि च पुमान् गोसहस्त्रफलं लभेत् ॥ 213.89 ॥  
गौर्यास्तु शिखरं तत्र गच्छेत् सिद्धनिषेवितम् ।  
यत्र सन्निहिता नित्यं पार्वती शिखरप्रिया ॥ 213.90 ॥  
लोकमाता भगवती लोकरक्षार्थमुद्यता ।  
तस्यास्तु सालोक्यमगात् तामेवार्च्याभिवाद्य च ॥ 213.91 ॥  
त्यजते यस्तनुस्तस्या ह्यधस्ताद् वाग्वतीतटे ।  
उमालोके व्रजेदाशु विमानेन विहायसा ॥ 213.92 ॥  
स्तनकुण्डे उमायास्तु यः स्नायात् खलु मानवः ।  
स्कन्दलोकमवाप्नोति भूत्वा वैश्वानरद्युतिः ॥ 213.93 ॥  
तीर्थं पञ्चनदं प्राप्य पुण्यं ब्रह्मर्षिसेवितम् ।  
अग्निहोत्रफलं तत्र स्नानमात्रे प्रपद्यते ॥ 213.94 ॥  
नकुलोहेन मतिमान् स्नापयेत् प्रयतात्मवान् ।  
जातिस्मरः स तु भवेत् सिध्यते चास्य मानसम् ॥ 213.95 ॥  
तस्यैवोत्तरतस्तीर्थमपरं सिद्धसेवितम् ।  
नाम्ना प्रान्तकपानीयं गुह्यं गुह्यकरक्षितम् ॥ 213.96 ॥  
संवत्सरं यस्तु पूर्णं तत्र स्नायान्नरः सदा ।  
गुह्यकः स भवेदाशु रुद्रस्यानुचरः सदा ॥ 213.97 ॥  
देव्याः शिखरवासिन्या ज्ञेयं पूर्वोत्तरेण वै ।  
दक्षिणेन तु वाग्मत्याः प्रस्त्रुतं कन्दरोदरात् ॥ 213.98 ॥  
तीर्थं ब्रह्मोदयं नाम पुण्यं पापप्रणाशनम् ।  
तत्र गत्वा जलं स्पृष्ट्वा स्नात्वा चाभ्युक्ष्य मानवः ।  
मृत्युलोकं न पश्येत कृच्छ्रेषु च न सीदति ॥ 213.99 ॥  
गत्वा सुन्दरिकातीर्थं विधिना तीर्थवादिकः ।  
तत्र स्नात्वा भवेत् तोये रूपवानुत्तमद्युतिः ॥ 213.100 ॥  
त्रिसन्ध्यं तत्र गच्छेत पूर्वेण विधिवन्नरः ।  
तत्र सन्ध्यामुपासित्वा द्विजो मुच्येत किल्बिषात् ॥ 213.101 ॥  
वाग्वत्या मणिवत्या च संभेदे पापनाशने ।  
अहोरात्रं वसेद् यस्तु रुद्रजापी द्विजः शुचिः ॥ 213.102 ॥  
स भवेद् वेदविद् विद्वान् यज्वा पार्थिवपूजितः ।  
तारितं च कुलं तेन सर्वं भवति साधुना ॥ 213.103 ॥  
वर्णोऽवरोऽपि यः कश्चित् स्नात्वा दद्यात् तिलोदकम् ।  
तर्पिताः पितरस्तेन भवेयुर्नात्र संशयः ॥ 213.104 ॥  
यत्र यत्र च वाग्वत्यां स्नाति वै मानवः सदा ।  
तिर्यग्योनिं न गच्छेत समृद्धे जायते कुले ॥ 213.105 ॥  
वाग्वत्याः प्रभवत्याश्च तीर्थं देवर्षिसेवितम् ।  
धीमान् गच्छेत विधिना कामक्रोधविवर्जितः ॥ 213.106 ॥  
गङ्गाद्वारे तु यत् प्रोक्तं स्नानपुण्यफलं महत् ।  
स्नानस्य तद्दशगुणं भवेदत्र न संशयः ॥ 213.107 ॥  
अत्र विद्याधराः सिद्धा गन्धर्वा मुनयः सुराः ।  
स्नानमेतदुपासन्ते यक्षाश्च भुजगैः सह ॥ 213.108 ॥  
स्वल्पमप्यत्र यत्किंचिद् द्विजेभ्यो दीयते धनम् ।  
तदक्षयं भवेद् दातुर्दानपुण्यफलं महत् ॥ 213.109 ॥  
तस्मात् सर्वप्रयत्नेन करणीयं च देवताः ।  
वरिष्ठं क्षेत्रमेतस्मान्नान्यदेव हि विद्यते ॥ 213.110 ॥  
तस्मिन् श्लेष्मातकवने पुण्ये त्रिदशसेविते ।  
यत्र यत्र मया देवाश्चरता मृगरूपिणा ॥ 213.111 ॥  
आसितं स्वपितं यातं विहृतं वा समन्ततः ॥ 213.112 ॥  
तत्र तत्राभवत् सर्वं पुण्यक्षेत्रं च सर्वतः ॥ 213.112 ॥  
श्रृङ्गमेतद् त्रिधा भूतं सम्यक् प्रश्रयतामराः ।  
गोकर्णेश्वर इत्येतत् पृथिव्यां ख्यातिमेष्यति ॥ 213.113 ॥  
एवं संदिश्य विबुधान् देवदेवः सनातनः ।  
अदृश्य एव विबुधैः प्रयातस्तूत्तरां दिशम् ॥ 213.114 ॥  
॥ इति श्रीवराहपुराणे भगवच्छास्त्रे त्रयोदशाधिकद्विशततमोऽध्यायः ॥ 213 ॥


ब्रह्मोवाच ।  
तस्मात् स्थानादपक्रान्ते त्र्यम्बके मृगरूपिणि ।  
अन्योन्यं मन्त्रयित्वा तु मया सह सुरोत्तमाः ॥ 214.1 ॥  
त्रिधा विभक्तं तच्छृङ्गं पृथक्पृथगवस्थितम् ।  
सम्यक् स्थापयितुं देवा विधिदृष्टेन कर्मणा ॥ 214.2 ॥  
स्थापितं दिवि नीत्वा वै श्रृङ्गाग्रं वज्रपाणिना ।  
मया तत्रैव तन्मध्यं स्थापितं विधिवत् प्रभोः ॥ 214.3 ॥  
देवैर्देवर्षिभिश्चैव सिद्धैर्ब्रह्मर्षिभिस्तथा ।  
गोकर्ण इति विख्यातिः कृता वैशेषिकी वरा ॥ 214.4 ॥  
विष्णुना देवतार्थेन तन्मूलं स्थापितं ततः ।  
तस्य श्रृङ्गेश्वर इति नाम तत्राभवन्महत् ॥ 214.5 ॥  
ततस्तत्रैव भगवांस्तस्मिन् श्रृङ्गे त्रिधा स्थिते ।  
सान्निध्यं कल्पयामास भागेनैकेन सोन्मनाः ।  
शतं तस्य तु भागानामात्मनो निहितं मृगे ॥ 214.6 ॥  
तस्मादेकं समुत्सृज्य भागं श्रृङ्गत्रये विभुः ।  
मार्गाणि तच्छरीरेण निर्याय भगवान् हरः ॥ 214.7 ॥  
शैशिरस्य गिरेः पाद प्रपेदे स्वयमात्मनः ।  
शतसंख्या स्मृता व्युष्टिस्तस्मिञ्छैलेश्वरे विभोः ।  
त्रिधा विभक्ते श्रृङ्गेस्मिन्नेकाग्रतिनि प्रभोः ॥ 214.8 ॥  
ततः सुरासुरगुरुं देवं भूतमहेश्वरम् ।  
आगम्य तपसोग्रेण वव्रिरे विविधान् वरान् ।  
देवदानवगन्धर्वाः सिद्धयक्षमहोरगाः ॥ 214.9 ॥  
श्लेष्मातकवनं कृत्स्नं सर्वतः परिमण्डलम् ।  
तीर्थयात्रां पुरस्कृत्य प्रादक्षिण्यं प्रचक्रमुः ॥ 214.10 ॥  
फलान्निर्दिश्य तीर्थानां तथा क्षेत्रफलं च यत् ।  
यथास्थानानि ते तस्मान्निवृत्ताश्च सुरास्ततः ॥ 214.11 ॥  
एवं तत्र निवर्त्तेषु देवतेषु तदा ततः ।  
पौलस्त्यो रावणो नाम भ्रातृभिः सह राक्षसैः ॥ 214.12 ॥  
आगम्योग्रेण तपसा देवमाराधयद् विभुम् ।  
शुश्रूषया च परया गोकर्णेश्वरमव्ययम् ॥ 214.13 ॥  
यदा तु तस्य तुष्टो वै वरदः शंकरः स्वयम् ।  
तदा त्रैलोक्यविजयं वरं वव्रे स राक्षसः ॥ 214.14 ॥  
प्रसादात् तस्य तत् सर्वं वाञ्छितं मनसा हि यत् ।  
अवाप्य च दशग्रीवस्तदिष्टं परमेश्वरात् ।  
त्रैलोक्यविजयायाशु तत्क्षणादेव निर्ययौ ॥ 214.15 ॥  
त्रैलोक्यं स विनिर्जित्य शक्रं च त्रिदशाधिपम् ।  
तदुत्पाट्यानयामास पुत्रेणेन्द्रजिता सह ।  
श्रृङ्गाग्रं यत्पुरा नीत्वा स्थापितं वज्रपाणिना ॥ 214.16 ॥  
तद् यावद् रावणः स्थाप्य मुहूर्त्तमुदधेस्तटे ।  
संध्यामुपासते तत्र लग्नस्तावदसौ भुवि ॥ 214.17 ॥  
न शशाक यदा रक्षस्तदुत्पाटयितुं बलात् ।  
वज्रकल्पं समुत्सृज्य तदा लङ्कां विनिर्ययौ ॥ 214.18 ॥  
स तु दक्षिणगोकर्णो विज्ञेयस्ते महामते ।  
स्वयं प्रतिष्ठितस्तत्र स्वयं भूतपतिः शिवः ॥ 214.19 ॥  
एतत् ते कथितं सर्वं मया विस्तरतो मुने ।  
यथावदुत्तरस्थस्य गोकर्णस्य महात्मनः ॥ 214.20 ॥  
दक्षिणस्य च विप्रर्षे तथा श्रृङ्गेश्वरस्य च ।  
शैलेश्वरस्य च विभो स्थित्युत्पत्तिर्यथाक्रमम् ॥ 214.21 ॥  
व्यष्टि क्षेत्रस्य महती तीर्थानां च समुद्भवः ।  
प्रोक्तं सर्वं मया वत्स किमन्यच्छ्रोतुमिच्छसि ॥ 214.22 ॥  
॥ इति श्रीवराहपुराणे भगवच्छास्त्रे चतुर्दशाधिकद्विशततमोऽध्यायः ॥ 214 ॥


सनत्कुमार उवाच ।  
उक्तं भगवता सर्वं यथावत् परमेष्ठिना ।  
पृष्टेन संशयं सम्यक् कृत्वाऽर्थपरिनिश्चयम् ॥ 215.1 ॥  
भगवद्विश्वरूपस्य स्थाणोरप्रतिमौजसः ।  
क्रीडतो लोकनाथस्य कानने मृगरूपिणः ॥ 215.2 ॥  
यथा शरीरं श्रृङ्गं च पुण्यक्षेत्रे प्रतिष्ठितम् ।  
हिताय जगतस्तत्र तीर्थानि च यथाऽभवन् ।  
तन्मे ब्रूहि महाभाग यथातत्त्वं जगत्पते ॥ 215.3 ॥  
ब्रह्मोवाच ।  
पुलस्त्यो वक्ष्यते शेषं यदतोऽन्यं महामुने ।  
सर्वेषामेव तीर्थानामेषां फलविनिश्चयम् ।  
कुरुराजं पुरस्कृत्य मुनीनां पुरतोऽयने ॥ 215.4 ॥  
पुत्रो मे मत्समः सम्यग् वेदवेदाङ्गतत्त्ववित् ।  
यं श्रुत्वा पुरुषस्तात विमुक्तः सर्वकिल्बिषैः ।  
यशस्वी कीर्तिमान् भूत्वा नन्दते प्रेत्य चेह च ॥ 215.5 ॥  
श्रोतव्यमेतत् सततं चातुर्वर्ण्यैः सुसंयतैः ।  
मङ्गल्यं च शिवं चैव धर्मकामार्थसाधकम् ॥ 215.6 ॥  
श्रीभूतिजननं पुण्यमायुष्यं विजयावहम् ।  
धन्यं यशस्यं स्वस्तीयं पापघ्नं शान्तिवर्धनम् ॥ 215.7 ॥  
श्रुत्वैवं पुरुषः सम्यङ् न दुर्गतिमवाप्नुयात् ।  
कीर्तयित्वा व्रजेत् स्वर्गं कल्यमुत्थाय मानवः ॥ 215.8 ॥  
सूत उवाच ।  
इत्युक्त्वा भगवान् देवः परमेष्ठी प्रजापतिः ।  
सनत्कुमारं संदिश्य विरराम महायशाः ॥ 215.9 ॥  
एतद् वः कथितं सर्वं मया तत्त्वेन सत्तमाः ।  
महावराहसंवादं धरण्यायास्तदुत्तमम् ॥ 215.10 ॥  
यश्चैव कीर्तयेन्नित्यं श्रृणुयाद् भक्तितो नरः ।  
सर्वपापविनिर्मुक्तः स याति परमां गतिम् ॥ 215.11 ॥  
प्रभासे नैमिषारण्ये गङ्गाद्वारेऽथ पुष्करे ।  
प्रयागे ब्रह्मतीर्थे च तीर्थे चामरकण्टके ।  
यत् पुण्यफलमाप्नोति तत् कोटिगुणितं भवेत् ॥ 215.12 ॥  
कपिलां द्विजमुख्याय सम्यग् दत्त्वा तु यत् फलम् ।  
प्राप्नोति सकलं श्रुत्वा अध्यायैकेन सत्तमाः ॥ 215.13 ॥  
श्रुत्वाऽस्यैव दशाध्यायं शुचिर्भूत्वा समाहितः ।  
अग्निष्टोमातिरात्राभ्यां फलं प्राप्नोति मानवः ॥ 215.14 ॥  
यः पुनः सततं श्रृण्वन् नैरन्तर्येण बुद्धिमान् ।  
पारयेत् परया भक्त्या तस्यापि श्रृणु यत् फलम् ॥ 215.15 ॥  
सर्वयज्ञेषु यत् पुण्यं सर्वदानेषु यत् फलम् ।  
सर्वतीर्थाभिषेकेण यत् फलं मुनिभिः स्मृतम् ।  
तत् प्राप्नोति न संदेहो वराहवचनं यथा ॥ 215.16 ॥  
यः स एतत् पठेद् भक्त्या मद्वाक्याद् द्वादशीदिने ।  
तस्य नूनं भवेत् पुत्र अपुत्रस्यापि धारिणि ॥ 215.17 ॥  
यस्येदं तिष्ठते गेहे लिखितं पूज्यते सदा ।  
तस्य नारायणो देवः स्वयं तिष्ठति धारिणि ॥ 215.18 ॥  
यश्चैतच्छृणुयाद् भक्त्या नैरन्तर्येण मानवः ।  
श्रुत्वा तु पूजयेच्छास्त्रं यथा विष्णुं सनातनम् ॥ 215.19 ॥  
गन्धपुष्पैस्तथा वस्त्रैर्ब्राह्मणानां च तर्पणैः ।  
यथा शक्त्या नृपो ग्रामैः पूजयेच्च वसुंधरे ॥ 215.20 ॥  
श्रुत्वा तु पूजयेद् यस्तु पौराणं नियतः शुचिः ।  
सर्वपापविनिर्मुक्तो विष्णुसायुज्यतां व्रजेत् ॥ 215.21 ॥  
॥ इति श्रीवराहपुराणे भगवच्छास्त्रे पञ्चदशाधिकद्विशततमोऽध्यायः ॥ 215 ॥  
॥ इति श्रीवराहपुराणम् ॥











\]
