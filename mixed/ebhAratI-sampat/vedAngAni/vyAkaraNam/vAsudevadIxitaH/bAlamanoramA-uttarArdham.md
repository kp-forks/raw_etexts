+++
title = "बालमनोरमा-उत्तरार्धम्"
author = "वासुदेवदीक्षितः"
domain = "वेदाङ्गानि"
sub-domain = "व्याकरणम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3271"
source_url = "https://www.ebharatisampat.in/read_chapter.php?bookid=MjYzMjY5ODA3MzAwNDEz"

+++
[[बालमनोरमा-उत्तरार्धम्	Source: [EB](https://www.ebharatisampat.in/read_chapter.php?bookid=MjYzMjY5ODA3MzAwNDEz)]]

\[









** सिद्धान्तकौमुदी**



** तस्या उत्तरार्द्धम् ।**



** *अथ तिङन्ते भ्वादयः।***







बालमनोरमा



 अस्तु मः पाणिनये भूयो मुनये तथास्तु वररुचये।

 किंचास्तु पतञ्जलये भ्रात्रे विश्वेश्वराय गुरवे च ॥1॥

 व्याख्याता बहुभिः प्रौढैरेषा सिद्धान्तकौमुदी।

 वासुदेवस्तु तद्व्याख्यां वष्टि बालमनोरमाम्॥2॥

 ॐ \`मङ्गलादीनि मङ्गलमध्यानि मङ्गलान्तानि च शास्त्राणि प्रथन्ते, वीरपुरुषाणि भवन्त्यायुष्मत्पुरुषाणि चाध्येतारश्च मङ्गलयुक्ताः स्यु'रिति भाष्यप्रमाणकं ग्रन्थमध्ये विघ्नविघातादिप्रयोजनाय कृतं मङ्गलं शिष्यशिक्षायै ग्रन्थतो निबन्धाति-- श्रोत्रेति। वेदाध्येता श्रोत्रियः। \`श्रोत्रियंश्छन्दोऽधीते' इति वेदपर्यायाच्छन्दश्शब्दाद्द्वितीयान्तादधीत इत्यर्थे घन्प्रत्ययः,प्रकृतेः श्रोत्रादेशस्च निपातितः। श्रोत्रियस्य भावः-- श्रौत्रम्। \`श्रोत्रियस्य यलोपश्चे'यलोपश्चे'त्यणि इकारादुत्तरस्य यकाराऽकारसङ्घातस्य लोपे इकारस्य \`यस्येति चे'ति लोपः। अर्हति--आर्यैः प्रशस्यमानेषु वेदविहितकर्मसु योग्यो भवतीत्यर्हन्। \`अर्हः प्रंशसाया'मिति शतृप्रत्ययः। अर्हतो भावः--आर्हन्ती। \`अर्हतो नुम् चे'ति ष्यञि आदिवृद्धौ प्रकृतेर्नुमामे षित्वान्ङीषि \`हलस्तद्धितस्ये'ति यकारलोपे \`यस्येति चे'त्यकारलोपः। स्त्रीत्वं लोकात्। श्रौत्रं च आर्हन्ती च वेदविहितकर्मयोग्यता च प्रसिद्धैरिति यावत्। गुण्यैरिति। नित्याऽनित्यवस्तुविवेकः, इहाऽमुत्रार्थफलभोगविरागः, शमदमादिसम्पत्तिः, मुमुक्षुत्वमित्यादिप्रशस्तगुणसम्पन्नैरित्यर्थः। \`रूपादाहतप्रंशसयो'रिति सूत्रे \`अन्येभ्योऽपि दृस्यते' इति वार्तिकेन यप् प्रत्ययः, तद्भाष्ये \`गुण्या ब्राह्मण्या' इत्युदाहरणात्। महर्षिभिरिति। महान्तश्च ते ऋषयश्चेति कर्मधारयः। \`आन्महत'इत्यात्वम्। अतितपस्विभिरित्यर्थः। अहर्दिवमिति। अहश्च दिवा चेति वीप्सायाम् \`अचतुरे'त्यादिना द्वन्द्वो निपातितः। अहन्यहनीत्यर्थः। तोष्टूय्यमानोऽपीति। \`ष्टुञ् स्तुतौ', सकर्मकः। गुणवत्त्वेनाऽभिधानं स्तुतिः। अभिधानक्रियानिरूपितं कर्मत्वमादय \`देवान् स्तौती' त्यादौ द्वितीया। न तु गुणाभिधानमेव स्तुतिः, तथा सति गुणस्य धात्वर्थोपसङ्गृहीतत्वेनाऽकर्मकत्वापत्तेः। \`धात्वादेः षः सः' इति षकारस्य सकारे ष्टुत्वनिवृत्तौ, \`धातोरेकाच' इति भृशार्थे यङि, \`अकृत्सार्वधातुकयो'रिति दीर्घे, \`सन्यङो'रिति द्वित्वे, \`शर्पूर्वाः खय' इति सकारस्याभ्यासगतस्य लोपे, \`गुणो यङ्लुको'रित्यभ्यासोकारस्य गुणे, ततः परस्य सस्य \`आदेशप्रत्यययो'रिति षत्वे, ष्टुत्वेन तकारस्य टकारे, \`तोष्टूये'ति यङन्तात् \`सनाद्यन्ता' इति धातुसंज्ञकात्कर्मणि लटि लटश्शानचि \`आने मु'गिति मुमागमे, \`सार्वधातुके य'गिति यकि,यङोऽकारस्य \`अतो लोप'इति लोपे, \`तोष्टूय्यमान' इति रूपम्। भृशं स्तूयमानोऽपीत्यर्थः। अचिन्त्यजगद्रचनाद्यनन्तगुणसम्पन्नतया भृसं सङ्कीर्त्यमानोऽपीति यावत्। अगुण इति। निर्गुण इत्यर्थः। \`साक्षी चेता केवलो निर्गुणश्चे'त्यादिश्रुतेरिति भावः। निर्गुणस्य गुणवत्त्वेन कथनात्मिका स्तुतिर्विरुद्धेत्यापातप्रिपन्नं विरोधमपिशब्दो द्योतयति। गुणानां व्यावहारिकसत्यत्वेऽपि पारमार्थिकत्वाऽभावान्न विरोध इत्युत्तरमीमांसायां स्पष्टम्। विभुरिति। सर्वव्यापकः परमेश्वर इत्यर्थः। वि जयतेतरामिति। \`जि जये', अकर्मकः। उत्कर्षेण वर्तनं जयः। \`विपराभ्यां जे'रित्यात्मनेपदम्। \`तिङश्चे'त्यतिशायने तरप्। \`किमेत्तिङव्यये'ति तरबन्तात्स्वार्थे आम्प्रत्ययः। \`तद्धिश्चाऽसर्वविभक्ति'रित्यत्र तसिलादिषु परिगणनादामन्तमव्ययम्। सर्वोत्कर्षेण वर्तत इत्यर्थः। न च \`विजयते' इति समुदायस्याऽतिङन्तत्वात्कथं ततस्तरबिति वाच्यं, \`वि' इति हि भिन्नं पदम्, तिङन्तोत्तरपदसमासस्य छन्दोमात्रविषयत्वात्। ततश्च जयत इत्यस्मादेव तरप्। न च \`जयते' इत्यस्य \`विपराभ्यां जे'रिति कृतात्मनेपदस्य विशब्दसापेक्षत्वादसामर्थ्यं शङ्क्यम्। \`वी'त्युपसर्गस्य द्योतकत्वेन पृथगर्थविहीनतया तत्सापेक्षऽभावात्तिङन्तस्य प्रधानतया तस्य विशब्दाऽपेक्षत्वेऽपि बाधकाऽभावाच्चेत्यलम्। वृत्तकथनपूर्वकं वर्तिष्यमाणनिरूपणं प्रतिजानीते--पूर्वार्द्ध इति।

 तत्रेति। निर्धारणसप्तम्यन्तात्त्रल्। तेषु तृतीयाध्यायवर्तिप्रत्ययेष्वित्यर्थः। दशेति। अनुबन्धभेदाल्लकारभेद इति भावः। पञ्चम इति। लेडित्यर्थः। छन्दोमात्रेति। \`लिङर्थे ले'डित्यत्र \`छन्दसि लुङ्लङ्लिटः' इति पूर्वसूत्राच्छन्दसीत्यनुवृत्तेरिति भावः। एतेन लेड्रूपाणि इह कुतो न प्रदर्श्यन्त इति शङ्का निरस्ता।



 (1) वर्तमाने लट् ।3।2।123।

 वर्तमाने लट्। \`धातो'रिति सूत्रमा तृतीयाध्यायसमाप्तेरधिकृतम्। \`वर्तमाने' इति तत्रान्वेति। वर्तमानेऽर्थे विद्यमानाद्धातोर्लडिति लभ्यते। फलितमाह-- वर्तमानक्रियावृत्तेरिति। धात्वर्थक्रियाया वर्तमानत्वं तु वर्तमानकालवृत्तित्वम्। कालस्य तु वर्तमानत्वम्--अतीतानागतभिन्नकालत्वम्। \`भूतभविष्यतोः प्रतिद्वन्द्वी वर्तमानः काल' इति भाष्यम्। वर्तमानत्वं च न प्रत्ययार्थभूतकर्त्रादिविशेषणम्। अतीतपाकादिक्रिये कर्तरि वर्तमाने पचतीत्याद्यापत्तेः, किंतु धात्वर्थविशेषणमेव वर्तमानत्वम्। लट् तु तस्य द्योतक एव। अटाविताविति। न च अकार उच्चारणार्थ एवास्त्विति वाच्यं, लिडादि वैलक्षण्याय तस्यावश्यकत्वात्। तथा च तस्य इत्संज्ञां विना निवृत्त्युपायाऽभावादित्संज्ञैवादर्तव्येति भावः।



 (2) लः कर्मणि च भावे चाऽकर्मकेभ्यः ।3।4।69।

 लः कर्मणि च । वाक्यद्वयमिदं सूत्रम्। \`लः कर्मणि चे'ति प्रथमं वाक्यम्। \`ल' इति प्रथमाबहुवचनान्तम्। चकारेण \`कर्तरि कृ'दित्यतः \`कर्तरी'त्यनुकृष्यते। \`धातो'रित्यधिकृतम्। लकाराः कर्मणि कर्तरि च धातोः स्युरिति लभ्यते। सकर्मकधातुविषयमेवेदम्, अकर्मकेषु \`कर्मणी'त्यस्य बाधितत्वात्। तदाह लकाराः सकर्मकेभ्य इति। एवं च सकर्मकेभ्यो भावे लकारान भवन्ति। सकर्मकेभ्योऽपि भावलकारप्रवृत्तौ तु \`देवदत्तेन घटं क्रियते' इत्यादौ भावलकारेण कर्मणोऽनभिहितत्वाद्द्वितीया स्यादिति भावः। \`भावे चाकर्मकेभ्यः' इति द्वितीयं वाक्यम्। अत्रापि चकारेण कर्तैवानुकृष्यते, न तु कर्म, असंभवात्। तदाह-- अकर्मकेभ्यो भावे कर्तरि चेति। अत्राऽकर्मकग्रहणेन अविवक्षितकर्मका अपि गृह्यन्ते। तेन \`देवदत्तेन भुज्यते' इत्यत्र सतोऽप्योदनरूपकर्मणोऽविवक्षायां भावे लकारोऽस्त्येवेत्यन्यत्र विस्तरः।



 (3) लस्य ।3।4।77।

 लस्य। \`धातो'रित्यधिकृतम्। अकारो न विवक्षितः। तेन लिडादीनामपि सङ्ग्रहः। \`चूडाल' इत्यादौ च नातिप्रसङ्गः।



 (4) तिप्तस्झिसिप्थस्थमिब्वस्मस्तातांझथाध्वमिड्वहिमहिङ् ।3।4।78।

 तिप्तस्। तिप्, तस्, झि, सिप्, थस्, थ, मिप्, वस्, मस्, त , आताम्, झ,थास्, आथाम्, ध्वम्, इड्, वहि, महिङ्। एषां समाहारद्वन्द्वात्प्रथमैकवचनम्। लस्येति स्थानषष्ठ्यन्तमधिकृतम्। तेन आदेश इति लभ्यते। फलितमाह-- एत इति। तसादौ रुत्वाऽभाव आर्षः। तिबादौ पकारानुबन्धयोजनं तु द्वेष्टीत्यादौ सार्वधातुकमपदिति ङित्त्वनिवृत्त्यर्थम्। तदुदाहरणेषु स्पष्टीभविष्यति।



 (5) लः परस्मैपदम् ।1।4।99।

   लः पर। \`ल' इति स्थानषष्ठी। \`आदेश' इत्यध्याहार्यम्। तदाह-- लादेशा इति।



 (6) तङानावात्मनेपदम् ।1।4।100।

 तङानौ। तङ् च आनश्चेति द्वन्द्वः। प्रत्याहार इति। \`त आतामिति तशब्दमारभ्य महिङिति ङकारेणे'ति शेषः। तदाह-- तादिनवकमिति। इह पूर्वसूत्राल्ल इत्यनुवर्तते। ततश्च आनग्रहणेन शानच्कानचावेव गृह्यते, न तु \`ताच्छील्यवयोवचनशक्तिषु चान'शिति विहितश्चानशपि, तस्य लादेशत्वाऽभावात्। तेन परस्मैपदिभ्योऽपि चानश् सिध्यति--निघ्नाना इत्यादौ। तदाह--शानच्कानचौ चेति। एतत्संज्ञानीति। आत्मनेपदसंज्ञकानीत्यर्थः। पूर्वसंज्ञेति। परस्मैपदसंज्ञापवाद इत्यर्थः। एवं च तिबादिनवके परस्मैपदसंज्ञा पर्यवस्यति। अथ कस्माद्धातोः परस्मैपदं, कस्मादात्मनेपदमित्याकाङ्क्षायामाह-- अनुदात्तङितः। अनुदात्तश्च ङ्च अनुदात्तङौ। तावितौ यस्य सः--- अनुदात्तङित्। तस्मात्--अनुदात्तङितः। द्वन्द्वान्ते श्रूयमाण इच्छब्दः प्रत्येकं सम्बध्यते। अनुदात्तेतो ङितश्चेति। लभ्यते। \`उपदेशेऽजनुनासिक इ'दित्यस्मान्मण्डूकप्लुत्या उपदेश इत्यनुवृत्तं ङित इत्यनेन सम्बध्यते, नत्वनुदात्तेत इत्यनेन। उपदेशादन्यत्र अनुदात्तस्येत्संज्ञाया अप्रसक्तत्वेनाऽव्यभिचारात्। \`भूवादयो धातव' इत्यस्मान्मण्डूकप्लुत्या \`धातव' इत्यनुवृत्तं पञ्चम्या विपरिणतमनुदात्तेता ङिता च विशेष्यते। तत्रानुदात्तेदंशे तदन्तविधेः प्रयोजनाऽभावान्ङिदंशे तदन्तविधिः। तदाह-- अनुदात्तेत इत्यादिना। लस्य स्थान इति। आत्मनेपदग्रहणलभ्यमिदम्, तिङां लादेशत्वनियमात्। उपदेशे किम् ?। चुकुटिषति। अत्र \`गाङ्कुटादिभ्य' इति सन आतिदेशिकमेव ङित्त्वम्, नत्वौपदेशिकम्। धातोः किम् ?। अदुद्रुवत्। अत्र \`णिश्री'ति चङन्तान्नात्मनेपदम्। ङिदंशे तदन्तविध्यभावे तु \`बोभूयते' इत्यादौ \`सनाद्यन्ता' इति धातुसंज्ञकाद्यङन्तादात्मनेपदं न स्यात्। \`ङित' इत्येवोक्तौ यङो ङित्त्वेऽपि तद्वन्तस्य धातोर्ङित्त्वाऽभावादात्मनेपदं न स्यात्।



 (7) स्वरितञितः कर्त्रभिप्रायेक्रियाफले ।1।3।72।

 स्वरितञितः। स्वरितश्च ञ् च स्वरितञौ, तौ इतौ यस्य तस्मादिति बहुव्रीहिः। इच्छब्दः प्रत्येकं सम्बध्यते। तदाह-- स्वरितेतो ञितश्चेति। धातोरित्यनन्तरं \`लस्य स्थाने'इति शेषः। कर्तारमभिप्रैति गच्छतीति \`कर्त्रभिप्रायम्'। कर्मण्यण्। तदाह--कर्तृगामिनीति। एवं च \`होता याज्यया यजती'त्यादौ यागफलस्य स्वर्गस्य यजमानगामित्वेन होतृगामित्वाऽभावान्नात्मनेपदम्। तथा \`वेतनेन यज्ञदत्तभृतो देवदत्तः पचती'त्यत्रापि पाकफलस्य भोजनस्य पक्तृगामित्वाऽभावान्नात्मनेपदम्। दक्षिणादिलाभस्तु न फलम्। लोकतो वेदतो वा यदुद्देशेन क्रियाप्रवृत्तिस्तस्यैवात्र क्रियाफलशब्देन। विवक्षित्वात्। कर्तृगामिफलकक्रियावृत्तेर्धातोरित्यर्थः। आत्मनेपदं तु धात्वर्थफलस्य कर्तृगामित्वं द्योतयतीत्यलम्।



 (8) शेषात्कर्तरि परस्मैपदम् ।1।3।78।

 शेषात्कर्तरि। \`अनुदात्तङित' इति \`स्वरितञित' इति चोक्तादात्मनेपदविषयादन्यः शेषः। तदाह--आत्मनेपदनिमित्तहीनादिति। अनेन भूधातोः कर्तरि लस्य परस्मैपदं सिद्धम्। तत्र तिबादिनवके युगपत्पर्यायेण एकद्वित्रादिकतिपयरूपेण वा प्राप्ते \`युष्मद्युपपदे समानाधिकरणे स्थानिन्यपि मध्यमः' \`अस्मद्युत्तमः' \`शेषे प्रथमः' इति व्यवस्थां वक्ष्यन् प्रथमादिसंज्ञां तावदाह--तिङस्त्रीणि त्रीणि।



 (9) तिङस्त्रीणि त्रीणि प्रथममध्यमोत्तमाः ।1।4।101।

 तिङः षट् त्रिकाः,संज्ञास्तु तिस्र इति यथासङ्ख्याऽसम्भवादेकैकस्य त्रिकस्य तिसृषु संज्ञासु प्राप्तास्वाह-- तिङ उभयोः पदयोरिति। \`लः परस्मैपद'मित्यतः परस्मैपदमिति, \`तङानावात्मनेपद'मित्यत आत्मनेपदमिति चानुवृत्तं षष्ठ्यन्ततया विपरिणम्यते। ततश्च परस्मैपदात्मनेपदयोरुभयोरपि प्रत्येकं त्रयस्त्रिकाः सन्तीति यथासङ्ख्यं प्रथमादिसंज्ञाः प्रवर्तन्त इति भावः। प्रथमादिषु पुरुषसंज्ञा तु प्राचीनाचार्यशास्त्रसिद्धेति बोध्यम्।



 (10) तान्येकवचनद्विवचनबहुवचनान्येकशः ।1।4।102।

 अथ प्रथमादिपुरुषेषु एकैकस्मिन्पुरुषे प्रत्ययत्रिकात्मके युगपत्पर्यायेण वा एकैकप्रत्यये प्राप्ते \`द्व्येकयोर्दविवचनैकवचने' \`बहुषु बहुवचन'मिति व्यवस्तार्थमेकवचनादिसंज्ञामाह--तान्येक। तच्छब्देन पूर्वसूत्रोपात्तानि प्रथममध्यमोत्तमाख्यानि तिङस्त्रीणि त्रीणि परामृश्यन्ते। तदाह-- लब्धप्रथमादिसंज्ञानीति। \`एकश'इत्यस्य विवरणं--प्रत्येकमिति। \`सङ्ख्यैकवचनाच्च वीप्साया'मिति शसिति भावः।



 (11) युष्मद्युपपदे समानाधिकरणे स्थानिन्यपि मध्यमः ।1।4।105।

 युष्मदि। उपोच्चारितं पदमुपपदम्। युष्मदि समीपोच्चारिते सतीत्यर्थः। समानमेकमधिकरणं वाच्यं यस्येति विग्रहः। सामानाधिकरण्यं च युष्मदस्तिङः स्थानीभूतलकारेण विवक्षितम्, \`लः परस्मैपद'मित्यतस्तदनुवृत्तेः। तथा च फलितमाह--तिङ्वाच्यकारकवाचिनि युष्मदीति। स्थानं-- प्रसङ्गोऽस्यास्तीति स्थानी, तस्मिन्। प्रसक्ते सतीत्यर्थः। प्रसङ्गश्च तदर्थावगतौ सत्यां वक्रा अप्रयोग एव भवति। तथा च \`स्थानिनी'त्यनेन उपपदभूते युष्मदि प्रयोगं विना स्वार्थं बोधयति सतीत्यर्थः पर्यवस्यति। तदाह-- अप्रयुज्यमान इति। \`स्थानिनी'त्यनुक्तौ युष्मद्युपपदे प्रयुज्यमान एव मध्यमः स्यात्। ततश्च राम पाहीत्यादावव्याप्तिः स्यात्। अपिना लब्धमाह--प्रयुज्यमानेऽपीति। \`युष्मद्युपपदे स्थानिनी'त्येवोक्तौ राम त्वं पाहीत्यादौ युष्मत्प्रयोगे मध्यमो न स्यादतोऽपिग्रहणमिति भावः। अत्वं त्वं संपद्यत इत्यत्र तु न मध्यमपुरुषः, तत्र युष्मच्छब्दस्य गौणत्वात्। \`भवानागच्छती'त्यादौ भवच्छब्दयोगे तु न मध्यमपुरुषः, युष्मच्छब्दस्य संबोध्यैकविषयत्वात्, भवच्छब्दस्य तु स्वभावेन संबोध्याऽसंबोध्यसादारणत्वादित्यलम्।



 (12) प्रहासे च मन्योपपदे मन्यतेरुत्तम एकवच्च ।1।4।106।

 प्रहासे च। वाक्यद्वयमिदं सूत्रम्। \`प्रहासे च मन्योपपदे इति प्रथमं वाक्यम्। मध्यम इत्यनुवर्तते। मनधातुः श्यन्विकरण उपपदं यस्येति बहुव्रीहिः। मन्यपदश्रवणबलाद्धाताविति विशेष्यं लभ्यते। तदाह--मन्यधातुरित्यादिना। तस्मिन्प्रकृतिभूते सतीति। तस्माद्धातोर्लस्य स्थाने इत्यर्थः। मध्यमः स्यादिति। \`अस्मद्युपपदे' इति शेषः। अस्मद्युत्तमं इत्युत्तरसूत्रात्तदनुवृत्तेः। एवं च उत्तमपुरुषापवादोऽयं मध्यमविधिः। \`मन्यतेरुत्तम एकवच्चे'ति द्वितीयं वाक्यम्। तद्व्याचष्टे-- मन्यतेस्तूत्तमः स्यादिति। \`युष्मद्युपपदे' इति शेषः। पूर्वसूत्रात्तदनुवृत्तेः। स चेति। सः = मन्येतरुत्तमपुरुषः,द्वित्वबहुत्वयोरपि एकवचनं लभत इत्यर्थः। मध्यमोत्तमयोर्व्यत्यासार्थमिदम्। एतत्सर्वमनुपदमेवोदाहरणे स्पष्टीभविष्यति।



 (13) अस्मद्युत्तमः ।1।4।107।

 अस्मद्युत्तमः। तथाभूत इति। तिङ्वाच्यकारकवाचिनि अप्रयुज्यमाने प्रयुज्यमाने चेत्यर्थः।



 (14) शेषे प्रथमः ।1।4।108।

 शेषे। उक्तान्मध्यमोत्तमविषयादन्यः शेषः। तदाह--मध्यमोत्तमयोरविषय िति। \`त्वमहं च पचाव' इत्यत्र तु परत्वादुत्तमपुरुष एव न तु मध्यमः। \`देवदत्तस्त्वं च पचथ' इत्यत्रापि न प्रथमपुरुषः, युष्मदस्सत्वेन शेषत्वाऽभावादित्यलम्। भू सत्तायामिति। \`वर्तते' इति शेषः। भ्वादिगणे प्रथमो धातुरयम्। तत्र \`भू'इत्येव गणे पाठः। अर्थनिर्देशस्त्वाधुनिक इति वक्ष्यते। यद्यपि सत्ता जातिः, न क्रिया, तथापि आत्मधारणं सत्तेत्युच्यते। स्वरूपेणाऽवस्थानमिति यावत्। कर्तृविवक्षायामिति। वर्तमानसत्तावृत्तेर्भूधातोः कर्तरि लटि आत्मनेपदनिमित्तहीनतया परस्मैपदे तिबादिनवके तत्रापि युष्मदस्मत्सामानाधिकरण्याऽभावात् प्रथमपुरुषत्रिके, तत्रापि कर्तुरेवकत्वविवक्षायां तिपि सति, भू-ति इति स्थिते प्रक्रिया वक्ष्यत इत्यर्थः।



 (15) तिङ्‌शित्सार्वधातुकम् ।3।4।113।

 तत्र सार्वधातुककार्यं वक्ष्यन्सार्वधातुकंसंज्ञामाह-- तिङ्‌शित्। धातोरित्यधिकृतं। तदाह--धात्वधिकारोक्ता इति। तेन \`हरी'नित्यत्र शसः सार्वधातुकत्वं न, \`अन्यथा तिङ्‌शित्सार्वधातुक'मिति शसः सार्वधातुकत्वात्सार्वधातुकमपिदिति ङित्त्वे \`घेर्ङिती'ति गुणः स्यात्।



 (16) कर्तरि शप् ।3।1।68।

 कर्तरि शप्। \`सार्वधातुके य'गित्यस्मात्सार्वधातुक इत्यनुवर्तते। \`धातोरेकाचो हलादे'रित्यस्माद्धातोरिति। तदाह-- कर्त्रर्थ इत्यादिना। तिङि परे धातोर्विहितानां प्रत्यायानां शबादीनां विकरणसंज्ञा प्राचीनाचार्यसिद्धा। शपाविताविति। शकारपकारौ \`लशक्वतद्धिते' इति \`हलन्त्य'मिति चेत्संज्ञकावित्यर्थः। ततश्च शपि शकारपकारयोर्लोपेऽकारमात्रं शिष्यत इत्यर्थः।



 (17) सार्वधातुकार्द्धधातुकयोः ।7।3।84।

 भू-अ-ति-इति स्थिते--सार्वधातुकार्द्ध। \`इको गुणवृद्धी' इति परिभाषया \`इक' इत्युपस्थितेन अङ्गस्येत्यधिकृतं विशेष्यते। तदन्तविधिः। \`मिदेर्गुण' इत्यस्माद्गुण इत्यनुवर्तते। तदाह--अनयोरित्यादिना। तथा च ऊकारस्य गुण ओकारः। अवादेश इति। \`ओकारस्येटति शेषः। तथा च परिनिष्ठितं रूपमाह-- भवतीति। भवत इति। कर्तृद्वित्वविवक्षायां भूधातोर्लस्तसादेशे च कृते--झोऽन्तः।



 (18) झोऽन्तः ।7।1।3।

 झः अन्त इति च्छेदः। \`झ' इति षष्ठ्यन्तम्। आदेशे तकारादकार उच्चारणार्थः। \`आयनेयी'ति सूत्रात्प्रत्ययग्रहणमनुवर्तते, न त्वादिग्रहणमपि, अस्वरितत्वात्। अनुवृत्तं च प्रत्ययग्रहणमवयवषष्ठ्यन्तमाश्रीयते। तदाह -- प्रत्ययावयवस्येति। झस्य। झकारस्येत्यर्थः। अन्तादेशः स्यादिति। \`अन्त्' इत्ययमादेशः स्यादित्यर्थः। प्रत्ययावयवस्येति किम् ?। उज्झिता। अत्र धात्ववयवस्य झकारस्य न भवति। आदिग्रहणानुवृत्तौ तु \`शयान्तै' इति न सिध्यति। अन्तादेशात्प्रागेवान्तरङ्गत्वाल्लेटोऽडाटावित्याटि कृते झकारस्य प्रत्ययादित्वाऽभावादिति भाष्ये स्पष्टम्। एवं च \`भव-झी' त्यत्र झकारस्य अन्त् इत्यादेशे, भव-अन्ति इति स्थिते, \`अतो गुण' इति द्वयोरकारयोः सवर्णदीर्गापवादे पररूपे कृते, भवन्तीति रूपमित्यर्थः। अन्तादेशे प्रथमाऽकारोच्चारणं तु लुगविकरणे द्विषन्तीत्यादौ अकारश्रवणार्थम्। भवसीति। मध्यमपुरुषैकवचने सिपि शपि गुणेऽवादेशे रूपम्। भवथ इति। मध्यमपुरुषद्विवचने थसि शपि गुणेऽवादेशे रुत्वविसर्गयोश्च रूपम्। \`न विभक्तौ तुस्मा' इति सस्य नेत्त्वम्। भवथेति। मध्यमपुरुषबहुवचने थादेशे शपि गुणे अवादेशे रूपम्।



 (19) अतो दीर्घो यञि ।7।3।101।

 उत्तमपुरुषैकवचनेऽपि शपि गुणे अवादेशे भव-मि इति स्थिते -अतो दीर्घो यञि। \`अङ्गस्ये'त्यधिकृतमता विशेष्यते। तदन्तविधिः। \`तुरुस्तुशम्यम' इत्यतः सार्वधातुक इत्यनुवृत्तं यञा विशेष्यते। तदादिविधिः। तदाह-- अदन्तस्येत्यादिना। भवामीति। न च भूधातोर्विहितलादेशं प्रति भूधातुरेवाऽङ्गं , न तु भवेति विकरणान्तमिति वाच्यं, \`यस्मात्प्रत्ययविधिस्तदादि प्रत्ययेऽङ्ग'मित्यत्र तदादिग्रहणेन विकरणविशिष्टस्यापि अङ्गत्वात्। भवावः भवाम इति। लस्य वसि मसि च शपि गुणेऽवादेशे अतोदीर्घे रुत्वे विसर्गे च रूपे। \`न विभक्ता' विति सस्य नेत्त्वम्। अथ प्रथममध्यमोत्तमपुरुषव्यवस्थामुक्तां स्मारयितुमाह-- स भवतीत्यादि। \`अथ प्रहासे चे'ति सूत्रस्योदाहरति--एहीति। सर्वेषु भुक्तवत्सु भोक्तुमागतं जामातरं प्रति परिहासाय प्रवृत्तमिदं वाक्यम्। भो जामातः ! एहि = आगच्छ, \`ओदनं भोक्ष्ये' इति त्वं मन्यसे, नैतद्युक्तमित्यर्थः। कुतइत्यत आह--भुक्तः सोऽतिथिभिरिति। स ओदनोऽतिथिभिर्भिक्षित इत्यर्थः। अत्र भुजेरुत्तमपुरुषे प्राप्ते मध्यमः पुरुषः। मन्येतस्तु मध्यमपुरुषे प्राप्ते उत्तमः पुरुषः। ेतम् एत चेति। हे जामातरौ ! आगच्छतम्, \`ओदनं भोक्ष्यावहे' इति मन्येथे इति, भो जामातरः ! \`ओदनं भोक्ष्यामहे' इति मन्यध्वे इति चार्थः। अत्रोभयत्रापि भुजेरुत्तमे प्राप्ते मध्यमः। मन्यतेस्तु मध्यमे प्राप्ते उत्तमः, द्वित्वबहुत्वयोरेकवचनं व्याचष्टे--मन्यस इत्यादिना। अनुवर्तत इति। \`प्रहासे चेति सूत्रे' इति शेषः। एतु भवानिति। युष्मद्भवतोः पर्यायत्वाऽभावस्यानुपदमेवोक्तत्वादिति भावः। इति लट्प्रक्रिया।



 (20) परोक्षे लिट् ।3।2।115।

 परोक्षे लिट्। \`अनद्यने ल'डित्यस्मादनद्यतन इत्यनुवर्तते। \`भूते' इत्यधिकृतम्। परोक्षत्वं धात्वर्थविशेषमं, तदाह--भूतानद्यतनेत्यादिना। अतीतरात्रेरन्त्ययामेन आगमिरात्रेराद्ययामेन सहितो दिवसोऽद्यतन इति लुङ्‌सूत्रभाष्ये कैयटे स्थितम्। परोक्षत्वं तु वर्षशतवृत्तत्वमित्येके। वर्षसहस्रवृत्तत्वमित्यपरे। द्व्यहवृत्तत्वं, त्र्यहवृत्तत्वं, त्र्यहवृत्तत्वं चेत्यन्ये। कुड्यकटाद्यन्तरितत्वमितीतरे। एते पक्षा भाष्ये स्थिताः। तत्र प्रयोक्तुरिन्द्रियाऽगोचरत्वं परोक्षत्वमित्येव सर्वसंमतमित्यलम्। लस्य तिबादय इति। तिबादिनवकमित्यर्थः।



 (21) लिट् च ।3।4।115।

 लिट् च। \`लि'डिति लुप्तस्थानषष्ठ्यन्तम्। \`तिङ्‌शित्सार्वधातुक'मित्यस्मात्तिङित्यनुवर्तते। \`आर्द्धधातुकं शेष' इत्यस्मार्द्धधातुकमिति। तदाह--लिडादेशस्तिङिति। एकसंज्ञाधिकारबहिर्भूतत्वात्सार्वधातुकसंज्ञाया अपि समावेशे प्राप्ते आह--आर्द्धधातुकसंज्ञ एवेति। \`लङः शाकटायनस्यैवे'ति सूत्रादेवकारानुवृत्तेरिति भावः। तेनेति। सार्वधातुकतवाऽभावेन तन्निमित्ताः शप्श्यनादयो न भवन्तीत्यर्थः।



 (22) परस्मैपदानां णलतुसुस्थलथुसणल्वमाः ।3।4।82।

 परस्मैपदानां। लिटस्तझयोरित्यस्माल्लिट इत्यनुवृत्तिमभिप्रेत्याह-- लिटस्तिबादीनामिति। णलादय इति। णल्, अतुस्, उस्। थल्, अथुस् अ। णल्, व , म-इत्येते नव यथासङ्ख्यं स्युरित्यर्थः। तत्र तिपो णल् सर्वादेशः। न च णकारलकारयोः \`चुटू' इति \`हलन्त्य'मिति च इत्संज्ञकत्वाल्लोपे कथमनेकाल्त्वामिति वाच्यं, सर्वादेशत्वात्प्राग्णलः प्रत्ययत्वाऽभावेन \`चुटू' इत्यस्याऽप्रवृत्तेः। णित्त्वं तु जुहावेत्यादौ वृद्ध्यर्थम्। लित्त्वं तु लित्स्वरार्थम्। ननु मध्यमपुरुषबहुवचनथस्य विधीयमानोऽकारः \`अलोऽन्त्यस्ये'त्यन्यस्य स्यात्। अकारस्य अकारविधिस्तु यथासङ्ख्यापादनार्थ इति चेत्, सत्यम्, द्वयोरकारयोः परूपेण \`अ' इति सूत्रे निर्देशादनेकाल्त्वात्सर्वादेशत्वमिति भाष्ये स्पष्टम्। न च अतुसादीनामादेशत्वात्पूर्वं विभक्तित्वाऽभावेन \`न विभक्ता' विति निषेधाऽभावत्सकारस्येत्त्वं दुर्वारमिति वाच्यं, सकारादुपरि सकारान्तस्य संयोगान्तलोपेन लुप्तया श्रूयमाणसकारस्योपदेशेऽन्त्यत्वाऽभावादित्यलम्।



 (23) भुवो वुग्लुङ्‌लिटोः ।6।4।88।

 भुवो वुक्। अचीति। \`अचि श्नुधात्वि'त्यतस्तदनुवृत्तेरिति भावः। अचीति किम् ?। अभूत्। ननु णलि परत्वाद्वुकं बाधित्वा \`अचो ञ्णिती'ति वृद्धिः स्यात्, बभूविथेत्यत्र तु \`सार्वधातुकार्द्धधातुकयो'रिति गुणः स्यादित्यत आह--नित्यत्वादिति। कृतयोरपि गुणवृद्ध्योरेकदेशविकृतन्यायद्वुक् प्रवर्तते, अकृतयोरपि प्रवर्तते। ततश्च \`कृताऽकृतप्रसङ्गी यो विधिः स नित्य' इति न्यायेन वुङ् नित्यः सन् गुणवृद्धी बाधत इत्यर्थः। वुकि ककार इत्, उकार उच्चारणार्थः। कित्त्वादन्तावयवः।



 (24) एकाचो द्वे प्रथमस्य ।6।1।1।

 भूव्-अ इति स्थिते। एकाचः। अजादेः इत्यधिकृत्येति। षष्ठाध्यायारम्भे द्वे इमे सूत्रोते च न विधायके, अतिप्रसङ्गात्, किन्तु \`ष्यङः संप्रसारण'मित्यतः प्रागनुवर्तेते एवेति भावः।



 (25) लिटि धातोरनभ्यासस्य ।6।1।8।

 लिटि धातोः। \`एकाचो द्वे प्रथमस्ये'त्यधिकृतं। धातोरित्यवयवषष्ठी। तदाह---धात्ववयवस्येति। \`एकाच' इति \`प्रथमस्ये'ति च धात्ववयवस्य विशेषणम्। एकोऽच् यस्येति तद्गुणसंविज्ञानो बहुव्रीहिः। तथा च लिटि परेऽभ्यासभिन्नस्यैकाऽच्कस्य प्रथमस्य धात्वयवस्य द्वे उच्चारणे स्त इत्यर्थः। \`एकाच'इत्यत्र कर्मधारयाश्रयणे तु पपाचेत्यादि न सिध्येदिति भाष्ये स्पष्टम्। \`अजादेर्द्वितीयस्ये'त्यप्यधिकृतम्। तत्राऽच्चासावादिश्च अजादिः, तस्मादिति कर्मधारयात्पञ्चमी। तदाह-- आदिभूतादचः परस्य तु द्वितीयस्येति। \`एकाच' इति शेषः। अजादिधात्ववयवस्य एकाचश्चेद्द्वित्वं तर्हि द्वितीयस्यैवैकाचो द्वित्वं नतु प्रथमस्येति यावत्। अत्र द्वे इत्यनन्तरमुच्चारणे इत्यध्याहृत्यैकाचः प्रथमस्येति कृद्योगलक्षमषष्ठी चाश्रित्य द्विः प्रयोग एवात्र विधीयते, न स्थानषष्ठीमाश्रित्यादेशपक्ष इति प्रकृतसूत्रभाष्ये प्रपञ्चितम्। \`आदेशप्रत्यययो'रिति सूत्रभाष्येऽपि द्विःप्रयोगपक्ष एवोक्तः। तदिह विस्तरभयान्न लिखितम्। पपाच इयायेत्यादौ प्रथमत्वमेकाच्कत्वं च व्यपदेशिवत्त्वेन बोध्यम्। अजादेरिति बहुव्रीह्याश्रयणे तु इन्द्रमात्मन इच्छति इन्द्रीयति, इन्द्रीयितुमिच्छति इन्दिद्रीयषतीत्यादौ \`न न्द्राः संयोगादय' इति दकारस्य द्वित्वनिषेधश्च स्यत्, तत्राऽजादेरित्यनुवृत्तेः। धातोरिति किम् ?। तदभावे हि लिटि परे यः प्रथम एकाच् तस्य द्वे इत्यर्थः स्यात्। एवं सति पपाचेत्यादावेव स्यान्न तु जजागारेत्यादाविति भाष्ये स्पष्टम्। न च पपाचेत्यादौ \`लिटि धातो'रिति द्वित्वे कृते \`लक्ष्ये लक्षणस्ये'ति न्यायेन पुनर्द्वित्वस्याऽप्रसक्तेनरनभ्यासग्रहमं व्यर्थमिति वाच्यं, यङन्तात् \`सन्यङो'रिति यङ्निमित्तकद्वित्वविशिष्टत्वात्सनि सन्निमित्तकद्वित्वनिवृत्तये, सन्नन्तात् \`सन्यङो'रिति कृतद्वित्वाण्णिचि लुङि चङि कृते \`चङी'ति द्वित्वनिवृत्तये चाऽनभ्यासग्रहणस्यावश्यकत्वात्। भाष्ये तु-- "कृष्णो नोनाव वृषभो यदीद'मित्यादौ नुधातोर्यङन्तात् \`सन्यङो'रिति कृतद्वित्वान्नोनूयेत्यस्माल्लिटि \`कास्प्रत्ययादाममन्त्रे लिटी'ति मन्त्रपर्युदासादामभावे \`यस्य हल' इति यकारलोपे अतो तिपो णलि वृद्धावावादेशो नोनावेत्यत्र यङन्तात्सनि, सन्नन्ताण्णिचि चङि च प्रयोगो लोके नास्त्येवेति तदाशय इति शब्देन्दुशेखरे स्पष्टम्। प्रकृते च भूव् अ इत्यत्र चत्वार एकाचः। तत्र \`भू' इति प्रथमः, \`ऊ'विति द्वितीयः, \`ऊ' इति व्यपदेशिवद्भावेन तृतीय एकाच्, \`भू'विति समुदायस्तु चतुर्थः। तत्र समुदाये द्विरुच्यमाने सर्वेऽवयवा द्विरुच्यन्त इति \`भू'विति समुदायस्यैव द्विर्वचनमिति भाष्ये स्पष्टं। तदाह--भूव् भूव् अ इति स्थित इति। अत्र \`भू'वित्यस्य एकाचो धात्ववयवत्वं प्रथमत्वं च व्यपदेशिवत्त्वाद्बोध्यम्।



 (26) पूर्वोऽभ्यासः ।6।1।4।

 पूर्वः। अत्रेति। \`एकाचो द्वे प्रथमस्ये'ति षाष्ठद्वित्वप्रकरम इत्यर्थः। तेन \`सर्वस्य द्वे' इत्यादिविहितस्य द्वित्वस्य न सङ्ग्रहः। कस्य पूर्व इत्याकाङ्क्षायां \`द्वे' इत्यनुवृत्तं षष्ठ्या विपरिणतं संबध्यते। तदाह--ये द्वे विहिते तयोरिति।



 (27) हलादिः शेषः ।7।4।60।

 हलादिः शेषः। \`अत्र लोपोऽभ्यासस्ये'त्यस्मादभ्यासस्येत्यनुवर्तते। शिष्यत इति शेषः, कर्मणि घञ्। शिषधातुरितरनिवृत्तिपूर्वकाविस्थितौ। तदाह-- अभ्यासस्येत्यादिना। इति वलोप इति। भूव् भूव् इत्यत्र अभ्यासवकारस्य लोप इत्यर्थः।



 (28) ह्रस्वः ।7।4।59।

 भू भूव् अ इति स्थिते--ह्रस्वः। \`अत्र लोपोऽभ्यासस्ये'त्यतोऽभ्यासस्येत्यनुवर्तते। ह्रस्वश्रवणादचश्चेति परिभाषया अच इत्युपस्थितम्। तदाह-- अभ्यासस्याऽच इति। भु भूव् अ इति स्थितम्। यद्यपि \`भवतेर' इति वक्ष्यमाणाऽकारविधिनैव सिद्धमिदं तथापि लुलावेत्याद्यर्थमावश्यकमिदमत्रैव न्याय्यत्वादुपन्यस्तम्।



 (29) भवतेरः ।7।4।73।

 भवतेरः। भवतेः- अ इति छेदः। भवतेरिति निर्देशः। भूधातोरित्यर्थः। \`इक्‌श्तिपौ धातुनिर्देशे' इत्युक्तेः। \`अत्र लोपोऽभ्यासस्ये'त्यस्मादभ्यासस्येनुव्रतते। \`व्यथो लिटि' इत्यस्माल्लिटीति। भूधातोरभ्यासस्य भवन्नकारः \`अलोऽन्त्यस्ये' त्यन्त्यस्योकारस्य भवति। तदाह--- अभ्यासोकारस्येति। \`नानर्थकेऽलोन्त्यविधि'रिति तु नेह प्रवर्तते, \`अनभ्यासविकारे' इत्युक्तेः।



 (30) अभ्यासे चर्च ।8।4।54।

 भ भूव् अ इति स्थिते -- अभ्यासे चर्च। \`झलां जश् झशी'त्यस्माज्झलामित्यनुवर्तते। चकारेण जश् समुच्चीयते। तदाह--अभ्यासे झलामित्यादिन। झलश्चतुर्विंशतिः। तत्र शषसाः--शरः। तेषामभ्यासे लोपो वक्ष्यते-- \`शर्पूर्वाः खय' इति। हकारस्य त्वभ्यासे \`कुहोश्चु' रिति चुत्वं वक्ष्यते। एवं च झल्षु झयो विंशतिरिहाऽभ्यासगताः स्थानिनो लभ्यन्ते। तेषां मध्ये कस्य चरः, कस्य जश इत्याशङ्कायामाह-- झशां जश इति। वर्गाणां तृतीयचतुर्था झशः। तेषां जशः जबगडदा इत्यर्थः। यद्यद्वर्ग्याः स्थानिनस्तत्तद्वर्ग्या आदेशा इत्यपि बोध्यम्। खयां चर इति। वर्गाणां प्रथमद्वितीयाः खयः, तेषां चरः चटकतपा इत्यर्थः। अत्रापि यद्यद्वर्ग्याः स्थानिनस्तत्तद्वर्ग्या आदेशा इत्यपि बोध्यम्। तत्रापीति। तेष्वपि वर्ग्येषु प्रकृत्या = स्वभावेन जशामेव सतां प्कृत्या स्वभावेन जश एव सन्तस्तत्तद्वर्ग्या आदेशाः स्युः। एवं प्रकृत्या स्वभावेन चरामेव सतां प्रकृत्या स्वभावेन चर एव सन्तस्तत्तद्वर्ग्या आदेशाः स्युरित्यर्थः। पर्जन्यवल्लक्षणप्रवृत्तेरिति भावः। कुत इयं व्यवस्थेत्यत आह-- आन्तरतम्यात्। झशां जशां च घोषसंवारनादप्रयत्नसाम्यम्। खयां चरां च श्वासाऽघोषविवारप्रयत्नसाम्यम्। तत्तद्वर्ग्याणां तत्तद्वर्ग्या आदेशा इत्यत्र तु स्थानसाम्यं नियामकं बोध्यम्।



 (31) असिद्धमदत्रा भात् । ।6।4।22।

 तथा च प्रकृतेऽभ्यासस्य बकारे सति बभूव् अ इति स्थिते \`अचि श्नुधात्वि'त्युवङादेशमाशङ्कितुमाह-- असिद्धवदत्रा। षष्ठस्य चतुर्थपादे इदं सूत्रं \`श्नान्नलोप' इति सूत्रात्पूर्वं पठितम्। आ भादित्यभिविधावाङ्। भस्येत्यधिकारमभिव्याप्येत्यर्थः। भाधिकारश्च आ पादपरिसमाप्तेरिति सिद्धान्तः। तथा च आ पादपरिसमाप्तेरिति लभ्यते। \`विहितं कार्य'मिति शेषः। किमारभ्येत्याकाङ्क्षायामुपस्थित्वादस्मादेव सूत्रादूर्ध्वमिति लभ्यते। ततश्चा \`श्नान्नलोप' इत्यारभ्या पादसमाप्तेर्विहितं यदाभीयं कार्यं तदसिद्धवद्भवति। प्रवृत्तमप्यप्रवृत्तवद्भवतीत्यर्थः। अधिकारसूत्रमिदमुत्तरत्र \`श्नान्नलोप' इत्यादौ प्रतिसूत्रमुपतिष्ठते। तथा च यद्यत्सूत्रे इदमनुवर्तते तत्तदाभीयकार्ये कर्तव्येऽसिद्धमिति लभ्यते। एवं च \`श्नान्नलोप' इत्यादि तत्तदाभीयं कार्यं \`श्नान्नलोप' इत्याद्याभीये कार्ये कर्तव्येऽसिद्धवदित्यर्थः पर्यवस्यति। अत्रेत्यनेन निमित्तसप्तम्यन्तेन त्वसिद्धीभवतः कार्यस्य यन्निमित्तं तन्निमित्तके कार्ये कर्तव्ये सतीत्यर्थलाभात् \`समानाश्रये कार्ये कर्तव्ये सती'ति लभ्यते। एतत्सर्वं भाष्ये स्थितम्। तदाह-- इत ऊर्ध्वमित्यादिना। तस्मिन्निति। आभीये कर्तव्ये सतीत्यर्थः। एधि शाधीत्युदाहरणम्। अत्र \`ध्वसोरेद्धावभ्यासलोपश्चे'त्यस्तेरेत्वस्य \`शाहा'विति शास्तेः शाभावस्य चाभीयत्वेनाऽसिद्धत्वात् \`हुझल्भ्यो हेर्धि'रिति हेर्धित्वमाभीयं प्रवर्तते। तथा \`जङ्घही'त्याद्यप्युदाहरणम्। हन धातोर्यङ्‌लुगन्ताल्लोण्मध्यमपुरषैकवचने सिपो हिभावे \`अनुदात्तोपदेशे'ति नलोपस्याभीयस्यासिद्धत्वादतो हेरित्याभीयोलुङ् न भवति। समानाश्रय इति किम् ?। \`पपुष' इत्यत्र पाधातोर्लिटः क्वसौ \`लिटि धातो'रिति द्वित्वेऽभ्यासह्रस्वे क्वस्वन्ताद्द्वितीयाबहुवचने सि वसोः संप्रसारणमाभीयम्। \`आतो लोप इटि चे'त्याल्लोपे आभीये कर्तव्ये असिद्धं न भञ्जेश्चिणि, रञ्जेर्घञि च कृते, \`भञ्जेश्च चिणि', \`घञि च भावकरणयो'रिति नलोपस्याभीयस्याऽनाभीयायामुपधावृद्धौ कर्तव्यायां नाऽसिद्धत्वात्। आभादित्यभिविधिः किम् ?। भाधिकारात् प्रागित्युक्ते भूयानित्यत्र \`बहोर्लोपो भूच बहो'रिति बहोर्भूभावस्य ओर्गुणे कर्तव्ये असिद्धत्वं न स्यात्, भस्येति सूत्रादूर्ध्वभावित्यादित्यलम्। इति वुकोऽसिद्धत्वादिति। वुक आभीयस्य अचि श्नुधात्वित्युवङि आभीये कर्तव्येऽसिद्धतया ऊकारस्योवङि लघूपधगुणे बभोवेति प्राप्ते सतीत्यर्थः। वुग्विधिस्तु गुणवृद्धिबाधकत्वेन चरितार्थ इति भावः। वुग्युटावुवड्यणोरिति। यथासङ्ख्यमन्वयः। बभूवेति। णलो णित्त्वं तु जगादेत्यादौ वृद्ध्यर्थम्। बभूवतुरिति। तसोऽतुसादेशे वुगादि पूर्ववत्। सकारस्य रुत्वविसर्गौ। बभूवुरिति। जेरुसादेशे वुगादि पूर्ववत्।

 (32) आर्द्धधातुकस्येड्‌वलादेः 7।2।35॥

 सिपस्थलि बभू थ इति स्थिते
--आर्द्धधातुस्येट्। \`नेड्वशि कृती'त्यस्मादनुवृत्त्यैव सिद्धेरिहेड्ग्रहणं न कार्यमिति \`नेड्वशी'ति सूत्रभाष्ये प्रत्याख्यातम्। आर्द्धधातुकस्येति किम् ?। जुगुप्सति। अत्र \`गुप्तिज्‌किद्भ्य' इति सनो धातोरित्यधिकृत्य विहितत्वाऽभावान्नार्द्धधातुकत्वम्। बभूविथेति। सिपस्थलि तस्य इडागमे वुगादि पूर्ववत्। बभूवथुरिति। थसोऽथुसादेशे वुगादि पूर्ववत्। सकारस्य रुत्वविसर्गौ। बभूवेति। मध्यमपुरुषबहुवचनस्य अकारः सर्वादेश इति \`परस्मैपदानां णलतु'सित्यत्रोक्तम्। वुगादि पूर्ववत्। बभूवेति। मिपो णलि वुगादि पूर्ववत्। बभूविवेति। वसो वादेशे वलादित्वादिडागमे वुगादि पूर्ववत्। नचात्र \`श्र्युकः किती'तीडागमनिषेधः शङ्क्यः, \`कृसृभृवृस्तुद्रुस्रुश्रुवो लिटी'ति क्रादिनियमादिटसिद्धेः। बभूविमेति। मसो मादेशे इडागमे वुगादि पूर्ववत्। इति लिट्प्रक्रिया।



 (33) अनद्यतने लुट् ।3।3।15।

 अनद्यतने लुट्। धातोरित्यधिकृतम्। \`भविष्यति गम्यादयः' इत्यतो भविष्यतीत्यनुवर्तते। भविष्यत्यनद्यतन इति धात्वर्थेऽन्वेति। तदाह--भविष्यत्यनद्यतन इति। अनद्यतनशब्दस्तु परोक्षे लिडित्यत्र व्याख्यातः। उटावितौ। लुटस्तिबादयः।



 (34) स्यतासी लृलुटोः ।3।1।33।

 भू-ति इति स्थिते \`कर्तरि शबि'ति शपि प्राप्ते-- स्यतासी लृ। स्यश्च तासिश्चेति द्वन्द्वात्प्रथमाद्विवचनम्। तासेरिकार उच्चारणार्थः। लृ लुट् अनयोर्द्वन्द्वात्सप्तमीद्विवचनम्। ग्रहणमिति। लृस्वरूपस्योभयत्राऽविशिष्टत्वादिति भावः। धातोरित्यधिकृतम्। तदाह--धातोरिति।



 (35) आर्द्धधातुकं शेषः ।3।4।114।

 भू तास् ति इति स्थिते--आर्द्धधातुकं शेष-। \`तिङ्‌शित्सार्वधातुक'मिति पूर्वसूत्रोपात्ततिङ्शिदन्यः शेषः। तदाह-- तिङ्‌शिद्भ्योऽन्य इति। विहित इति। \`धातो'रित्यधिकृतं विहितविशेषणमाश्रीयत इति भावः। एवं च \`जुगुप्सते' इत्यादौ \`गुप्तिज्किद्भ्य' इत्यादिविहितसनादीनां धातोरित्युच्चार्य विहितत्वाऽभावेन आर्द्धधातुकत्वाऽभावादिडागमो न भवति। एतत्संज्ञः स्यादिति। आर्द्धधातुकसंज्ञक इत्यर्थः। इडिति। तास्प्रत्ययस्योक्तसूत्रेणार्द्धधातुकत्वात्स्वतो वलादित्वाच्च \`आर्द्धधातुकस्येड्वलादे'रितीडागम इत्यर्थः।



 (36) लुटः प्रथमस्य डारौरसः ।2।4।85।

 भू इ तास् इति स्थिते-- उकारस्य गुणेऽवादेशे च भविता स् इति स्थिते--लुटः प्रथमस्य। डा रौ रस् एषां द्वन्द्वात्प्रथमाबहुवचनम्। \`लुट' इति स्थानषष्ठी। लुडादेशस्य प्रथमपुरुषस्येत्यर्थः। क्रमादिति -- यथासङ्ख्यलभ्यम । ननु परस्मैपदस्य त्रयः प्रथमाः, आत्मनेपदस्य च त्रयः प्रथमा इति स्थानिनः षट्, आदेशास्तु त्रय इति कथं यथासङ्ख्यमिति चेन्न, डाश्च रौश्च रस् चेति कृतद्वन्द्वानां डारौरसश्च डारौरसश्चेत्येकशेषमाश्रित्य भाष्ये समाहितत्वात्। डाभावस्य चादेशत्वात् प्राक् प्रत्ययत्वाऽभावेन \`चुटू' इत्यस्याऽप्रवृत्त्या सर्वादेशत्वम्। सति च तस्मिन् प्रत्ययत्वच्चुटू इति टकारस्येत्संज्ञेति भाष्ये स्पष्टम्। एवं च भू तास् आ इति स्थिते प्रक्रियां दर्शयति--डित्त्वसामर्थ्यादिति। डाभावस्य कप्रत्ययावधिषु स्वादिष्वनन्तर्भूतत्वेन तस्मिन् परे भत्वाऽभावेऽपि डित्त्वसामर्थ्याट्टेरिति टिलोप इत्यर्थः।



 (37) पुगन्तलघुपधस्य च ।7।3।86।

 तथा च भावित्-- आ इति स्थिते--पुगन्तलघु। \`मिदेर्गुण' इत्यतो गुण इत्यनुवर्तते। अङ्गस्येत्यधिकृतमवयवषष्ठ्यन्तमाश्रीयते। पुगन्तलघूपधस्येति तद्विशेषणम्। पुक् अन्तो यस्य तत् पुगन्तं। लघ्वी उपधा यस्य तल्लघूपधं। पुगन्तं च लघूपधं चेति समाहारद्वन्द्वात् षष्ठी। \`इको गुणवृद्धी' इति परिभाषया \`इक' इत्युपस्थितं स्थानषष्ठ्यन्तमाश्रीयते। तदाह--पुगन्तस्येत्यादिना। अङ्गस्येक इति। अङ्गावयवस्येत्यर्थः। द्वेष्टि द्वेष्टत्याद्युदाहरणम्। नन्वत्राऽङ्गावयवस्येकस्तदुपरितनहला व्यवधानात्सार्वधातुकपरत्वाऽभावात्कथमिह इको गुण इत्यत आह--येन नेति। येन = स्थान्युत्तरवर्णेन परनिमित्तस्य , नाऽव्यवधानं = व्यवधानमवर्जनीयमिति यावत्, तेन = वर्णेन व्यवहितेऽपि परनिमित्तं कार्यं भवतीत्यर्थः। कुत इत्यत आह-- वचनप्रामाण्यादिति। तथाविधवर्णव्यवधानेऽपि कार्यप्रवृत्तौ वचनारम्भस्यैव प्रमाणत्वादित्यर्थः। लघूपधस्य हीको गुणो विधियते, उपधात्वं चाऽन्त्यादलः पूर्वस्यैव भवति। ततश्चेक उपर्यन्त्यस्य वर्णस्याऽभावे इक उपधात्वाऽभावाल्लघूपधस्याऽङ्गस्य गुणविधानं निर्विषयमेव स्यादतस्तद्व्यवधानं सोढव्यमिति भावः। ननु व्यवहितस्यापीको गुणप्रवृत्त्यभ्युपगमे भिनत्ति छिनत्तीत्यादौ इकारस्यापि गुणः स्यादित्यत आह---तेनेति। अवर्जनीयव्यवधनास्यैवाश्रयमेनेत्यर्थः। उपधात्वस्यैकमेव वर्णमुपरितनमादाय सम्भवादनेकवर्णव्यवधानं नादर्तव्यमिति भावः। गुणे प्राप्त इति। भवित् - आ इति स्थिते डाभावसंपन्नस्याऽऽकारस्य स्थानिवत्त्वेन सार्वधातुकतया तस्मिन् परे भविदित्यङ्गावयवस्योपधाभूतस्येकारस्य गुणे प्राप्ते सतीत्यर्थः। न च भूधातोर्विहितं सार्वधातुकं प्रति भूधातुरेवाऽङ्गं, न तु भवित् इति विकरणविशिष्टमिति वाच्यम्, अङ्गसंज्ञासूत्रे तदादिग्रहणेन विकरणविशिष्टस्याऽप्यङ्गत्वात्।



 (38) दीधीवेवीटाम् ।1।1।6।

 दीधीवेवी। \`दीधीह् दीप्तिदेवनयोः' \`वेवीङ् वेतिनी तुल्ये'। दीधीश्च वेवीश्च इट् चेति द्वन्द्वात् षष्ठी। \`इको गुणवृद्धी' इत्यतो गुणवृद्धी इति, \`न धातुलोप' इत्यतो नेति चानुवर्तते।



 (39) तासस्त्योर्लोपः ।7।4।50।

 तदाह--तासस्त्योः। \`सः स्यार्धधातुके' इत्यतः सीत्यनुवर्तते, अङ्गाक्षिप्तस्य प्रत्ययस्य सीत्यनेन विशेषणात् \`यस्मिन्विधि'रिति तदादिविधिः, तदिदमाह--सादाविति। एवं रादावित्त्राप्यूह्यम्।



 (40) रि च ।7।4।51।

 प्राग्वदिति। तासेर्लोप इत्यर्थः। अस्तिस्तु नेह संबध्यते, ततो रादिप्रत्ययस्याऽसंभवात्।



 (41) लृट् शेषे च ।3।3।13।

 लृट् शेषे च। \`तुमुन्ण्वुलौ क्रियायां क्रियार्थाया'मिति प्रागुक्तं,ततोऽन्यः शेष इत्याह---असत्यामिति। चार्थमाह--सत्यमिति। हरदत्तस्त्वाह-- अस्वरितत्वादेव क्रियार्थायां क्रियायामिति नानुवर्तते। एवं च \`शेषे चे'ति सुत्यजमिति। तच्चिन्त्यम्। \`शयिष्यत इति स्थीयते' इत्यादौ तुमुना लृटो बाधापत्तेः, क्तल्युट्‌तुमुन्खलर्थेषु वासरूपविधेरभावात्। अत्र च ज्ञापकं \`प्रैषातिसर्गप्राप्तकालेषु कृत्याश्चे'त्यत्र लोटा बाधा मा भूदिति पुनः कृत्यविधि'रित्यादि कृदन्ते वक्ष्यति। इदमपि ज्ञापकमित्यन्यदेतत्। यत्तु प्राचा-- \`भविष्यतीति व्रजती'त्युदाहृतं, तदापाततः, \`तुमुन्विषयेऽपि लृड्भवति तुमुना लृण्न बाध्यते' इत्येतत्प्रतिपादनाय तस्याऽनुपयोगात्,न हि भविष्यतीत्यत्र कर्तरि तुमुनः प्राप्तिरस्ति,भावे हि सः। समानकर्तृकेष्वेवेति च वक्ष्यते। लृडित्येतावत्सूत्रकरणेऽपि \`भविष्यतीति व्रजती'त्ययं सिध्यत्येवेत्यास्तां तावत्। स्य इडिति। लृटस्तिपि \`स्यतासी लृलुटो'रिति स्यप्रत्ययः। तस्य वलाद्यार्द्धधातुकत्वादिडागम इत्यर्थः। भविष्यतीति। स्यप्रत्ययस्य इटि ऊकारस्य गुणे अवादेशे प्रत्ययावयवत्वत्सकारस्य षत्वे भविष्यतीति रूपमित्यर्थः। तसादौ भविष्यत इत्याद्यप्येवं योज्यम्। भविष्यामीत्यादौ \`अतो दीर्घो यञी'ति दीर्घः। इति लृट्प्रक्रिया। 

 (42) लोट् च ।3।3।162।

 लोट् च। \`विधिनिमन्त्रणामन्त्रणाधीष्टसंप्रश्नप्रार्थनेषु' इत्यनुवर्तते।तदाह--विध्यादिष्विति। विध्यादिशब्दा अनुपदमेव लिङ्विधौ व्याख्यास्यन्ते।



 (43) आशिषि लिङ्‌लोटौ ।3।3।173।

 आशिषि लिङ् । आशिष्यपीत्यर्थः। आशासनमासीः, इष्टप्राप्तीच्छा।



 (44) एरुः ।3।4।86।

 लोटस्तिपि विशेषमाह--एरुः। \`एः-उः' इति च्छेदः। एरिति षष्ठ्यन्तम्। इवर्णस्येति लभ्यते। \`लोटो लङ्व'दित्यतो लोट इत्यनुवर्तते। तदाह--लोट इति। भवत्विति। तिपि शपि गुणेऽवादेशे तिप इकारस्य उकारः।



 (45) तुह्योस्तातङ्ङाशिष्यन्यतरस्याम् ।7।1।35।

 अथाऽऽशिषि लोटो विशेषमाह---तुह्योस्तातङ्। तुश्च हिश्च तुही, तयोरिति विग्रहः। तातङि ङकार इत्। अकार उच्चारणार्थः। तादित्यादेशः शिष्यते। ननु किमस्य अनेकाल्त्वात्सर्वादेशता,उत ङित्त्वादन्तादेशतेत्यत आह--अनेकाल्त्वात्सर्वादेश इति। ननु \`ङिच्चे'त्यस्य सर्वादेशापवादतयाऽनङादेरिव तातङोऽप्यन्त्यादेशत्वमेवोचतमित्याशङ्कते--यद्यपीति। परिहरति--तथापीति। परेण बाध्यत इति। तातङादेशे \`ङिच्चे'त्ययं विधिः \`अनेकाल्शित्सर्वस्ये'ति परेण बाध्यत इत्यर्थः। ननु \`परनित्यान्तरङ्गापवादानामुत्तरोत्तरं बलीय' इति परापेक्षया अपवादस्य प्रबलत्वान्ङिच्चेत्यन्तादेशत्वमेव तातङि युक्तमित्यत आह--मन्थरं प्रवृत्त इति। \`ङिच्चेति विधि'रिति शेषः। तातङ्विषये ङिच्चेति विधिर्मन्थरं प्रवृत्त इति हेतोः परेण सर्वादेशविधिना बाध्यत इत्यर्थः। कुतो मन्दप्रवृत्तिकत्वमित्यत आह-- अनन्यार्थेत्यादिना। अन्तादेशत्वादन्योऽर्थो यस्य ङित्त्वस्य न विद्यते तदनन्यार्थम्। तथाविधं ङित्त्वं येषां तेषु अनङादिषु ङिच्चेति विधिश्चरितार्थः-- लब्धप्रयोजनक-इति कृत्वा मन्दं प्रवृत्त इत्यर्थः। तातङो ङित्त्वं तु अन्तादेशत्वापेक्षयाऽनन्यार्थं नेत्याह-- सम्भवत्प्रयोजनङकारे इति। सम्भवन्ति प्रयोजनानि अन्तानि यस्य स सम्भवत्प्रयोजनः, तथाविधो ङकारो यस्य तथाविधे तातङीत्यर्थ-। कथं सम्भवत्प्रयोजनकत्वमित्यत आह--गुणवृद्धिप्रतिषेध-सम्प्रसारणाद्यर्थतयेति। द्विष्टादित्यादौ लघूपधादिगुणनिषेधः। स्तुतात्,युतादित्यादा'वुतो वृद्धिर्लुक हली'ति विहिताया वृद्धेर्निषेधः। \`वश कान्तौ' उष्टादित्यत्र \`ग्रहिज्यावयी'ति सम्प्रसारणम्। आदिना ब्रूतादित्यत्र \`ब्रुव ई'डितीटोऽभावस्य सङ्ग्रहः। ननु तातङ्विषये ङिच्चेति विधिर्मन्दं प्रवर्तताम्, अथापि \`परनित्यान्तरङ्गापवादानामुत्तरोत्तरं बलीय' इति न्यायेन परस्यापि सर्वादेशविधेरपवादभूतेन ङिच्चेत्यनेन बाध एवोचित इत्यत आह-- इहेति। इह = तातङ्विषये अनेकाल्शित्सर्वस्येति सामान्यशास्त्रस्य, ङिच्चेति विशेषशास्त्रस्य च समबलत्वात्सामान्यशास्त्रं विशेषशास्त्रेम न बाध्यत इत्यर्थः। अयं भावः-- अपवादशास्त्रस्य परनित्यान्तरङ्गापेक्षया प्राबल्ये निरवकाशत्वमेव बीजम्। प्रकृते च ङिच्चेति विधिरनङादिङित्तवमन्तादेशत्वैकप्रयोजनकं प्रयोजनान्तरविरहेण निरवकाशत्वाज्झटिति परिगृह्णन्तकृतार्थतामनुभवन्, तातङो ङित्त्वं प्रयोजनान्तरसत्त्वेन सावकाशत्वादुपेक्षत इति। तदुक्तं भाष्ये-- \`ङित्त्वस्य सावकाशत्वाद्विप्रतिषेधात्तातङ्सर्वादेश' इति। अधिकास्तु विस्तरभिया विरम्यते। भवतादिति। आशिषि लोटस्तिपि शपि गुणे अवादेशे उकारे तोस्तातङ्सर्वादेशः। ङकार इत्। द्वितीयतकारादकार उच्चारणार्थः।



 (46) लोटो लङ्वत् ।3।4।85।

 लोटो लङ्वत्। लङ इव लङ्वत्। \`तत्र तस्येवे'ति षष्ठ्यन्ताद्वतिः। तदाहलोटो लङ इवेति। ननु तर्हि \`लुङ्लङ्लृङ्क्ष्वडुदात्त' इत्यडागमोऽपि स्यादित्यत आह-- तेनेति। लङ इति स्थानषष्ठ्यन्ताद्वतिप्रत्ययाश्रयणेनेत्यर्थः। अडागमस्तु न लङो विधीयते, किन्तु लङि अङ्गस्येति भावः। केन तामादयः, केन वा सलोप इत्यत आह--तथा हीति। तामादयः सलोपश्च यथा ज्ञायन्ते तथा स्पष्टमुच्यन्त इत्यर्थः।



 (47) तस्थस्थमिपां तांतंताऽमः ।3।4।101।

 तस्थस्थमिपां। तस्,थस्, थ, मिप्,--एषां द्वन्द्वात्षष्ठीबहुवचनम्। ताम तम् त आम् एषां द्वन्द्वात्प्रथमाबहुवचनम्। \`नित्यं ङित' इत्यस्मान्ङित इत्यनुव्रतते। तदाह--ङितश्चतुर्णामिति। ङितो लकारस्य आदेशभूतानामित्यर्थः। क्रमादिति। यथासङ्ख्यसूत्रलभ्यमिदम्।



 (48) नित्यं ङितः ।3।4।99।

 नित्यं ङितः। उत्तमपुरुष एवास्य सूत्रस्य प्रयोजनम्, प्रसङ्गादिहोपन्यस्तम्। \`स उत्तमस्ये'ति सूत्रमनुवर्तते। तत्र \`स' इति षष्ठ्यन्तम्। तेन उत्तमो विशेष्यते। तदन्तविधिः। \`इतश्च लोप' इत्यतो \`लोप' इत्यनुवर्तते। तदाह--सकारान्तस्य ङिदुत्तमस्येति। ङितो लकारस्य य आदेशः--उत्तमपुरुषस्तस्येत्यर्थः। \`वैतोऽन्यत्रे'त्यस्माद्वाग्रहणानुवृत्तिनिवृत्तये नित्यग्रहणम्। अलोऽन्त्यस्येत्यन्त्यलोपः। भवतामिति। लोटस्तस्। तस्य तामादेशः। शप्। गुणाऽवादेशौ। न च तामादेशस्य सर्वादेशत्वात्प्राग्विभक्तित्वाऽभावा'न्न विभक्तौ तुस्मा' इति निषेधाऽभावान्मकारस्येत्संज्ञा शङ्क्या। संयोगान्तलोपेन मकारान्तप्रश्लेषेण उपदेशेऽन्त्यत्वाऽभावात्। भवन्त्विति। लोटो रेझन्तादेशे शिपि गुणेऽवादेशे द्वयोरकारयोः पररूपे एरुरितीकारस्य उकारे भवन्त्विति रूपम्। अथ लोटः सिपि शपि गुणाऽवादेशयोः भव सि इति स्थिते--।



 (49) सेर्ह्यपिच्च ।3।4।87।

 सेर्ह्यपिच्च। \`हि' इति लुप्तप्रथमाकम्। \`लोटो लङ्व'दित्यतो \`लोट' इत्यनुवर्तते। तदाह--लोटः सेरिति। स्तुहीत्यादौ सिप्स्थानिकस्य हेः पित्त्वात्सार्वधातुकपिदिति ङिद्वात्त्वाऽभावाद्गुणे प्राप्ते अपिद्वचनम्। एवञ्च ङिद्वत्त्वात्क्ङतिचेति गुणो न । \`सेर्हर्हिङिच्चे'त्येव तु न सूत्रितम्, पितस्सिपोऽनुदात्तस्य स्थाने हेरप्यनुदात्तत्वापत्तेः। भव हि स्थिते--



 (50) अतो हेः ।6।4।105।

 अतो हेः। \`अत' इति पञ्चमी। हेरिति षष्ठी। \`चिणो लु'गित्यतो लुगित्यनुवर्तते। तदाह--अतः परस्येति। भवेति। हिविधानं तु स्तुहीत्याद्यर्थमिति भावः। भवतादिति। आशिषि लोटः सिपि तस्य \`सेर्ह्यपिच्चे'ति हिभावे शपि गुणावादेशयोः \`अतो हे' रिति लुकं परत्वाद्बाधित्वा \`तुह्यो'रिति पक्षे तातङिति भावः। भवतमिति। थसि शपि गुणेऽवादेशे चभव थस् इति स्थिते\`लोटो लङ्व'दिति लङ्वत्त्वात्तस्थस्थमिपामितिथसस्तमादेशे रूपम्। एवं भवतेति। थस्य तादेश इति विशेषः।



 (51) मेर्निः ।3।4।89।

 लोटो मिपि शपि गुणेऽवादेशे मिपस्तस्थस्थमिपामित्यमादेशे प्राप्ते-- मेर्निः। \`लोटो लङ्व'दित्यतो इत्यनुवर्तते। तदाह--लोटो मेरिति।



 (52) आडुत्तमस्य पिच्च ।3।4।92।

 भव नि इति स्थिते-- आडुत्तमस्येति। \`लोटो लङ्व'दित्यतो लोट इत्यनुवर्तते। तदाह--लोडुत्तमस्येति। स्तवानि स्तवावेत्यादौ सार्वधातुकपिदिति ङित्त्वनिवृत्त्यर्थं पिद्वचनम्। यद्यपि मिपस्थानिकस्य नः पित्त्वात्तदागमस्यापि सिद्धं पित्त्वं, तथापि वस्मसोराडागमस्याऽङित्तवार्थं पिदिति वचनम्। ननु स्तुहि भवानीत्यत्र \`एरु' रित्युत्वं कुतो न स्यादित्यत आह-हिन्योरुत्वं नेति। सामर्थ्यादिति। अन्यथा-- \`हु-नु' इत्येव विदध्यादिति भावः। भवानीति। आडागमे सवर्णदीर्घः। न चाऽत्र लङ्वद्भावादितश्चेति लोपः शङ्क्यः, इकारोच्चारणसामर्थ्यात्। अन्यथा \`मो न' इत्येव विदध्यात्। एवं हेरपि बोध्यम्। यद्यपि भवानीत्यादवतो दीर्घो यञि इत्येव दीर्घसिद्धेराडागमविधिर्व्यर्थस्तथापि स्तवानीत्याद्यर्थमावश्यकमिहापि न्याय्यत्वादुपन्यस्तम्। भवावेति। लोटो वस्। गुणावादेशौ। आडागमः। सवर्णदीर्घः। लङ्वद्भावात् \`नित्यं ङित' इति सकारलोपः। एवं मसि भवामेति रूपम्। इति लोट्प्रक्रिया।



 (53) अनद्यतने लङ् ।3।2।111।

 अनद्यतने लङ्। धातोरिति, भूत इति चाधिकृतम्। भूत इति धात्वर्थेऽन्वेति। तदाह--अनद्यतनभूतार्थवृत्तेरिति।



 (54) लुङ्‌लङ्‌लृङ्‌क्ष्वडुदात्तः ।6।4।71।

 लुङ्लङ्लृङ्क्ष्वु। अङ्गस्येत्यधिकृतम्। तादह--एषु परेषु अङ्गस्येति। अन्तरङ्गत्वान्नित्यत्वात्परत्वाच्च यथायथं तिपि शपि विकरणे गुणेऽवादेशे विकरणविशिष्टस्याङ्गस्य अडागमः। \`लावस्थायामेवाऽडागम' इति तु पक्षान्तरं भाष्ये स्थितम्।



 (55) इतश्च ।3।4।100।

 इतश्च। लस्येत्यधिकृमतम्। \`इतश्च लोपः परसमैपदेष्वि'त्यस्माल्लोप इति, परस्मैपदेष्विति चानुवर्तते। परस्मैपदष्वित्येततत्षष्ठ्या विपरिणम्यते। तदाह-- ङितो लस्येत्यादिना। अलोऽन्त्यस्येत्यन्त्यस्य लोपः। तदाह--अभवदिति। अभवतामिति। लङस्तस्तामादेशः। शप् गुणावादैशौ। अट् । अभवन्निति। झेरन्तादेशः। शप् गुणावादेशौ।अट्। \`इतश्चे'तीकारलोपः। तकारस्य संयोगान्तलोपः। अभव इति। सिपि शपि गुणे अवादेशे अटि इकारलोपे रुत्वविसर्गौ। अभवतमिति। थसस्तमादेशः। शप्। गुणावदेशौ। अट्। अभवतेति। थस्य तादेशे शपि गुणे अवादेशेऽटि। अभवमिति। मिपोऽमादेशे शपि गुणेऽवादेशे पूर्वरूपम्। अभवावेति। वसि शपि गुणावादेशौ। अट्। \`अतो दीर्घो यञी'ति दीर्घः। \`नित्यं ङित' इति सकारलोपः। एवं मसि अभवामेति रूपम्। इति लङप्रक्रिया।



 (56) विधिनिमन्त्रणामन्त्रणाधीष्टसंप्रश्नप्रार्थनेषु लिङ् ।3।3।161।

 विधिनिमन्त्रणआ। ननु विध्यादयो हि न लिङो वाच्याः, लः, कर्मणि च भावे चेति सूत्रेण कर्तृकर्मभावानां लकारवाच्यत्वबोधनात्। नच लः कर्मणि चेति शास्त्रं लिङ्व्यतिरिक्तलकारविषयकमेवास्त्विति वाच्यं, तथा सति यजेतेत्यादौ कर्तृवाचकत्वाऽभावेन शबाद्यनापत्तेरित्यत आह-- द्योत्येष्विति। \`लः कर्मणि चे'ति सूत्रं सामान्यविषयं चेदपि विधिनिमन्त्रणेति विशेषशास्त्रेण न बाध्यते, अविरोधात्। तथा च विध्यादिविशिष्टकर्त्रादिषु लिङिति फलतीति मत्वाह-- वाच्येषु वेति। पक्षद्वयमपीदं भाष्ये स्थितम्। \`विधिः प्रेरण'मिति भाष्यमर्थतस्सङ्गृह्णाति---विधिः प्रेरणमिति। ननु निमन्त्रणादीनामपि प्रेरणान्तर्भावात्पौनक्त्यमित्यतो व्याचष्टे। भृत्यादेर्निकृष्टस्य प्रवर्तनमिति। तद्यथा भृत्यं स्वामी वदति-- \`भवान् वस्त्रं क्षालये'दिति। आमन्त्रणाद्भेदं दर्शयितुं निमन्त्रणशब्दं व्याचष्टे--- निमन्त्रणं नियोगकरणमिति। नियोगशब्दस्य प्रेरणशब्दपर्यायत्वभ्रमं वारयति-- आवश्यके इति। \`त्रीणि श्राद्धे पवित्राणि दौहित्रः कुतपस्तिलः' इत्यादिवचनादिति भावः। तद्यथा दौहित्रादीन् प्रति \`इह श्राद्धे भवान् भुञ्जीते'ति। आमन्त्रणं कामचारानुज्ञेति। \`यथेच्छं क्रियता' मित्यभ्यनुज्ञानमित्यर्थः। अधीष्टं सत्कारपूर्वको व्यापार इति। भाष्यवाक्यमिदम्। सत्कृत्य प्रवर्तनमित्यर्थः। अधिपूर्वकस्येषधातोर्भावे क्तान्तस्योपसर्गवशादस्मिन्नर्थे वृत्तिः। अत एव भाष्यप्रयोगादधीष्टशब्दस्य पुंस्त्वम्। \`अधीष्ट' मित्येव क्वचित्पाठः। \`माणवकं भवानध्यापये' दित्युदाहरणम्। \`इदं कार्यं न वे'ति विचार्य निर्धारणं संप्रश्नः। यथा-- \`किं भोः व्याकरणं भवानधीयीते'ति । प्रार्थनं--याच्ञा। यथा \`भवानन्नं मे दद्या' दिति। सुवचमिति। प्रवर्तनात्वस्य विध्यादिचतुर्षु अनुस्यूतत्वादिति भावः। प्रवृत्यनुकूलव्यापारः--प्रवर्तना। तत्र प्रवृत्तिः शिष्यादिनिष्ठा। तदनुकूलव्यापारस्तु प्रेरणात्मकः प्रवर्तयितृगुर्वादिनिष्ठः। विस्तरस्तु मञ्जूषायां द्रष्टव्यः। चतुर्णामिति। विधिनिमन्त्रणामन्त्रणाधीष्टानामित्यर्थः।



 (57) यासुट् परस्मैपदेषूदात्तो ङिच्च ।3।4।103।

 अथ लिङस्तिपि इतश्चेतीकारलोपे शपि गुणेऽवादेशे भव त् इति स्थिते--यासुट् पर। \`लिङ सीयु'डित्यतो लिङ इत्यनुवर्तते। षष्ठ्यर्थे सप्तमी। तदाह--लिङः परस्मैपदानामिति। सीयुटोऽपवादः। यासुटि टकार इत्, उकार उच्चारणार्थः। टित्त्वात्तिबादीनामाद्यवयवः। अवयवे ङित्त्वं च \`आनर्थक्यात्तदङ्गेषु' इति न्यायेन समुदाये आगमविशिष्टतिबादौ विश्राम्यति। \`आगमा अनुदात्ता' इति यासुटोऽनुदात्तत्वे प्राप्ते उदात्तवचनम्। इदमेव वचनम् \`आगमा अनुदात्ता' इत्यत्र ज्ञापकमिति भाष्यम्। स्तुयात् स्तुयातामित्यादौ गुणादिनिषेधार्थं यासुटो ङित्त्ववचनम्। ननु यदागमा इति न्यायेन यासुडागमो लिङादेशपरस्मैपदावयवः, ततश्च स्थानिवत्त्वेनैव ङित्त्वसिद्धेर्यासुटो ङित्तवविधिर्‌व्यर्थः। न च स्थानिभूतलिङो ङकारस्याऽल इत्त्वेन गुणनिषेधविधावाश्रयणादनल्विधाविति निषेधः शङ्क्यः, \`घुमास्थागापाजहातिसां हली'ति क्ङिति विहितस्य ईत्वस्य \`न ल्यपी'ति निषेधेन लिङ्गेनाऽनुबन्धकार्ये अनल्विधाविति निषेधाऽभावज्ञापनादित्यत आह-- ङित्त्वोक्तेरिति। क्वचदनुबन्धकार्येऽपि अनल्विधाविति निषेध इति। यासुटो ङित्त्वेन ज्ञायत इत्यन्वयः। तथा च एतज्ज्ञापनार्थमेव यासुटो ङित्त्वमिति भावः। ज्ञापनफलं तु वक्ष्यमाणेत्यत्र ङीबभावः। अन्यथा लृडादेशस्य शानचः स्थानिवत्त्वेन टित्त्वान्ङीप् स्यात्। ननु \`क्वचिदनुबन्धकार्येऽप्यनल्विधाविति निषेध' इत्यत्र यासुटो ङित्त्ववचनं न ज्ञापकम्। अनुबन्धकार्ये सर्वत्र अनल्विधाविति निषेधाऽभावे सत्यपि यासुटो ङित्त्वस्य तिप्‌सिप्‌मिबागमयासुटो ङित्त्वार्थमावश्यकत्वात्, नह लिङादेशत्वेऽपि तिपसिप्‌मिपां ङित्त्वं स्थानिवत्त्वलभ्यम्। \`हलश्श्नश्शानज्झा'विति सूत्रभाष्ये \`ङिच्च पिन्न पिच्च ङिन्ने'ति प्रपञ्चितत्वादित्यस्वरसादाह--श्नः शानचः शित्तवमपीह लिङ्गमिति। इह--अनुबन्धकार्येऽपि क्वचदनल्विधाविति निषेधोऽस्तीत्यस्मिन्नर्थे, श्नः-- श्नाप्रत्ययस्य, यः शानजादेशो हलः श्नश्शानज्झाविति विहितः, तस्य शित्त्वमपि लिङ्गं--ज्ञापकमित्यर्थः। अन्यथा स्थानिवत्त्वेनैव तस्य शित्त्‌वसिद्धेस्तद्वचनं व्यर्थं स्यादिति भावः। अत्र च यद्वक्तव्यं तत्स्त्रीप्रत्ययप्रकरणे वक्ष्यमाणेत्यत्र प्रपञ्चितम्।



 (58) सुट् तिथोः ।3।4।107।

 तथा च प्रकृते भव यास् त इति स्थिते-- सुट्‌तिथोः। लिङः सीयुडित्यतो लिङ इत्यनुवर्तते। तिश्च थ् चेति द्वन्द्वात्षष्ठीद्विवनचम्। इकार उच्चारणार्थः। तदाह--लिङस्तकारेति। सुटि टकार इत्, उकार उच्चारणार्थः। भव यास् स् त् इति स्थितम्। नन्विह परेण सुटा यासुटः कथं न बाधः ?। भवेयुरित्यादौ परस्मैपदेषु यासुड्‌विधेश्चरितार्थत्वादित्याशङ्क्य निराकरोति--सुटा यासुण्न बाध्यत इति। तत्कुतः इत्यत आह-- लिङो यासुडिति। लिङः सीयुट् यासुडागमश्च, लिङादेशैकदेशस्य तकारस्य सुडागम इति विषयभेदादित्यर्थः। तथा च यौगपद्याऽसम्भवाऽभावाद्विप्रतिषेधाऽभावान्न पेरणापि सुटा यासुटो बाध इति भावः।



 (59) लिङः सलोपोऽन्त्यस्य 7।2।79।

 लिङः स। सेति लुप्तषष्ठीकं पदम्। \`रुदादिभ्यः सार्वधातुके' इत्यतः सार्वधातुक इत्यनुवृत्तं षष्ठ्या विपरिणम्यते। तदाह--सार्वधातुकलिङ इति। सकाद्वयस्यापीति। अविशेषात्सकारद्वयस्यापि युगल्लोपः प्रवर्तते, \`लक्ष्ये लक्षणस्य सकृदेव प्रवृत्ति'रिति तु पर्यायेण पुनः प्रवृत्तिनिवृत्तिपरमिति भावः। यद्यपि भव यास् स् त् इत्यत्र स्कोरित्येव सिध्यति, तथापि भवेयुरित्याद्यर्थं सूत्रम्। ननु सुटो लोपे किमर्थस्सुड्विधिरित्यत आह-- सुटः श्रवणं त्वाशीर्लिङीति। भूयास्तमित्यादौ। लिङाशिषीत्यार्द्धदातुकत्वेन तत्र सकारलोपस्याऽप्रसक्तेरिति भावः। \`व्यञ्जनपरस्यैकस्याऽनेकस्य वोच्चारणे विशेषाऽभाव' इति भाष्यादाह-- स्फुटतरं त्विति। तत्रापि = आशिषि लिङ्यपि, एधिषीष्टेत्यादावात्मनेपदे स्फुटतरं सकारद्वयस्य श्रवणमित्यर्थः। तत्र यासुटोऽभावेन, सलोपाऽभावेन च सुट एव सकारस्य पृथक् स्पष्टं श्रवणसम्भवादिति भावः।



 (60) अतो येयः ।7।2।80।

 तथा च भव या त् इति स्थिते--अतो येयः। \`या' इति लुप्तषष्ठीकं पदम्। \`अत इति' पञ्चमी। परस्येत्यध्याहार्यम्। \`इय' इत्यत्राऽकार उच्चारणार्थः। \`रुदादिभ्य' इत्यस्मात् \`सार्वधातुक' इत्यनुवृत्तमवयवषष्ठ्या विपरिणम्यते। तदाह-- अतः परस्येत्यादिना। भव इय् त् इति स्थितम्। गुण इति। \`आद्गुण इत्येनेने'ति शेषः। भवेय् त् इति स्थितम्। यलोप इति। \`लोपो व्योरित्यनेने'ति शेषः। भवेदिति।यलोपात्प्राग्घल्ङ्यादिलोपः संयोगान्तलोपश्च न शङ्क्यः, अन्तरङ्गत्वेन यलोपस्य पूर्वं प्रवृत्तेः, संयोगान्तलोपस्य त्रैपादिकत्वेनाऽसिद्धत्वाच्चेति भावः। सार्वधातुके किमिति। \`रुदादिभ्य' इत्यतः सार्वधातुक इत्यनुवृत्तिलभ्यं। सार्वधातुकावयवस्येति किमर्थमित्यर्थः। भूयादित्यादावाशीर्लिङि आर्द्धधातुकेऽतः परत्वाऽभावादेव इयादेशाऽभावसिद्धेः सार्वधातुकग्रहणानुवृत्तिर्व्यर्थेत्याशयः। चिकीर्ष्यादिति। कृञ्धातोः सन्नन्तादाशीर्लिङि तिबादौ चिकीर्ष-- यादिति स्थिते \`अतो लोप' इत्यकारलोपे चिकीर्ष्यादिति रूपम्। तत्र \`अतो येय' इत्यत्र सार्वधातुकग्रहणाननुवृत्तौ चिकीर्ष--यादिति स्थिते \`अतो येय' इति इयादेशे आद्गुणे यलोपे चिकीर्षेदिति स्यात्। सार्वधातुकग्रहणानुवृत्तो तु न दोषः, आशीर्लिङादेशस्य तिङो लिङाशिषीत्यार्द्धधातुकताया वक्ष्यमाणत्वादिति भावः। ननु आशिषि लिङि चिकीर्ष---यादिति स्थिते नित्यत्‌वादतो लोप इत्यकारलोपे सति अतः परत्वाऽभावादेव \`आतो येय' इत्यस्याऽप्रवृत्तेस्तत्र सार्वधातुकग्रहणानुवृत्तिर्व्यर्थैवेत्यत आह--मध्येऽपवादन्यायेन ह्यतो लोप एव बाध्येनेति। षष्ठस्य चतुर्थपादे अतो लोप इति सूत्रं, सप्तमस्य द्वितीयपादे अतो येय इति सूत्रं, सप्तमस्य चतुर्थपादे तु अतो दीर्घो यञीति सूत्रमिति स्थितिः। तत्र आशीर्लिङ आर्द्धधातुके चिकीर्ष-- यादित्यत्राऽल्लोपप्राप्त्या, विधिलिङि तु भव यादित्यत्र अतो दीर्घप्राप्त्या च इयादेशस्य निरवकाशत्वेन बाध्यसामान्यचिन्तामाश्रित्यापवादतया तेन अन्यतरस्मिन् बाध्ये सति, \`मद्येऽपवादाः पूर्वान् विधीन् बाधन्ते नोत्तरा'निति न्यायेनातो लोप एव बाधमर्हति न तु अतो दीर्घ इत्यर्थः। एवं चार्द्धधातुके भव--यादिति स्थिते इयादेशं परत्वाद्बाधित्वा \`अतो दीर्घो यञी'ति यञादौ सार्वधातुके परे अतो विधीयमानो दीर्घः स्यात्। ततश्च अतः परत्वाऽभावादियादेशो न स्यादित्यव्याप्तिः स्यादित्यर्थः। न च इयादेशस्य निरवकाशत्वाद्दीर्घबाधकत्वं शङ्क्यम्। चिकीर्ष्यादित्यार्द्धधातुके दीर्घप्राप्त्ययोगे इयादेशस्य सावकाशत्वादिति भावः। भवेतामिति। तसस्तामादेशे शपि गुणे अवादेशे यासुडागमे सुटि सकारद्वयलोपे या इत्यस्य इयादेशे आद्गुणे यलोपः।



 (61) झेर्जुस् ।3।4।108।

 अथ लिङो झेर्झोऽन्त इति प्राप्ते--झेर्जुस्। लिङः सीयुडित्यतो लिङ इत्यनुवर्तते। तदाह-- लिङो झेरिति। अनेकाल्त्वात्सर्वादेशः। ज इदिति। जुसः स्थानिवत्त्वेन प्रत्ययत्वाच्चुटू इति जकार इत्संज्ञक इत्यर्थः। उसि शपिगुणे अवादेशे यासुटि सकारलोपे भव या उसिति स्थिते इयादेशं बाधित्वा पररूपप्रवृत्तिं शङ्कितुमाह--उस्यप। एकः पूर्व्परयोरित्यधिकृतम्। आद्गुण इत्यस्मादादित्यनुवर्तते। \`एङि पररूप'मित्यस्मात्पररूपमिति। तदाह--अपदान्तादिति। उसीति। उसि योऽच् उकारस्तस्मिन् परत इत्यर्थः, \`इको यणची'त्यतोऽचीत्यनुवृत्तेः। यद्यपि उसः कृत्स्नस्याऽऽकारस्य च उसित्येकादेशेऽपि रूपं तुल्यं, तथापि अकः सवर्णे दीर्घ इत्यादावुत्तरत्राचीत्यावश्यकमत्राप्यनुवर्तत इति बोध्यम्। भिन्द्युरित्याद्युदाहरणम्। इति प्राप्त इति। भव या उसित्यत्राकारस्योकारस्य चाद्गुणं बाधित्वा एकस्मिन्नुकारे पररूपे प्राप्ते सतीत्यर्थः। सति च पररूपे या इत्यस्याऽभावादिञ् न स्यादिति मन्यते-- परत्वादिति। पररूपापेक्षया इयादेशः परो नित्यश्च, अकृते कृते च प्रवृत्तेः। कृते पररूपे य् इत्यस्यैकदेशविकृतन्यायेन , एकादेशस्य पूर्वान्तवत्त्वेन वा इयादेशस्य निर्बाधत्वात्। ततश्च पररूपं बाधित्वा इयादेशे भवेयुरिति रूपमिति प्राचीना मन्यन्त इत्यर्थः। ननु पररूपमङ्गाधिकारस्थत्वाऽभावादङ्गानपेक्षत्वादन्तरङ्गम्, इयादेशस्तु आङ्गत्वात्प्रकृतिप्रत्ययोभयसापेक्षत्वाद्बहिरङ्गः। ततश्च परान्नित्यादपीयादेशात्पररूपस्यान्तरङ्गतया बलवत्त्वात्पररूपमेव इह स्यादिति शङ्कते-- यद्यपीति। परिहरति--तथापिति। अतः -यास्-इयः-इति पदच्छेदः। यासिति लुप्तषष्ठीकं पदम्। ततश्च अतः परस्य यासित्येतस्य इय् स्यादिति व्याख्येयमित्यर्थः। ननु \`लिङः स लोपोऽनन्‌तयस्ये'ति सकारस्य लोप इयादेशं बाधित्वा नित्यत्वात्प्राप्नोतीति, ततश्च यास् इत्यस्य इय् इति कथमित्यत आह--एवं चेति। यासिति सकारान्तस्य इयादेशविधिसामर्थ्यादेव सकारलोपं बाधित्वा प्रागेव यासिति सकारान्तस्य इयादेशो भवतीत्यर्थः। तथा च सकारावस्थायामवर्णात्परत्वाऽभावेन पररूपस्याऽप्रवृत्तिरिति भावः। ननु यदि \`यास्-इयः' इति च्छेदस्तदा सकारस्य रुत्वे, भोभगो इति यत्वे, \`लोपः शाकल्यस्ये'ति तस्य लोपे अतो --या इय इति स्यात्। आद्गुणे कर्तव्ये यलोपस्याऽसिद्धत्वादित्यत आह-- सन्धिरार्ष इति। \`आने मु'गिति सूत्रे भाष्ये तु \`अतो या-- इय इत्येव सूत्रपा"ठो लक्ष्यते। भवेरिति। सिपि, शपि गुणः। अवादेशः। इतश्चेति इकारलोपः। यासुडागमः। सकारस्य लोपः। इयादेशः। आद्गुणः यलोपः। रुत्वविसर्गौ। एवं थसस्तमादेशे थस्य तादेशे च , भवेतं भवेतेति च रूपम्। भवेयमिति। मिपि अमादेशः। शप्। गुणः। अवादेशः। यासुट्। सलोपः। इयादेशः। आद्गुणः। भवेवेति। वस्। शप्। गुणावादैशौ। \`नित्यं ङित' इति सकारलोपः। यासुट्। सलोपः। इयादेशः। आद्गुणः। यलोपः। एवं मसि भवेमेति रूपम्। इति विधिलिङ्‌प्रक्रिया।

 (62) लिङाशिषि ।3।4।11।

 अथाशीर्लिङि विशेषमाह--लिङाशिषि। \`लि'ङिति लुप्तषष्ठीकं पदम्। तिङ्‌शित्सार्वधातुमित्यतस्तिङित्यनुवर्तते। तदाह--आशिषि लिङस्तिङिति। सार्वधातुकसंज्ञाऽपवादोऽयम्। ततश्च सार्वधातुकसंज्ञाकार्यं शबादि न भवति।



 (63) किदाशिषि ।3।4।104।

 किदाशिषि। \`लिङः सीयु'डित्यतो लिङ इत्यनुवर्तते। \`यासुट् परस्मैपदेष्वि'त्यतो यासुडिति च। तदाह--आशिषि लिङ इति। \`यासुट् परस्मैपदेष्वि'ति ङित्त्वस्यापवादः। यद्यपि ङित्त्वेनैव गुणनिषेधः सिध्यति, तथापि \`इज्या'दित्यादौ \`वचिस्वपियजादीनां किती'ति संप्रसारणार्थं कित्तवमावश्यकमिह न्याय्यत्वादुपन्यस्तम्। अथ आशिषि लिङस्तिप्यार्द्धधातुकत्वाच्छबभावे \`इतश्चे'तीकारलोपे यासुटागमेऽतः परत्वाऽभावात् सार्वधातुकात्वाऽभावाच्च इयादेशाऽभावे सुटि भूयास् स् त् इति स्थिते प्रक्रियामाह-- स्कोरिति लोप इति। \`लिङसलोप' इत्यस्य सार्वधातुकविषयत्वात्स्कोरिति सुः पदान्तसंयोगादित्वाल्लोपः। ततो यासुटः सस्यापि पदान्तसंयोगादित्वादेव लोपः, न तु झल्परसंयोगादित्वेन यासुटः सस्य लोपे सुटः सस्य पदान्तसंयोगादित्वाल्लोप इति युक्तं, तथा सति झल्पसंयोगादिलोपस्याऽसिद्धत्वेन संयोगान्तलोपापत्तेः। भ्रष्ट इत्यादौ सावकाशस्यझल्परसंयोगादिलोपस्य संयोगान्तलोपाऽबाधकत्वादिति शब्दरत्ने विस्तरः। एवं च भूयास् स् त् इति स्थिते सकारद्वयस्य निवृत्तौ भूयादिति रूपम्। तत्र \`सार्वधातुकार्द्धधातुकयो'रिति गुणे प्राप्ते।



 (64) क्ङिति च ।1।1।5।

 क्ङिति च। ग्‌ क् ङ् एषां समाहारद्वन्द्वः, कात्पूर्वगकारस्य चर्त्वेन निर्देशात्। ग् क् ङ् च इत् यस्येति विग्रहः। द्वन्द्वान्ते श्रूयमाण इत्यर्थ। इक इत्युचार्य विहिते इति लभ्यते। \`न धातुलोप आर्द्धधातुके' इत्यतो नेत्यनुवर्तते। तदाह--गित्किन्ङिन्नमित्ते इत्यादिना। गितीत्यनुक्तौ तु \`ग्लाजिस्थश्च ग्स्नु'रिति ग्स्नुप्रत्यये \`जिष्णु'रित्यत्र गुणनिषेधो न स्यात्। न च ग्स्नुप्रत्ययः किदेव क्रियतामिति वाच्यं, तथा सति \`घुमास्थे'ति किति विहितस्य ईत्वस्य प्रसङ्गात्। यदि तु गिति ङिति परतो गुणवृद्धी न स्त इति व्याख्यायेत, तदा च्छिन्नं भिन्नमित्यत्र क्तप्रत्यये परे लघुपधगुणनिषेधो न स्यात्। स्थानिभूतस्येको हला व्यवधानात्। न च येन नाव्यवधानन्यायः शङ्क्यः। चितं स्तुतमित्यादावव्यवहिते चरितार्थत्वात्। यदि च \`इको गुणवृद्धी' इत्येव व्याख्यायेत, न त्विग्लक्षणे इति, तदा लिगोरपत्यं लैगवायनः, नडादित्वात् फक्, इह आदिवृद्धेरोर्गुणस्य च वस्तुगत्या इक्स्थानिकत्वान्निषेधः स्यादित्यलम्। भूयादिति। इहार्द्धधातुकत्वाल्लिङ सलोप इत्यस्याऽप्रवृत्तेः स्कोरिति सलोप इत्युक्तं न विस्मर्तव्यम्। न चैवमपि संयोगादिलोपस्याऽसिद्धत्वाद्धल्ङ्यादिलोपः स्यादिति वाच्यं, सुटि यासुटि च सति ताभ्यां विशिष्टस्यैव प्रत्ययत्वेनाऽपृक्तत्वाऽभावादित्यलम्। भूयास्तामिति। आशिषि लिङस्तस्तामादेशे आर्द्धधातुकत्वाच्छभावे यासुडागमेऽतः परत्वाऽभावादियादेशाऽभावे सुटि झल्परसंयोगदित्वेन यासुटः सकारस्य लोपो, गुणनिषेधश्च। भूयासुरिति। झेर्जुसि यासुडागमे गुणनिषेधे रूपम्। भूया इति। आशीर्लिङः सिपि इतश्चेतीकारलोपः। यासुटः \`स्को'रिति सलोपः, गुणनिषेधः, रुत्वविसर्गौ। भूयास्तमिति। थसस्तमादेशे यासुटि गुणनिषेधः। एवं थस्य तादेशेऽपि भूयास्तेति रूपम्। भूयासमिति। मिपोऽमादेशे यासुटि गुणनिषेधः। भूयास्वेति। लिङो वस्। \`नित्यं ङित' इति सकारलोपः। यासुट्। गुणनिषेधः। एवं मसि भूयास्मेति रूपम्। इत्याशीर्लिङ्‌प्रक्रिया।



 (65) लुङ् ।3।2।110।

 लुङ्। धातोरिति भूत इति चाधिकृतम्। तदाह-- भूतार्थवृत्तेरिति।



 (66) माङि लुङ् ।3।3।175।

 माङि लुङ्। माङि प्रयुज्यमाने धातोर्लुङ् स्यादित्यर्थः। ननु लुङित्युदाहृतसूत्रेणैव सिद्धेः किमर्थमिदमित्यत आह-- सर्वलकारापवाद इति। मास्त्वित्यादौ तु \`मा' इत्यव्ययान्तरं प्रतिषेधार्थकमित्याहुः। आङ्‌माङोश्चे'ति सूत्रभाष्ये तु ङितो माशब्दस्य निर्देशात्प्रमाछन्द इत्यत्र तुङ्न भवतीत्युक्तम्। माशब्दस्याऽव्ययान्तरस्य सत्त्वे तु तदेवोदाह्रियेत। मास्त्क्यत्र तु अस्त्विति विभक्तिप्रतिरूपकमव्ययमित्यन्ये।



 (67) स्मोत्तरे लङ्च ।3।3।176।

 स्मोत्तरे लङ् च। चकारान्माङि लुङित्यनुकृष्यते। \`स्मे त्यव्ययमुत्तरं यस्मादिति विग्रहः। तदाह---स्मोत्तरे माङिति। अयमपि सर्वलकारापवादः।



 (68) च्लि लुङि ।3।1।43।

 च्लि लुङि। च्लीति लुप्तप्रथमाकम्। लुङि परे धातोश्च्लिप्रत्ययः स्यादित्यर्थः। शबाद्यपवाद इति। आदिना श्यनादिविकरणसङ्ग्रहः।



 (69) च्लेः सिच् ।3।1।44।

 च्लेः सिच्। इचाविति। चित्स्वरश्चित्त्वस्य प्रयोजनम्। इदित्त्वस्यतु अमंस्तेत्यत्र \`अनिदितां हल उपधाया' इत्युपधालोपस्याऽप्रवृत्तिः प्रयोजनम्।



 (70) गातिस्थाघुपाभूभ्यः सिचः परस्मैपदेषु ।2।4।77।

 गातिस्थाघु। गाति स्था घु पा भू एषां द्वन्द्वात्पञ्चमीबहुवचनम्। परस्येति शेषः। सिच इति षष्ठी। गातीति श्तिपा निर्देशाद्गाधातर्ग्रहणम्। घु इत्येन दाधा घ्वदाबिति घुसंज्ञकयोर्दाधातोर्धाधातोश्च ग्रहणम्। \`ण्यक्षत्रियार्षञितो यूनि लुगणिञो'रित्यस्माद्व्यवहितादपि लुगित्यनुवर्तते, \`जुहोत्यादिभ्यः श्लु'रित्यव्यवहितमपि श्लुग्रहणं नानुवर्तते, व्याख्यानात्। तदाह-- एभ्यः सिच इत्यादिना। गापाविहेति। इह = गातिस्थेति, सूत्रे गातीत्यनेन पाग्रहणेन च इणो गा लुङीति लुग्विकरणस्येणो गादेशः, शब्विकरणः पिबादेशयोग्यः पाधातुश्च गृह्येते इत्यर्थः। \`गापोर्ग्रहणे इण्पिबत्योर्ग्रहण'मिति भाष्यादिति भावः। तथा च लुङस्तिबादेशे इतश्चेति इकारलोपे शबपवादे च्लिप्रत्यये तस्य सिचि तस्य लुकि अडागमे अभू-त् इति स्थिते पित्त्वान्ङित्त्वाऽभावे सार्वधातुकार्द्धधातुकयोरिति गुणे प्राप्ते--



 (71) भूसुवोस्तिङि ।7।3।88।

 भूसुवोस्तिङि। \`मिदेर्गुण' इत्यतो \`गुण' इति, \`नाभ्यास्तस्याचि पिती'त्यतो नेति सार्वधातुक इति चानुवर्तते। तदाह--एतयोरिति। भू सू इत्यनयोरित्यर्थः। इह \`षूङ् प्राणिगर्भविमोचने' इतिलुग्विकरणस्यैव ग्रहणं, न तु सुवतिसूयत्योः शविकरणश्यन्विकरणयोरपि, तत्र तिङो विकरणेन व्यवधानात्। अथ अभूत् इत्यत्र तकारस्येडागममाशह्कितुमाह--



 (72) अस्तिसिचोऽपृक्ते ।7।3।96।

 अस्तिसिचोऽपृक्ते। अस्तिश्च सिच्चेति समाहारद्वन्द्वात्पञ्चमी। \`ब्रुव ई'डित्यत ईडित्यनुवर्तते। \`तस्मादित्युत्तरस्ये'ति परिभाषया \`अस्तिसिचः' इति पञ्चमी अपृक्तस्येति षष्ठी प्रकल्पयति। ततश्च अस्तेः सिचश्च परस्याऽपृक्तस्य ईडागमः स्यादिति प्राचीना व्याचक्षते। तथा सति लुङि अस्तेर्भूभावे अभूदिति न स्यात्, स्थानिवत्त्वेन अस्तितया तत्राऽपृक्तस्य हल ईडागमस्य दुर्वारत्वात्। तथा अगात् अस्थात् अपादित्यादावपि \`गातिस्थे'ति सिचो लुक्यपि स्थानिवत्त्वेन सिचः परत्वादीडागमः स्यादतः प्रकारान्तरेण व्याचष्टे-- सिच्च अश्चेत्यादिना। ननु सिचस्‌शब्दे सिच्शब्दस्य पूर्वखण्डस्यान्तर्वर्तिविभक्त्या पदत्वाच्चोः कुरिति कुत्वप्रसङ्ग इत्यत आह--सौत्रं भत्वमिति। तथ च भत्वेन पदत्वस्य बाधान्न कुत्वमिति भावः। ननु सिचस्‌शब्दे असित्यनेनैवास्तेर्लाभादस्तिग्रहणं किमर्थमित्यत आह-- अस्तीत्यव्ययेन कर्मधारय इति। अस्तीति विभक्तिप्रतिरूपकमव्ययं लुप्तसुब्विभक्तिकं विद्यमानार्थकम्। तेन सिचस्‌शब्दस्य कर्मधारय इत्यर्थः। तथा च \`अस्तिसिच'सित्येक पदमिति स्थितम्। सौत्रो लुगिति। \`सुपां सुलुगित्यनेनेटति शेषः। तथा च अस्तिसिच इति पदाल्लब्धार्थमाह-- विद्यमानादित्यादि। हल इति। \`उतो वृद्धिर्लुकि हली'स्यतोऽनुवृत्तस्य हलीत्यस्य षष्ठ्या विपरिणाम इति भावः। इतीण्नेहेति। अनेन सूत्रेण अभूत् इत्यत्र ईडागमो नेत्यर्थः। कुत इत्यत आह-- लुप्तत्वादिति। विद्यमानत्वविशेषणेन लुप्तात्सिचः परस्ये नेति भावः। एवं च अगादित्यादावपि लुप्तात्सिचः परस्य अस्तेर्लुङि कृतभूभावात्परस्य च नेत्युक्तप्रायम्। ऐधिषीति। एधधातोर्लुङि उत्तमपुरुषैकचवनम् इट्। अत्र इकारस्य सिचः परत्वेऽपि हल्वाऽभावादिडागमो नेति भावः। ऐधिष्टेति। एध धातोर्लुङि प्रथमपुरुषैकवचनम्। अत्र त इत्यस्य सिचः परत्वेऽपि एकाल्प्रत्ययत्वाऽभावेनाऽपृक्तत्वाऽभावादीडागमो नेति भावः। अभूतामिति। लुङस्तसि तस्य तामादेशः। च्लिः। सिच्। अट् । गुणनिषेधः।



 (73) सिजभ्यस्तविदिभ्यश्च ।3।4।109।

 सिजभ्यस्तविदि। \`झेर्ज'सिति सूत्रमनुवर्तते। \`नित्यं ङित' इत्यतो ङित इति च । तदाह--सिचोऽभ्यस्तादित्यादिना। इति प्राप्त इति। \`लिङो झेर्जुसी'ति शेषः।



 (74) आतः ।3।4।110।

 आतः। \`झेर्जु'सिति सूत्रमनुवर्तते। \`आतः सिज्लुगन्तादिति वक्तव्य'मिति वार्तिकं भाष्ये पठितम्। ततस्च सिज्लुकि यदाकारान्तं तस्मात्परस्य झेर्जुसिति लभ्यते। सिजभ्यस्तेति पूर्वसूत्रेणैव सिद्धे नियार्थमिदम्। तदाह-- आदन्तादेवेति। अभूवन्निति। झिः। च्लिः। सिच्। लुक्। अट्। झोऽन्तः। इतश्चेति इकारलोपः। तकारस्य संयोगान्तलोपः। \`भुवो वुग्लुङ्लिटो'रिति वुक्। सिज्लुकि आतः परस्यैवेति नियमात्सिजभ्यस्तेति न जुसिति भावः। अभूरिति। सिप् च्लिः सिच् लुक् अट् इकारलोपः। रुत्वविसर्गौ। अभूतमिति। थसस्तम् च्लिः सिच् लुक् अट्। गुणनिषेधः। एवं थस्य तादेशे अभूतेति रूपम्। अभूवमिति। मिप् अम्। च्लिः सिच्। लुक्। अट् वुक्। अभूवेति। वस् च्लिः सिच् लुक् अट्। नित्यं ङित इति सकारलोपः। गुणनिषेधः। एवं मसि अभूमेति रूपम्। अथ माङि लुङि विशेषमाह-- न माङयोगे। शेषपूरणेन सूत्रं व्याचष्टे---अडादौ न स्त इति। \`लुङ्लङ्लृङ्क्ष्वडुदात्त' इत्यत, \`आडजादीना'मित्यश्च तदनुवृत्तेरिति भावः। मा भवान्‌भूदिति। \`मा स्म भवद्भूद्वेति। एवं बहुवचने मा स्म भवन् मा स्म भूवन्निति चोदाहरणं बोध्यम्। इति लुङ्‌प्रक्रिया।



 (75) लिङ्निमित्ते लृङ् क्रियातिपत्तौ ।3।3।139।

 लिङ्निमित्ते। हेतुहेतुमद्भावादीति। हेतुहेतुमतोर्लिङ्' , \`इच्छार्थेषु लिङ्लोटा'वित्यादि लिङ्निमित्तं लकारार्थप्रक्रियायां स्पष्टीभविष्यति। भविष्यत्यर्थ इति। \`भविष्यति मर्यादावचने' इत्यतस्तदनुवृत्तेरिति' भावः। क्रियातिपत्तिपदं व्याचष्टे---क्रियाया अनिष्पत्ताविति। \`सुवृष्टिश्चेदभविष्यत्तदा सुभिक्षमभविष्य'दित्युदाहरणं बोध्यम्। अभविष्यदिति। लृङ्। तिप्। इतश्चेतीकारललोपः। \`स्यतासी लृलुटो'रिति शबपवादः स्यप्रत्ययः। अट्। वलादिलक्षम इट्। गुणावादैशौ। षत्वम्। अभविष्यन्निति। झिः। स्यः। अट्। इट्। गुणावादेशौ। \`झोऽन्त इति झेरन्तादेशः। इतश्चेतीकारलोपः। षत्वम्। रुत्वविसर्गौ। अभविष्यतमिति। थसस्तमादेशः। स्यः अट्। इट्। गुणः। अवादेशः। इतश्चेतीकारलोपः। षत्वम्। रुत्वविसर्गौ। अभविष्यमिति। मिपोऽम्। स्यः। अट्। इट्। गुणावौ। पूर्वरूपम्। षत्वम्। अभविष्यावेति। वस्। स्यः। अट्। इट्। नित्यं ङित इति सकारलोपः। अतो दीर्घः। षत्वम्। एवं मसि अभविष्यामेति रूपम्। इति लृङ्प्रक्रिया। अथ प्रसङ्गादाह--



 (76) ते प्राग्धातोः ।1।4।80।

 ते प्राग्धातोः। \`ते' इत्यस्य विवरणं -- गत्युपसर्गसंज्ञा इति। \`उपसर्गाः क्रियायोगे' \`गतिश्चे'ति प्रकृतत्वादिति भावः। प्रागेवेति। न परतो, नापि व्यवहिता इत्यर्थ-। इह \`धातोः प्रागेव प्रयुज्यमाना गत्युपसर्गाः स्यु'रिति संज्ञानियमपक्षोऽपि भाष्ये स्थितः।



 (77) आनि लोट् ।8।4।16।

 आनि लोट्। लोडिति आनीति च लुप्तषष्ठीकं पदम्। \`रषाभ्यां नो ण' इत्यनुवर्तते, \`उपसर्गादसमासेऽपी'त्यत उपसर्गादिति च। तदाह--उपसर्गस्थान्निमित्तादिति। रेफषकारात्मकादित्यर्थः। असमानपदत्वार्थ आरम्भः। \`अट्कुप्वाङ्नुम्व्यवायेऽपी'ति सूत्रं णत्वप्रकरणे सर्वत्र भवतीति भाष्यम्। दुरः षत्वेति। षत्वणत्वयोः कर्तव्योर्दुर उपसर्गत्वप्रतिषेध इत्यर्थः। दुःस्थितिरिति। अत्रोपसर्गात्सुनोतीति षत्वं न भवति। दुर्भवानीति। अत्राऽऽनि लोडिति णत्वं न भवति। अन्तःशब्दस्येति। अङ्विधौ किविधौ णत्वे च कर्तव्ये अन्तरित्यस्य उपसर्गत्वमित्यर्थ-। प्रादित्वाऽभावादप्राप्ते वचनम्। अन्तर्धेति। \`स्त्रिया'मित्यधकारे धाधातोः \`आतश्चोपसर्गे' इत्यङ्। टाप्। अन्तर्धिरिति। \`उपसर्गे घोः किः' । अन्तर्भवाणीति। \`आनि लो'डिति णत्वम्।



 (78) शेषे विभाषाऽकखादावषान्त उपदेशे ।8।4।18।

 शेषे विभाषा। अकखादाविति च्छेदः। \`नेर्गदनदे'ति पूर्वसूत्रोक्कतधातुभ्योऽन्यः शेषः। तदाह--गदनदादेरन्यस्मिन्निति। ननु णत्वप्रकरणं संहिताधिकारस्थं, ततश्चाऽविवक्षितायां संहितायामुपसर्गात्परत्वाऽभावाण्णत्वाऽभावः, विवक्षितायां तु णत्वमिति विकल्पसिद्धेः किमिह विभाषाग्रहणेनेत्यत आह--इहोपसर्गाणामिति। उक्तमिति। \`हरिणे'ति शेषः। अत्र \`एकपदे' इत्येन अखण्डं पदं विवक्षितं, \`नित्यासमासे' इति लिङ्गात्। अखण्डत्वं च पदभिन्नोत्तरखण्डकत्वम्। अन्यथा \`राजीयती'त्यादौ \`अतो गुणे' इति शपा पररूपमेकादेशः पक्षे न स्यात्। अर्थनिर्देशश्चेति। धातुपाठे \`भू सत्ताया'मित्याद्यर्थनिर्देश इत्यर्थः। उपलक्षणमिति। प्रदर्सनमात्रमित्यर्थः। नन्वर्थान्तरपरिसंख्या कुतो न स्यादित्यत आह--यागादिति। न च \`यागात्स्वर्गो भवती'त्यादावुत्पत्त्यादौ लक्षणा कुतो न स्यादिति वाच्यं, प्रयोगप्राचुर्यसत्त्वात्। पाणिनिर्हि धातुपाठे धातुन् कांश्चिदर्थसहितान्कांश्चिदर्थरितान्पठतीति \`चुटू' इति सूत्रभाष्ये स्थितम्। न चातिप्रसङ्गः शङ्क्यः, \`अनेकार्था अपि धातवो भवन्ती'ति भाष्ये अपिशब्देन प्रयोगानुसारित्वावगतेः। सर्वेषु धातुष्वर्थनिर्देशस्त्वाधुनिकः। एवं च \`सेधतेर्गता' विति सूत्रे गतावित्युपादानात्षिध गत्यामित्यर्थनिर्देशोऽपाणिनीय एवेति दिक्। ननु भूधातोः केवलस्योत्पत्त्याद्यर्थकत्वे उद्भवीत्यादौ उपसर्गा व्यर्था इत्यत आह-- उपसर्गास्त्विति। उपसर्ग विनापि भूधातोरुत्पत्त्याद्यर्थप्रतीतेः \`उद्भवती'त्यादौ प्रयुज्यमाना अप्युपसर्गा द्योतका एव, न तु वाचका इति भावः। द्योतकत्वं वा तेषां किमर्थं स्वीकार्यमित्यत आह-- प्रभवतीत्यादि। प्रभवतीत्यादि। प्रभवः-- प्रकाशः उत्पत्तिः शक्तिर्वा। पराभवः-- पराजयः। सम्भवः-सम्भावना। अनुभवः-- उपभोगः। अभिभवः--हिंसा। उद्भवः-- उत्पत्तिः। परिभवः--तिरस्कारः। उक्तं चेति। \`हरिणे'ति शेषः। प्रहारः-- कशाद्याद्यातः। आहारो--भक्षणम्। संहारः-- वधः। विहारः- क्रीडा। परिहारः- परित्यागः। इति भूधातुप्रक्रिया। एध वृद्धाविति। जायते, अस्ति, विपरिणमते, वर्द्धते, अपक्षीयते, विनश्यतीति षह्भावविकाराः। तत्र चतुर्थावस्था वृद्धिरुपचयः। कत्थ्यन्ता इति। \`कत्थ श्लाघाया'मित्यन्ता इत्यर्थः। अनुदात्तेत इति। ततस्च एतेभ्य आत्मनेपदमेवेति भावः। तत्र एध् इत्यस्मात् कर्तरि लटि तस्यात्मनेपदप्रथमपुरुषैकवचने तादेशे शपि एधत इति स्थिते--

 (79) टित आत्मनेपदानां टेरे ।3।4।79।

 टित आत्म। टेः--- ए इति च्छेदः। लस्येत्यधिकृतं। तदाह-- टितो लस्येति। \`आदेशाना'मिति शेषः। अत्रात्मनेपदशब्देन तङेव गृह्यते नत्वानोऽपि। तेन पचमानो यजमान इत्यादावेत्वं नेति भाष्ये स्पष्टम्। एधत इति। अत्र तकारादकारस्य व्यपदेशिवद्भावेनान्त्यादित्वेन टित्त्वादेत्वम्। अथ लटः प्रथमपुरुषद्विवचने आतामित्यादेशे \`टित आत्मनेपदाना'मिति आम एत्वे, शपि एध--आते इति स्थिते ङित्कार्यं वक्ष्यन्ङित्त्वमाह-- सार्वधातुकमपित्। \`गाङ्कुटादिभ्य' इत्यतो ङिदित्यनुवर्तते। अङितो ङित्त्वं वास्तवं न संभवतीति ङिद्वदिति लभ्यते। तदाह--ङिद्वदिति।



 (80) आतो ङितः ।7।2।81।

 आतो ङितः। ङित इत्यवयवषष्ठी। \`अतो येय' इत्यस्मादत इति पञ्चम्यन्तम्, इय इति प्रथमान्तं चानुवर्तते। यकारादकार उच्चारणार्थः। तदाह--अतः परस्येति। \`ङिता'मित्यनन्तरम्' \`अवयवस्ये'ति शेषः। एधेते इति। एध--आतो इति स्थिते, आकारस्य इञ्, \`ाद्गुणः' अन्तादेशे, पररूपे, टेरेत्वमिति भावः। अथ लटो मध्यमपुरुषैकवचने थासादेसे कृते \`टित आत्मनेपदाना'मित्येत्वे प्राप्ते--



 (81) थासः से ।3।4।80।

 थासः से। \`से' इति लुप्तप्रथमाकम्। एधस इति। थासि शपि थासः सेभावः। एधेथे इति। लटो मध्यमपुरुषदिवचने आथामादेशे शपि आम एत्वे आकारस्य इयादेशे गुणे यलोप इति भावः। एधध्व इति। लटो मध्यमपुरुषबहुवचने ध्वमादेशे शपि टेरेत्वे रूपम्। लट उत्तमपुरुषैकवचने इडादेशे एत्वे शपि एध ए इति स्थिते प्रक्रियां दर्शयति-- अतो गुणे इति। \`अतो गुणे'इति पररूपे वृद्ध्यपवादे कृते सति \`एधे' इति रूपमित्यर्थः। एधावहे इति। लट उत्तमपुरुषबहुवचने वहीत्यादेशे टेरेत्वे शपि अतो दीर्घः। एधमह इति। लट उत्तमपुरुषबहुवचने महीत्यादेशे टेरेत्वे शपि अतो दीर्घः। महिङिति ङकारस्तङ्प्रत्ययार्थः। इति लट्प्रक्रिया।



 (82) इजादेश्च गुरुमतोऽनृच्छः ।3।1।36।

 इजादेश्च। नञ ऋच्छ इत्यनेन समासेऽनृच्छ इत्यस्मात्पञ्चमी। \`धातोरेकाच' इत्यतो धातोरित्यनुवर्तते। \`कास्प्रत्यया'दित्यत आमिति,लिटीति चानुवर्तते तदाह-- इजादिरित्यादिना। आस्कासोरिति। \`कास्प्रत्ययादाममन्त्रे लिटी'ति , \`दयायासश्चे'ति च कास्धातोः, आस्धातोश्चलिटि आम्विहितः। तत्र मकारस्य इत्संज्ञकत्वे \`मिदचोऽन्त्यात्पर' इति आकारादाकारान्तरं स्यात्। ततश्च सवर्णदीर्घे कृते कास् आस् इत्येव भवतीति आम्विधिरनर्थकः स्यात्। अत आमो मकारस्य नेत्संज्ञेति विज्ञायत इत्यर्थः। तथा च एध् आम् ल इति स्थिते--



 (83) आमः ।2।4।81।

 आमः। \`मन्त्रे घसह्वरे'त्यतो लेरिति, \`ण्यक्षत्रियार्षञित' इत्यतो लुगिति चानुवर्तते। तदाह-- आमः परस्य लेरिति। अत्रेदमवधेयम्-- \`कृन्मेजन्त' इत्यत्र कृद्यो मान्तस्तदव्ययमिति व्याख्याने एधामित्यादि नाऽव्ययं , लिट एव कृत्त्वात्, तस्य च मान्तत्वाऽभावात्। तथा च प्रत्ययलक्षणेन कृदन्तत्वात्प्रातपदिकत्वे स्वाद्युत्पत्तौ \`आम' इति लुक्। लेरित तु नानुवर्तते। \`मान्तं कृदन्तमव्यय'मिति व्याख्याने तु प्रत्ययलक्षणेन कृदन्तत्वादेधामिति मान्तमव्ययम्। ततः सुबुत्पत्तावव्ययादाप्सुप इति लुक्। \`आम' इत्यनेन तु परिशेषाल्लेरेव लुक्सिद्धेर्लेरितिनानुवर्तनीयम्। \`आमः परस्य ले'रिति विवरणवाक्ये तु लेरिति स्पष्टार्थमेव। एवं च एधामित्यव्ययं न वेति पक्षद्वयम्, उभयथापि सुबन्तं पदमिति भाष्ये स्पष्टम्।



 (84) कृञ्चानुप्रयुज्यते लिटि ।3।1।40।

 कृञ्चानु। \`कास्प्रत्ययादा' मित्यत आमित्यनुवृत्तं पञ्चम्या विपरिणम्यते। प्रत्ययग्रहणपरिभाषया तदन्तं गृह्यते।लिटि परे यः कृञ् सोऽनुप्रयुज्यत इत्यन्वयः। फलितमाह-- आमन्ताल्लिट्परा इति। लिट्‌शिरस्का इत्यर्थः। कृभ्वस्तय इति। \`कृ'ञित्यनेन कृभ्वस्तीनां ग्रहणमिति भावः। अनुप्रयुज्यन्त इति। प्रशब्दादनुशब्दाच्चाऽव्यवहिताः पश्चात्पयुज्यन्त इत्यर्थः। \`विपर्यासनिवृत्त्यर्थं व्यवहितनिवृत्यर्थं चे'ति वार्तिकाद्भाष्याच्च। एवं च \`तं पातयां प्रथममास पपात पश्चात्' \`प्रभ्रंशयां यो नहुषं चकारे'त्यादिप्रयोगाः प्रामादिका एव। धातोराम् स्यात्, कृञ्चानुप्रयुज्यत इत्युक्तसमुच्चयार्थश्चकारः। ननु कृञ एवाऽनुप्रयोगश्रवणात्कथं भ्वस्त्योरप्यनुप्रयोग इत्यत आह-- आम्प्रत्ययवदित्यादिना। \`कृञ्चानुप्रयुज्यत' इत्यत्र कृञ एकस्यैवानुप्रयोगविधौ सति \`आम्प्रत्यव'दिति सूत्रे अनुप्रयुज्यमानस्येत्यस्य कृञ इति विशेषणं व्यर्थं स्यात्, धात्वन्तरस्याऽनुप्रयोगाऽप्रसक्तेः। ततश्च \`कृञ' इति विशेषणादन्यस्ाप्यनुप्रयोगो विज्ञायत इत्यर्थः। ननु कृञोऽन्यस्याऽप्यनुप्रयोगो विज्ञायतां, भ्वस्त्योरपीत्येव कुत आयातमित्यत आह-- तेनेति। कृञ्ग्रहणेनेत्यर्थः। प्रत्याहाराश्रयणादिति। एतच्च भाष्ये स्पष्टम्। नन्वनुप्रयुज्यमानानां कृभ्वस्तीनामाम्प्रकृतिभूतानां च कथमन्वय इत्यत आह-- तेषामित्यारभ्याभेदेनान्वय इत्यन्तेन। सामान्यविसेयोरभेदान्वयस्य न्याय्यत्वादिति भावः। कृञ इव भ्वस्त्योरपि क्रियासामान्यवाचित्वात्, धातूनामनेकार्थत्वादिति ज्ञेयम्। ननु \`कृभ्वस्तियोगे' इत्यस्य, \`कृञो द्वितीये' त्यस्य च सूत्रस्य मध्ये \`अभिविधौ संपदा चे'ति पठितम्। एवं च कृञ्प्रत्याहारे संपदोऽपि कुतो न ग्रहणमित्यत आह-- संपदिस्त्विति। अनन्वितार्थत्वादिति। सिद्धस्य वस्तुनो रूपान्तरापत्तिः सम्पदेरर्थः। एधादिधातोस्त्वाम्प्रकृतिभूतस्य वृद्ध्यादिरर्थः। तयोरुभयोरपि विशेषरूपत्वेन सामान्यविशेषभावाऽभावेन अभेदान्वयाऽसंभवादित्यर्थः। अत एव कृभ्वस्तीनां ग्रहणमिति भाष्यं सङ्गच्छत इति भावः। ननु आम्प्रत्ययवदिति कृञ आत्मनेपदविधायकसूत्रं वक्ष्यमाणं व्यर्थं, \`स्वरितञित' इत्येव तत्सिद्धेरित्याशङ्क्याह---कृञस्त्विति।



 (85) आम्प्रत्ययवत्कृञोऽनुप्रयोगस्य ।1।3।63।

 आम्प्रत्ययव। \`अनुदात्तङित' इत्यत आत्मनेपदमित्यनुवर्तते। तत्राम्प्रत्ययस्यात्मनेपदाऽभावादाह-- अतद्गुणसंविधानो बहुव्रीहिरिति। तस्य = अन्यपदार्थस्य, गुणाः = विशेषमानि वर्तिपदार्थरूपाणि,तेषां संविज्ञानं = क्रियान्वयो न तु चित्राणां गवामपि। तथा च प्रकृते आम्प्रत्ययविनिर्मुक्त आम्प्रत्ययप्रकृतिभूत एधादिधातुरेव आम्प्रत्ययविनिर्मुक्त आम्प्रत्ययप्रकृतिभूत एधादिधातुरेव आम्प्रत्ययशब्देन लभ्यत इति भावः। \`आम्प्रत्यव'दिति तृतीयान्ताद्वतिः। अनुप्रयुज्यत इत्यनुप्रयोगः। कर्मणि घञ्। पञ्चम्यर्थे षष्ठी। तदाह--आम्प्रकृत्येत्यादिना। आम्प्रकृतेर्भवितुं योग्यं यदात्मनेपदं तत् अनुप्रयुज्यमानात्कृञोऽपि स्यादिति यावत्। अत्र न प्रत्याहारग्रहणम्, \`अनुप्रयोगस्ये'त्येव सिद्धे कृञ्ग्रहणादिह न प्रत्याहारग्रहण'मिति भाष्यम्। परगामिन्यपि क्रियाफले कृञ्धातोरात्मनेपदार्थोऽयमारम्भः। इन्दंचकारेत्यादौ तु परगामिनि क्रियाफले नाऽनेनात्मनेपदम्, आम्प्रकृतेः \`इदि परमैश्वर्ये' इति धातोरात्मनेपदाऽभावात्, तस्य परस्मैपदित्वात्। एतदर्थमेव आम्प्रत्ययवदित्युपात्तम्। नन्विन्दांचकारेत्यादौ मास्त्वमनेन सूत्रेण परगामिनि क्रियाफले आत्मनेपदम्। आत्मगामिनि तु क्रियाफले \`स्वरतञित' इत्यात्मनेपदं दुर्वारम्। अस्य सूत्रस्य एधाञ्चक्र इत्यादौ परगामिनि क्रियाफले आत्मनेपदस्याऽप्राप्तस्य विधान एव समर्थतया आत्मगामिनि क्रियाफले \`स्वरितञित' इति प्राप्तस्यात्मनेपदस्य निवारणे सामर्थ्याऽभावादित्यत आह-- इहेति। इह = \`आम्प्रत्ययवत्कृञोऽनुप्रयोगस्ये'ति सूत्रे \`पूर्ववत्सनः' इति पूर्वसूत्रात्पूर्ववदित्यनुवर्त्त्य \`आम्प्रत्ययवत्कृञोऽनुप्रयोगस्ये'त्येकं वाक्यं, \`पूर्ववत्कृञोऽनुप्रयोगस्ये'ति अन्यद्वाक्यमति वाक्यद्वयं संपाद्यम्। तत्र पूर्ववदिति तृतीयान्ताद्वतिः। पूर्वेण = पूर्वप्रयुक्तेन एधादिधातुना, तुल्यमित्यर्थ-। तत्र वाक्यद्वयस्य समानार्थकत्वे वैयर्थ्याद्द्वितीयं वाक्यं नियमार्थं संपद्यते। \`पूर्ववदेव आत्मनेपदं न तु तद्विपरीत' मिति। एवं च पूर्ववाक्येन एधाञ्चक्रे इत्यादौ कृञः परगामिन्यपि क्रियाफले आत्मनेपदविधिः, द्वितीयवाक्येन तु इन्दाञ्चकारेत्यादौ कर्तृगामिनि क्रियाफले \`स्वरितञित' इत्यात्मनेपदस्य निवृत्तिः फलति। तदाह --तेनेति। द्वितीयवाक्येनेत्यर्थः। न तङिति। न आत्मनेपदमत्यर्थः। एवं चाऽनुप्रयुज्यमानात्कृञो लिटस्तङि प्रथमपुरुषैकवचने तादेशे एधाम् कृ त इति स्थिते--।



 (86) लिटस्तझयोरेशिरेच् ।3।4।81।

 लिटस्तझयो। ननु लिटस्तझयोरिशिरिजित्येवास्तु, आदेशयोरेकारोच्चारणं व्यर्थं, टित आत्मनेपदानामित्येत्वेनैन सिद्धेरित्यत आत-- एकारोच्चारणमिति। ज्ञापनस्य फलमाह-- तन डारौरसां नेति डा रौ रस्--एषां लुडादेशभूतात्मनेपदादेशानां टेरेत्वं नेत्यर्थः। वस्तुतस्तु परत्वादेत्वे कृते पुनः प्रसङ्गविज्ञानेन डादिषु कृतेषु लक्ष्ये लक्षणस्येति न्यायादेत्वं नेति लुटः प्रथमस्येति सूत्रभाष्ये स्पष्टम्। कृ ए इति स्थित इति। तकाराऽकारसङ्घातस्य एकारः शित्त्वात्सर्वादेश इति भावः।



 (87) असंयोगाल्लिट्कित् ।1।2।5।

 असंयोगाल्लिट्। अपिदिति। \`सार्वधातुकमपि' दित्यस्तदनुवृत्तेरिति भावः। \`सार्वधातुकमपि' दिति ङितत्वं तु नात्र प्रवर्तते, लिडादेशनामार्द्धदातुकत्वादिति बोध्यम्। कित्त्वस्य फलमाह-- क्ङिति चेति। द्वित्वादिति। कृ ए स्थिते लिटि धातोरिति द्वित्वात्परत्वादिको बोध्यम्। कित्त्वस्य फलमाह-- क्ङिति चेति। द्वित्वादिति। कृ ए इति स्थिते लिटि धातोरिति द्वित्वं न स्यादिति भावः।



 (88) द्विर्वचनेऽचि ।1।1।59।

 द्विर्वचनेऽचि। द्विरुच्यते येन परनिमित्तेन तद्द्वर्वचनं। द्वित्वनिमित्तमिति यावत्। अचीत्यस्य विशेषणमिदम्। \`अचः परस्मिन्नित्यतोऽच इति, \`स्थानिवदादेश' इत्यत आदेश इति, न पदान्तेत्यतो नेति चानुवर्तते। द्विर्वचन इत्यावर्तते। एवं च \`द्वित्वे कर्तव्ये सती' त्यपि लभ्यते। तदाह--द्वित्वनिमित्तेऽचीत्यादिना। \`द्वित्वे कर्तव्ये सती'त्युक्तेः कृते द्वित्वे \`चक्रे' इत्यादौ यणादयो भवन्ति। अन्यता तु न स्युः, द्वित्वनिमित्तस्य अचः सत्त्वात्। द्वित्वनिमित्त इति किम् ?। दुद्यूषति। दिव्धातोः सनि द्वित्वात्परत्वादूठि कृते द्वित्वात्प्राग्यण् भवत्येव। तथा च \`द्यू' इत्यस्य द्वित्वे दुद्यूषतीति सिध्यति। द्वित्वे कर्तव्ये यणो निषेधे तु दिद्यूषतीत्यभ्यासे इकार एव श्रूयेत। न तूकारः। \`द्वित्वनिमित्ते' इत्युक्तौ तूठि परे द्वित्वात्प्राग्यण्यो न निषेधः, ऊठो द्वित्वनिमित्तत्वाऽभावात्। अचीति किम् ? । जेघ्रीयते। अत्र घ्राधातोर्यङि द्वित्वात्प्राक \`ई घ्राध्मो'रितीकारादेशो न निषिध्यते। ईत्वस्य द्वित्वनिमित्त यङ्‌निमित्तकत्वेऽपि द्वित्वनिमित्ताऽज्निमित्तकत्वाऽभावात्। अचः किम् ?। असूषुपत्। इह स्वापेश्चङि द्वित्वात्प्राक् \`स्वापेश्चङी'तिवकारस्य सम्प्रसारणं न निषिध्यते, तस्याऽजादेशत्वाऽभावात्। ततश्च कृते सम्रसारणे सुप् इत्यस्य द्वित्वेऽब्यासे उकारस्य श्रवणं संभवति। संप्रसारणे निषिद्दे तु \`स्वप्' इत्यस्य द्वित्वेऽभ्यासे उकारो न श्रूयेत। एवं च प्रकृते यणादेशात्प्राग् \`लिटि धातो'रिति द्वित्वे कृ कृ ए इति स्थिते--।



 (89) उरत् ।7।4।66।

 उरत्। उः--अदिति छेदः। \`ऋ'इत्यस्य उरिति षष्ठ्येकवचनम्। \`अत्र लोपोऽभ्यासस्ये'त्यस्मादभ्यासस्येत्यनुवर्तते। अङ्गस्येत्यधिकृतं। तद्वशात्प्रत्यये परत इति लभ्यते। प्रत्यये परत एव अङ्गसंज्ञाविधानात्। तदाह--अभ्यासऋवर्णस्येत्यादिना। रपरत्वमिति। अभ्यासऋवर्णादेशस्याऽकारस्योरण्‌रपर इति रपरत्वमित्यर्थः। तथा च कर् कृ ए इति स्थिते। हलादिः शेष इति। रेफस्य निवृत्तिरिति भावः। प्रत्यये किमिति। अङ्गेनैव प्रत्ययस्याक्षिप्तत्वात्प्रत्यये परत इति किमर्थमित्यर्थः। वव्रश्चेति। \`ओ व्रश्चू च्छेदने' , लिटि णल् द्वित्वं। लिट्यभ्यासस्येत्यभ्यासरेफस्य सम्प्रसारणमृकारः। उरत्। रपरत्वम्। हलादिः। शेषः। वव्रश्चेति रूपम्। अत्र अभ्यासऋवर्णस्य रेफस्थानिकस्य सम्प्रसारणस्य य उरदत्वसम्पन्नोऽकारस्तस्य अचः परस्मिन्निति स्थानिवत्त्वेन सम्प्रसारणतया तस्मिन्परे वकारस्य \`न सम्प्रसारणे सम्प्रसारण'मिति निषेधान्न सम्प्रसारममिति स्थितिः। उरदित्यत्र \`प्रत्यये परत' इत्यनुक्तौ तु सम्प्रसारणभूतऋकारस्थानिकस्य अकारस्य परनिमित्तकत्वाऽभावेन स्थानिवत्त्वाऽप्रसक्तेः सम्प्रसारणत्वाऽभावात्तस्मिन् परतो \`न सम्प्रसारणे सम्प्रसारण'मिति निषेधो न स्यादिति भावः।



 (90) कुहोश्चु ।7।4।62।

  एवं च --कृ कृ ए इति स्थिते-- कुहोश्चुः। कु ह् इत्यनयोर्द्वन्द्वात्षष्ठीद्विचवनम्। \`अत्र लोपोऽभ्यासस्ये'त्यतोऽभ्यासस्येत्यनुवर्तते। तदाह--अभ्यासेति। यद्यपि स्थानिनां कवर्गीयाणां हकारस्य च षट्‌त्वात्, चवर्गीयाणां पञ्चत्वान्न यथासङ्ख्यं, नापि स्थानत आन्तर्यं, कण्ठतालुस्थानभेदात्। आभ्यन्तरप्रयत्नसाम्यं तु कवर्गचवर्गयोरविशिष्टम्। हकारचवर्गयोस्तु नास्त्येव तत्, अतो बाह्यप्रयत्नत एवान्तर्यमिह व्यवस्थापकमाश्रयणीयम्। तत्र प्रथमस्य कवर्गीयस्य पर्थम एव चवर्गीयो भवति, अघोषश्वासविवाराऽल्पप्राणप्रयत्नसाम्यात्, न तु द्वितीयः, महाप्राणत्वात्। नापि तृतीय पञ्चमौ, घोषसंवारनादप्रयत्नत्वात्। नापि चतुर्थः,घोषसंवारनादमहाप्राणप्रयत्नत्वात्। तथा द्वितीयस्य कवर्गीयस्य द्वितीय एव चवर्गीयो भवति, अघोषश्वासविवाराऽप्रामप्रयत्नत्वात्, न तु प्रथमः, अल्पप्राणत्वात्। नापि तृतीयपञ्चमौ, घोषसंवारनादाल्पप्राणप्रयत्नत्वात्। नापि चतुर्थःष घोषसंवारनादप्रयत्नत्वात्। तथा तृतीयस्य कवर्गीयस्य तृतीय एव चवर्गीयो भवति। घोषसंवारनादाल्पप्राणप्रयत्नत्वात्। न तु प्रथमः, अघोषश्वासविवारप्रयत्नत्वात्। अत एव न द्वितीयोऽपि, महाप्रामप्रयत्नत्वाच्च। नापि चतुर्थः महाप्राणत्वात्। नापि पञ्चमः, घोषसंवारनादाल्प्राणसाम्येऽपि अनुनासिकतया भेदात्। तथा चतुर्थस्य कवर्गीयस्य चतुर्थ एव चवर्गीयो भवति, घोषसंवारनादमहाप्राणप्रयत्नत्वात्। न तु प्रथमः, अघोषश्वासविवाराल्पप्राणप्रयत्नत्वात्। नापि द्वितीयः, अघोषविवारश्वासप्रयत्नत्वात्। नापि तृतीयपञ्चमौ, अल्पप्राणत्वात्। पञ्चमस्य तु कवर्गीयस्य अनुनासिकत्वाञ्ञकार एव। हकारस्य तु घोषसंवारनादमहाप्राणवतस्तादृशो वर्गचतुर्थ एव झकार इति विवेकः। प्रकृते तु क कृ ए इति स्थिते अभ्यासककारस्य चकारे ऋकारस्य यणि रेफः। तदाह--एधांचक्र इति। एककर्तृका भूतानद्यतनपरोक्षा वृद्धिरूपा कियेत्यर्थ-। एधांचक्राते इति। कृञो लिट आतामि टेरेत्वम्। \`द्वर्वचनेऽची'ति यणि निषिद्धे \`कृ' इत्यस्य द्वित्वे उरदत्वम्। हलादिः शेषः। चर्त्वम्। यण्। न च आतामित्यस्य द्वित्वनिमित्तत्वेऽपि आकारस्याऽचो द्वित्वनिमित्तत्वाऽभावात्कथमिह \`द्वर्वचनेऽची'ति यण्‌निषेध इति वाच्यं, साक्षाद्वा, समुदायघटकतया वा द्वित्वप्रयोजकस्यैव द्वित्वनिमित्तशब्देन विवक्षितत्वादिति भावः। एधांचक्रिर इति। झस्य इरेच्। कृ इत्यस्य द्वित्वादि पूर्ववत्।



 (91) एकाच उपदेशेऽनुदात्तात् ।7।2।10।

 अथ लिटि थासः सेभावे \`कृ' इत्यस्य द्वित्वादौ एधां च कृ से इति स्थिते \`आर्द्धधातुकस्येड्वलादे'रितीडागमे प्राप्ते---एकाच उपदेशे। \`ऋत इद्धातो' रित्यतो धातुरित्यनुवर्तते। \`नेड्वशि कृती'त्यतो नेति च। तदाह-- उपदेशे यो धातुरेकाजिति। ेकोऽच् यस्येति बहुव्रीहिः। आर्धधातुकस्येति। यद्यपीदं न श्रुतं, नाप्यनुवृत्तलभ्यं, तथाप्यार्थिकमिदम्, आर्द्धधातुकस्यैवेटः प्राप्तेः। वृत्तिग्रन्थे तु आर्द्धधातुकस्येति नोपात्तम्। नन्वेकाच उपदेशेऽनुदात्तादित्यत्र यदि उपदेशे इत्येतदेकाच इत्यत्रान्वेति तदा कर्तु मित्यत्र इण्निषेधो न स्यात्, कृञ्धातोरूदॄदन्तैरित्यादिनाऽनुदात्तत्वस्य वक्ष्यमामत्वेऽपि तुमुन्प्रत्यये कृते \`ञ्नत्यादिर्नित्य'मित्याद्युदात्तत्वात्। यदि तूपदेशे इत्येतदनुदात्तादित्यनेनान्वेति तदा यद्यपि नायं दोषः, कृते तुमुन्प्रत्यये उदात्तत्वेऽपि दातूपदेशकालेऽनुदात्तत्वेन तत्र इण्निषेधस्य निर्बाधत्वात्तथापि एधांचकृषे इत्यादाविण्निषेधो न स्यात्, द्वित्वे कृतेऽकाच्त्वादित्यत आह--उपदेश इत्युभयान्वयीति। \`उपदेश' इत्येतत् \`एका'जित्यत्र, \`अनुदात्ता' दित्यत्र चान्वेति, मध्यममिन्यायादिति भावः। ननूदॄदन्तैरित्यादिना परिगणितानामनुदात्तोपदेशधातूनामेकाच्त्वाऽव्यभिचारादेकाज्ग्रहणं मास्तु, उपदेशेऽनुदात्तादित्येवास्तु, ेतावतैव कर्तुं चकृष इत्यादाविण्निषेधसिद्धेरिति पृच्छति--एकाचः किमिति। यङ्लुग्व्यावृत्तिरिति। यङ्लुकि चर्करितेत्यादौ इण्निषेधव्यावृत्तये एकाज्ग्रहममित्यर्थः। ननु कृतेऽप्येकाज्ग्रहणे कथं यङ्लुग्व्यावृत्तिः, श्तिपा शपेत्यादेरुदाहरणानि यङ्लुङ्निरूपणे स्पष्टीभविष्यन्ति। नन्विह एकाज्ग्रहणाद्यङ्लुकीण्निषेधस्य व्यावृत्तावपि श्तिबादिनिर्दिष्टानां यङ्लुकि व्यावृत्तिः प्राचीनाचार्यसंमताऽपि पाणिनेरसंमतैवेत्यत आह-- एतच्चेति। एतत् = श्तपा शपेति श्लोकसिद्धं सर्वमपि, इह = सूत्रे ,एकाज्ग्रहणेनैव एकदेशानुमत्या ज्ञाप्यत इत्यर्थः। ननु \`हनो वध लिङि' \`लुङि चे'ति आह--अच इत्येकत्वेत्यादि व्यावर्त्त्यत इत्यन्तम्। \`एकाच उपदेशेऽनुदात्ता'दित्यत्र हि एकग्रहणमपनीयाऽच इत्युक्तेऽपि एकाऽच्कादिति लभ्यते, एकवचनोपात्तस्यैकत्वस्य त्यागे प्रमाणाऽभावात्। न चैवं सति एकत्वविशिष्टादचः परस्येत्येव लभ्येत,नत्वेकाच्कादिति बहुव्रीह्यर्थ इति वाच्यम्, अनुदात्तोपदेशेपरिगणने शक्लृपचिमुच्यादीनां परिगणनसामर्थ्येन \`अच' इत्यस्य मत्वर्थलक्षणामाश्रित्य एकाज्वतो ग्रहणसंभवात्। तदेवमच इत्यनेनैव एकाच्कादिति सिद्धे यदेकग्रहणं करोति तत्सामर्थ्यादुपदेशे सर्वत्र एकाजेव न तु कस्मिंश्चदप्युपदेशे अनेकाजित्यर्थकल्पनया कदाचिदनेकाच्कोपदेशधातुर्व्यावर्त्यत इत्यर्थ-। तेनेति। उपदेशे सर्वत्र एकाजेवेत्यर्थलाभेन, हन्त्युपदेशे--हनिति स्थान्युपदेशे-- एकाचोऽपि सतो हनिति धातोरादेशस्य वधेः परस्य इण्निषेधो नेत्यर्थ-। कुत इत्यत आह-- आदेशोपदेश इति। \`अवधी'दित्यत्र \`अतो हलादेर्लघो' रिति वृद्धिनिवृत्तये हनो वधादेशस्य अदन्तताया भाष्ये उक्तत्वादिति भावः। ननु के तेऽनुदात्ता धातव इत्यत आह-- अनुदात्तास्त्वनुपदमेवेति। पदस्य पश्चादनुपदम्। पदमात्रे अतीते सतीत्यर्थः। अनन्तरमेवेति यावत्। एधांचकृषे इति। इडभावे प्रत्ययावयवत्वात्षत्वम्। एधांचक्राथे इति। लिट आथामादेशः। टेरेत्वंद्वित्वादि पूर्ववत्। लिटो धवमष्टेरेत्वे द्वित्वादौ एधाचकृ--ध्वे इति स्थिते।



 (92) इणः षीध्वंलुङ्‌लिटां धोऽङ्गात् ।8।3।78।

 इणः षीध्वं। षीध्वं लुङ्लिट् एषां द्वन्द्वः। \`धः' इति षष्ठ्येकवचनम्। \`इण' इत्यङ्गविशेषणम्। तदन्तविधिः। \`अपदान्तस्य मूर्धन्य' इत्यधिकृतं। तदाह--इणन्तादित्यादिना। धकारस्य ढकारो मूर्धन्यः, घोषसंवारनादमहाप्राणप्रयत्नसाम्यात्। तदाह--एधांचकृञढ्व इति। उत्तमपुरुषैकवचने इटि एत्वे पूर्ववत् द्वित्वादौ कृते रूपमाह-- एधांचक्रि इति। एधांचकृवह इति। लिटो वहिभावे एत्वे द्वित्वादि पूर्ववत्। एवं लोटि महिभावे द्वित्वादि पूर्ववत्। सर्वत्राऽसंयोगाल्लिट्कदिति कित्त्वाद्गुणाऽभावः। अथ भूधातोर्लिडन्तस्यानुप्रयोगे उदाहरति-- एधांबभूवेति। एधाञ्चक्र इत्यनेन समानार्थकम्, अनुप्रयुज्यमानस्य भूधातोः क्रियासामान्यार्थकत्वात्। नन्वस्तेरनुप्रयोगे लिडादेशस्यार्द्धधातुकत्वादस्तेर्भूरित्यार्द्धधातुके विहितो भूभावुः कुतो न स्यादित्यत आह--अनुप्रयोगेति। कृञ्चानुप्रयुज्यत इत्यत्र प्रत्याहारमाश्रित्य कृभ्वस्तीनामनुप्रयोगविधिसामर्थ्यादस्धातोर्भूभावो नेत्यर्थः। तदेवोपपादयति-- अन्यथेति। अनुप्रज्यमानस्याऽस्तेर्भूभावाभ्युपमे कृञ्चानुप्रयुज्यत इत्यनुप्रयोगविदौ \`क्रस्चानुप्रयुज्यते' इति वा, \`कृभु चानुप्रयुज्यते' इति वा ब्रूयात्। तावता एधांबभूवेति सिद्धेरित्यर्थः। यद्यपि \`कृ'ञित्युतक्त्वौ लाघवमस्ति तथापि एकस्यैव भवतेरधिकस्य लाभाय कृञिति प्रत्याहारक्लेशो न कर्तव्य इति भाव। अत एवाऽत उत्सार्वधातुक इति सूत्रभाष्येऽनुप्रयोगे भूभावेन अस्तेरबाधनमिति भाष्यं सङ्गच्छते।



 (93) अत आदेः ।7।4।70।

 ततश्च अनुप्रयुज्यमानादस्धातोर्लिटि भूभावनिवृत्तौ णलि एधाम् अस् अ इति स्थिते द्वित्वे हलादिः शेषे अ अस् इति स्थिते सवर्णदीर्घं बाधित्वा अतो गुण इति पररूपे प्राप्ते--अत आदेः। \`अत्र लोप' इत्यस्मादभ्यासस्येत्यनुवर्तते। \`दीर्घ इण' इत्यतो दीर्घ इति इति च । तदाह--अभ्यासस्येति। अत्र यद्वक्तव्यं तन्नामधातुप्रक्रियायाम् \`अ इवाचरति अती' त्यादिग्रन्थस्य व्याख्यानावसरे वक्ष्यते। एधामासेति। नचाऽत्रानुप्युज्यमानाभ्यामस्तिभूभ्यामाम्प्रत्ययवदित्यात्मनेपदं शङ्क्यं, तत्र कृञ्ग्रहणेन प्रत्याहारग्रहणाऽभावस्य भाष्ये उक्तत्वात्। एधामासतुरित्यादीति। एधामासुः। एधामासिथ। एधामासथुः। एधामास। एधामासिव। एधामासिम। इति लिट्प्रक्रिया। एधितेति। लुटस्तादेशे एध्-त इति स्थिते शबपवादस्तस्। लुटः प्रथमस्येति डा। टिलोपः। एधितेति रूपम्। दीधीवेवीटामिति लघूपधगुणो न। एधिताराविति। लुट आताम्। तास् इट्। आतामित्यस्य रौभावः। रि चेति सलोपः। एधितार इति। झस्य रस्। तास्। इट्। रि चेतिसलोपः। रुत्वविसर्गौ। एधितास इति। थासः से। तास् इट्। तासस्त्योरिति सलोपः। एधितासाथे इति। आथाम् टेरेत्वं ।तास्। इट्।



 (94) धि च ।8।2।25।

 अथ ध्वमि टेरेत्वे तासि इटि एधितास्-- ध्वे इति स्थिते-धि च । \`सः स्यार्धधातुके' इत्यतः स इत्यनुवर्तते। तासस्त्योरित्यतो लोप इति। अङ्गाक्षिप्तप्रत्ययो धीत्यनेन विशेष्यते। तदाविविधिः। तदाह-- धाताविति। तासः सलोपे \`एधिताध्वे' इति रूपम्।



 (95) ह एति ।7।4।52।

 अथ लुट इडादेशे एत्वे तासि इटि एधितास्, ए इति स्थिते--ह एति। \`ह' इति प्रथमान्तम्। अकार उच्चारणार्थः। सः स्यार्धधातुक इत्यतः स इति, तासस्त्योर्लोप ित्यतस्तासस्त्योरिति चानुवर्तते। तदाह--तासस्त्योरिति। तासः सस्य हकारे \`एधिताहे' इति रूपम्। एधितास्वहे इति। लुटो वहिभावः। टेरेत्वं। तास्। इट्। एवम्-- एधितास्महे इति। तत्र महिभावो विशेषः। इति लुट्प्रक्रिया। एधिष्यत इति। लृटस्तादेशे टेरेत्वम्। \`स्यतासी'इति शबपवादः स्यः।इट्। प्रत्ययावयवत्वात्षत्वम्। एधिष्येते इति। आताम्। टेरेत्वं। स्यः। इट्। \`आतो ङित' इत्याकारस्य इय्। लोपो व्योरिति यलोपः। आद्गुणः। षत्वम्। एधिष्यन्त इति। झस्य टेरेत्वं । झकारस्य अन्तादेशः। स्यः।इट्। पररूपं। षत्वम्। थासादावपि लटीव सुयोजमिति मत्वा रूपाणि न प्रदर्शितानि। तत्र थासः से।स्यः। इट्। षत्वम्। एधिष्यसे इति रूपम्। एधिष्येते इतिवदाथामि एधिष्येथे इति रूपम्। ध्वम एत्वे स्यः। इट्। षत्वम्। एधिष्यद्वे इति रूपम्। इट एत्वे स्यः। इडागमः। षत्वम्। अतोगुण इति पररूपम्। एधिष्ये इति रूपम्। वहिमह्योष्टेरेत्वम्। स्यः। इट्। अतो दीर्घः। एधिष्यावहे एधिष्यामहे इति रूपे। इति लृट्प्रक्रिया।



 (96) आमेतः ।3।4।90।

   आमेतः। आम्-एत इति च्छेदः। \`लोटो लङ्व'दित्यतो लोट इत्यनुवर्तते। तदाह--लोट एकारस्येति। लोडादेशावयवस्य एकारस्येत्यर्थः। एधतामिति। लोटस्तादेशे टेरेत्वे आमादेशे शपि रूपम्। एधेतामिति। आताम्। टेरेत्वं। शप्। \`सार्वधातुकमपि'दिति ङित्त्वादातो ङित इत्याकारस्य इय्। गुणः। यकारलोपः। \`आमेत' इत्येकारस्य आम्। एधन्तामिति। झस्य टेरेत्वे शपि झकारस्य अन्तादेशे एकारस्य आम्।अथ लोटस्थासः सेभावे शपि एध--से इति स्थिते।



 (97) सवाभ्यां वामौ ।3।4।91।

 सवाभ्यां। सश्च वश्च सवौ। ताभ्यामिति विग्रहः। अकारावुच्चारणार्थौ। वश्च अम्च वाऽमौ। \`लोटो लङ्व'दित्यास्माल्लोट इति \`आमेत'इत्यस्मादेत इति चानुवर्तते। तदाह--सकारेति। \`आमेत'इत्यस्यापवादः। एधस्वेति। \`एध-सेट इत्यत्र एकारस्य \`व' इति वकाराकारसङ्घात आदेशः। एधेथामिति। आथाम्। टेरत्वं। शप्। \`आतो ङि' इत्याकारस्य इय्। गुणः। यलोपः \`आमेत' इत्याम्। एधध्वमिति। ध्वमि, शप्, टेरेत्वे कृते सवाभ्यामिति वकारात्परत्वादेकारस्य अम्।



 (98) एत ऐ ।3।4।93।

 उत्तमपुरुषैकवचने इटि टेरेत्वे शपि \`आमेत' इत्येकारस्य आमि प्राप्ते--एत ऐ। \`ऐ' इति लुप्तप्रथमाकम्। \`लोटो लङ्व'दित्यस्माल्लोट इति, \`आडुत्तमस्य पिच्चे'त्यस्मादुत्तमस्येति चानुवर्तते। तदाह--लोडुत्तमस्येति। एधै इति। एध - ए इति स्थिते एकारस्य ऐत्वे,आडुत्तमस्येत्याडागमे, आटश्चेति वृद्धौ, वृद्धिरेचीति वृद्धिः। एधावहै एधामहै इति। वहिमह्योष्टेरेत्वे शपि एकारस्य ऐत्वे आटि सवर्णदीर्घः। इति लोटप्रक्रिया।



 (99) आडजादीनाम् ।6।4।72।

 अथ एधधातोर्लङि लुङ्लङ्लृङ्क्ष्वडुदात्त इत्यडागमे वृद्धिं बाधित्वा परत्वादतो गुण इति पररूपे प्राप्ते--आडजादीनां। लुङादिष्विति। \`लुङ्लङ्लृङ्क्ष्वि' त्यनुवृत्तेरिति भावः। अटोऽपवाद इति। अटि सति पररूपं स्यादिति भावः। \`आटश्चेत्यनन्तरं \`वृद्धि'रिति शेषः। यद्यपि वृद्धिरेचीति वा वृद्धौ इदं सिध्यति तथापि ऐक्षतेत्याद्यर्थं सूत्रमिहापि न्याय्यत्वादुपन्यस्तम्। ऐधतेति। लङस्तादेशे शपि आडागमे आटश्चेति वृद्धिः। लङादेशानां टिदादेशत्वाऽभावादेत्वं न भवति। \`आडजादीना'मिति सूत्रं भाष्ये प्रत्याख्यातम्। ऐधेतामिति। आतामि शपि आटि वृद्धिः। \`आतो ङित' इत्याकारस्य िय्। आद्गुणः। आटो वृद्धिः। ऐधावहि ऐधमहीति। वहिमह्योः शप्, आट्, वृद्धिः। इति लङ्प्रक्रिया।



 (100) लिङः सीयुट् ।3।4।102।

 लिङः सीयुट्। स्पष्टम्। परस्मैपदानां लिङादेशानां यासुडागमविधानादात्मनेपदविषयमिदम्। सीयुटि टकार इत्। उकार उच्चारणार्थः। सलोप इति। \`लिङः सलोप इत्यनेने'ति शेषः। एधेतेति। लिङस्तादेशः। सीयुट्। सलोपः। आद्गुणः। यलोपः। एधेयातामिति। आतामि सीयुट् शप् सलोपः। आद्गुणः। झस्य रन्। \`लिङः सीयु'डित्यतो लिङ इत्यनुवर्तते। तदाह--लिङो झस्येति। लिङादेशस्य झस्येत्यर्थः। अनेकाल्त्वात्सर्वादेशः। एधेरन्निति। झस्य रन्। शप्। सीयुट्। सलोपः। आद्गुणः। यलोपः। एधेथा इति। थास् सीयुट् शप्। सीयुटः सस्य लोपः। आद्गुणः। यलोपः।थासः सस्य रुत्वविसर्गौ। एधेयाथामिति। आथां। सीयुट्। सलोपः। शप्।आद्गुणः। एधेध्वमिति। ध्वम् सीयुट्। शप्। सलोपः। आद्गुणः। यलोपः।



 (101) इटोऽत् ।3।4।106।

 इटोऽत्। इटः -अत् इति च्छेदः। \`लिङः सीयु'डित्यतो लिङ इत्यनुवर्तते।तदाह--लिङादेशस्येति। \`अच्च घे' रित्यत्रेव आदेशे तकार उच्चारणार्थ एव, नत्वित्संज्ञक इति शब्देन्दुशेखरे दिव औदित्यत्र प्रपञ्चितम्। इत्संज्ञक एवेत्यन्ये। न विभक्ताविति निषेधस्तु न, आदेशत्वात्प्राग्विभक्तित्वाऽभावात्। \`झस्य र'न्नित्यत्र तु लक्ष्यानुरोधेन संयोगान्तलोपमाश्रित्य नकारानतरप्रश्लेषादुपदेशेऽन्त्यत्वाऽभावान्नकारस्य नेत्संज्ञेत्यलम्। एधेयेति। इट्। तस्य अकारादेशः।सीयुट् शप्। सलोपः। आद्गुणः। एधेवहि। एधेमहीति। वहिमह्योः सीयुट्। सलोपः। शप्। आद्गुणः। यलोपः। इति विधिलिङ्प्रक्रिया। आर्द्धधातुकत्वादिति। \`लिङाशिषी'त्यनेनेति भावः। सलोपो नति। सार्वधातुकग्रहणस्य \`लिङः सलोप' इत्यत्रानुवृत्तेरिति भावः। सीयुट्सुटोरिति। लक्ष्यभेदात्पुनःप्रवृत्तिरिति भावः। युगपदेवोभयोः षत्वमित्यन्ये। एधिषीष्टेति। आशिषि लिङस्तादेशः। आर्द्धधातुकत्वान्न शप्। सीयुट्। तकारस्य सुट्। सीयुटः सकारात्प्रागिडागमः। यलोपः। सीयुट सुटश्च सकारस्य षत्वं। तकारस्य ष्टत्वेन टकारः। एधिषीयास्तामिति। आताम् सीयुट्। अकारादुपरि तकारात्प्राक्सुट्।सीयुः प्रागिट्। तत उत्तरस्य सकारस्य षत्वम्। एधिषीरन्निति। झस्य रन्। सीयुट्। इजागमः। यकारलोपः। षत्वम्। एधिषीष्ठा इति। थास् सीयुट्। थकारस्य सुट्। सीयुटः प्रागिट्। सकारद्वयस्य षत्वम्। थकारस्य ष्टुत्वेन ठकारः। रुत्वविसर्गौ। एधिषीयास्थामिति। आथाम्। सीयुट्। अकारादुपरि थकारात्प्राक्सुट्। सीयुटः प्रागिट्। तत उत्तरस्य सकारस्य षत्वम्। एधिषीध्वमिति। ध्वम् सीयुट् यलोपः। सीयुटः प्रागिट्। षत्वम्। इणः परत्वेऽपि इण्णन्तादङ्गात्परत्वं नास्ति, इटः प्रत्ययभक्तत्वात्। ततश्च \`इणः षीध्व'मिति ढत्वं न भवति। एधिषीयेति। इटोऽत्। सीयुट्। इट्। षत्वम्। एधिषीवहि एधिषीमहीति। वहिमह्योः सीयुट्। इट् षत्वम्। इत्याशीर्लिङ्प्रक्रिया। ऐधिष्टेति। लुङस्तादेशः। च्लिः। सिच्। इट्। धातोराट्। वृद्धिः। षत्वं ष्टुत्वम्। ऐधिषातामिति। आताम्। च्लिः। सिच्। इट्। आट्। वृद्धिः। षत्वम्।



 (102) आत्मनेपदेष्वनतः ।7।1।5।

 अथ झस्य आदेर्झकारस्य झोऽन्त इत्यन्तादेशे प्राप्ते-- आत्मनेपदेषु। \`झोऽन्त' इत्यतो झ इति षष्ठ्यन्तमनुवर्तते। \`आत्मनेपदेष्वि'ति षष्ठ्यर्थे सप्तमी। आत्मनेपदावयवस्य झकारस्येति लभ्यते। \`अदभ्यस्ता' दित्यतोऽदित्यनुवर्तते। न अत् अनत्। तस्मादिति विग्रहः। तदाह--अनकारादित्यादना। ऐधिषतेति। झावयवझकारस्य अदित्यादेशः। च्लिः। सिच्। इट्। आट्। वृद्धिः। षत्वम्। ऐधिष्ठा इति। थास् च्लिः। सिच् इट्। आट्। वृद्धिः। षत्वं। थकारस्य ष्टुत्वेन ठकारः। रुत्वविसर्गौ। ऐधिषाथामिति। आथाम्। च्लिः। सिच्। इट्। आट्। वृद्धिः। षत्वम्। अथ ध्वमो धस्य ठत्वं स्मारयति-- इणः षीध्वमिति। ऐधिढ्वमिति। ध्वम्। च्लिः। सिच्। इट् आट् वृद्धिः। धि चेति सस्य लोपः। \`इणः षीध्व'मिति धकारस्य ढत्वम्। इटो लुप्तसिज्भक्ततया सिजन्ताङ्गान्तर्भूतत्वेन इडन्तस्य इण्णन्ताऽङ्गत्वदिति भावः। इड्‌भिन्न एवेति। उत्तरसूत्रे \`विभाषेट' इत्यत्र इड्ग्रहणात्पूर्वसूत्रे इणः षीध्वमित्यत्र इड्‌भिन्न एव इण् गृह्यत इति केचिदाहुः। तन्मते तु प्रकृते इटः परत्वाद्धकारस्य ढत्वाऽभावे ऐधिध्वमित्येव रूपमित्यर्थः। इदं तु मतान्तरं भाष्याऽनारूढमिति सूचयितुं \`तु'शब्दः। ढधयोरिति। मतभेदमाश्रित्येदम्। ढत्वाऽभावपक्षे धकारस्य अनचि चेति द्वित्वविकल्पाद्द्विधमेकधमिति रूपद्वयम्। एवं ढत्वे द्विढम्, एकढ'मिति रूपद्वयम्। रूपचतुष्टयेऽपि \`यणो मयो द्वे वाच्ये' इत्यत्र मय इति प़ञ्चमीमाश्रित्य वकारस्य द्वित्वविकल्पादेकवकाराणि द्विवकाराणि च प्रागुक्तानि चत्वारि रूपाणि भवन्ति। तथा च अष्टौ रूपाणि संपन्नानि। मकारस् द्वितवविकल्पादेतान्यष्टौ रूपाणि एकमकाराणि द्विमकाराणि चेति षोडश (16) रूपाणि संपन्नानीत्यर्थः। ऐधिषीति। लुङ इडादेशः। च्लिः। सिच्। इडागमः। आट्। वृद्धिः। वहिमह्योस्तु च्लेः सिचि इडागमेआटि वृद्धौ ऐधिष्वहि ऐधिष्महीति रूपे। इति लुङ्प्रक्रिया। ऐधिष्यतेति। लृङस्तादेशः। स्यः। इट्।आट्। वृद्धिः। षत्वम्। ऐधिष्येतामिति। आतां स्यः। इट्। आकारस्य इय्। आद्गुणः यलोपः। आट् वृद्धिः। षत्वम्। ऐधिष्यन्तेति। झावयवझकारस्यान्तादेशः। स्यः। इट् आट् वृद्धिः। षत्वम्। ऐधिष्यता इति। थास्। स्यः। इट् आट्। वृद्धिः। रुतविसर्गौ। ऐधिष्येथामिति। आथाम्। स्यः। इट्। आकारस्य इय्। आद्गुणः। यलोपः। आट्। वृद्धिः। षत्वम्।ऐधिष्यध्वमिति। ध्वम्। स्यः। इट्। आट्। वृद्धिः। ऐधिष्य इति। इडादेशः। स्यः। इडागमः। षत्वम्। आद्गुणः। वहिमह्योस्तु स्यः। इट्। अतो दीर्घः। आट्। वृद्धिः। षत्वम्। ऐधिष्यावहि ऐधिष्यामहि इति रूपे। नन्वेधधातोरनुदात्तेत्कत्वादेकाच उपदेशेऽनुदात्तादितीण्निषेधः कुतो न स्यादित्यत आह-- उदात्तत्वादिति। एध धातुर्यद्यपि अनुदात्तेत्तथापि अनुदात्तस्याऽतो लोपे सति परिशिष्टो धातुर्नानुदात्त इति भावः। ननु कतिपये धातवः पाणिनिना अनुदात्ता उच्चरिता इति कथमिदानीन्तनैरवगन्तव्यमित्यत आह-- प्रसङ्गादिति।स्मृतस्योपेक्षानर्हत्वं प्रसङ्गः। पाणिनिपठितानामनुदात्तधातूनां तदानीन्तनशिष्यपरम्परया आनुनासिक्यवदिदानीं ज्ञनं संभवतीति भावः। ऊदॄदन्तैरिति। अजन्तेषु धातुषु ऊदन्तैः ॠदन्तैस्च धातुभिर्विना, यु रु क्ष्णु शीङ् स्नु नु क्षु श्वि ङीङ् श्रि--एतैश्च धातुभिर्विना, वृङ् वृञ्--आभ्यां च विना, अन्ये एकाचोऽजन्तधातवो निहिताः = अनुदात्ताः स्मृताः। पाणिनिशिष्यपरम्परया ज्ञाता इत्यर्थः। अथ हलन्तेषु अनुदात्तान्धातून् परिगणयति--शक्लृ पच् मुचिति। शक्लृ पच् मुच् रिच् वच् विच् सिच् प्रच्छि त्यज् निजिर् भज्--एषां द्वन्द्वः। तत्र कान्तेषु शक्लृ इत्येकः। लृकार इत्। भाष्ये तु अनुबन्धरहितः पाठो दृश्यते। चान्तेषु पच् मुच् रिच् वच् विच् सिच् इति षट्। अत्र डुपचष् इत्यस्यैव ग्रहणं,प्रसिद्धत्वात्, न तु पचि व्यक्तीकरणे इत्यस्येत्याहुः। मुच्लृ मोक्षणे इत्यस्यैव ग्रहणं, न तु मुचि कल्कन इति भौवादिकस्य। अविशएषात्सर्वस्यत्यन्ये। छान्तेषु प्रच्छ् एकः। प्रच्छीतीकार उच्चारणार्थः। णिजिरित्यत्र इर इत्संज्ञा वक्ष्यते। भुञ्ज भुजित्यादि सृज इत्यन्तमेकं पदम्। जान्तेषु--त्यज् निज् भज् भञ्ज् भुज् भ्रस्ज मस्ज् यज् युज् रुज् रञ्ज् सृज् इति पञ्जदश। अद् क्षुदित्यादि नुद इत्यन्तमेकं पदम्। तत्र तुदेरिकार उच्चारणार्थः। पद्यभिदित्येकं पदम्। समाहारद्वन्द्वः।पद्येति श्यना निर्देशः। विद्यतिरिति श्यना निर्देशः। विनदिति श्नमा निर्देशः। \`शद्-सदीत्यादि बुध्यतीत्यन्तमेकं पदम्। समाहारद्वन्द्वः।सदि स्कन्दि हदि क्षुधि इति इका निर्देशः।स्विद्यति-- बुध्यतीति श्तिपा श्यन्विकरणयोर्निदेशः। ततश्च दान्तेषु-अद् क्षुद् खिद् छिद् तुद् नुद् पद् (श्यन्विकरणः), भिद् विद् (श्यन्विकरणः), विद् (श्नम्विकरणः),शद् सद् स्विद्(श्यन्विकरणः), स्कन्द् हद् इति पञ्चदश। बन्धिरिति इका निर्देशः। युधि-रुधी इत्येकं पदम्। इका निर्देशः। \`राधिंव्यधशुधः' इत्येकं पदम्। राधीति इका निर्देशः। साधिसिध्यती इति द्वन्द्वः। साधीति इका निर्देशः। ततश्च धान्तेषु-- क्रुध् क्षुध् (श्यन्विकरणः),बन्ध् युध् रुध् राध् व्यध् शुध् साध् सिध् (श्यन्विक्रणः)--इत्येकादश। मन्येत्यादि तिप इत्यन्तमेकं पदम्। मन्येति श्यना निर्देशः। छुपीति इका निर्देशः। \`तृप्यतिदृप्यती'इति द्वन्द्वः। श्यना निर्देशः। लिबित्यादि यम इत्यन्तमेकं पदम्। सृपीति इका निर्देशः। रमिरिति भिन्नं पदम्। इका निर्देशः। तथा च नान्तेषु मन् हन्निति द्वौ। मनिः श्यन्विकरणः।पान्तेषु--आप् क्षिप् छुप् तप् तिप् तृप् दृप् लिप् लुप् वप् शप् खप् सृप् इति त्रयोदश। भान्तेषु-- यभ् रभ् लभ् इति त्रयः। मान्तेषु-- गम् नम् यम् रम् इति चत्वारः। क्रुशिरित्यादि स्पृश इत्यन्तमेकं पमद्। दृशिरितिच इरित्। कृशि दिशि दंशीति इका निर्देशः। तथा च शान्तेषु क्रुश् दंश् दृश् दिश् मृश् रिश् रुश् लिश् विश् स्पृश् इत्येते दश। कृषिरितिपृथक्पदम्। इका निर्देशः। त्विषित्यादि श्लिष्यतय इत्यन्तमेकं पदम्। पुष्येति श्यना निर्देशः। श्लिष्यतीति श्यन्विकरणस्य श्तिपा निर्देशः। तथा च षान्तेषु कृष् त्विष् तुष् द्विष् दुष् (श्यन्विकरणः), पिष् विष् शिष् शुष् श्लिष् (श्यन्विकरणः)-इत्येकादश। घसिरिति पृथक्पदम्। इका निर्देशः। वसतिरिति पृथक्पदं। श्तिपा निर्देशः। सान्तेषु घस् वस् इति द्वौ। दह्दिहिदुह इति द्वन्द्वः। दिहीति इका निर्देशः। नह मिह रुह् लिह् इति समाहारद्वन्द्वः। वहिरिति पृथक्पदम्। इका निर्देशः। तथेति चकारपर्यायः। हान्तेषु-- दह् दिह् दुह् नह् मिह रुह् लिह् वह् इत्यष्टौ। द्व्यधिकं शतमिति। भाष्ये मृषेः षान्तेषु पाठस्तु लेखकप्रमादकृत इति भावः। अथ पान्तेषु द्वयोः श्यना निर्देशस्य फलमाह-- तुदादाविति। यौ तृप्‌दृपी तुदादौ चुरादौ च मतान्तरीयत्वेन धातुपाठे स्थितौ तौ अनुदात्तेभ्यो वारयितुं श्यना निर्देशोऽभ्युपगत इत्यर्थः। अत एव \`शे मुचादीना'मिति सूत्रभाष्ये तृपतो दृपित इत्युदाहृतं सङ्गच्छत इति भावः। किं चेति। अन्यदपि वक्ष्यत इत्यर्थः। अन्यनिवृत्तय इति। विकरणान्तरनिवृत्तय इत्यर्थः। तच्चाग्रे तत्तदार्द्धदातुकनिरूपणे स्पष्टीभविष्यति। अमी तथेति। उक्तानुबन्धरहितानां व्यावृत्तय इत्यर्थः। एतदपि तत्तदार्द्धधातुकनिरूपणे स्पष्टीभविष्यति। अमी तथेति। उक्तानुबन्धरहितानां व्यावृत्तय इत्यर्थः। एतदपि तत्तदार्द्धधातुकनिरूपणे स्पष्टीभविष्यति। विन्दितिरिति। \`विद्लृ लाभे' इति तौदादिकः। चान्द्रदौर्गादिव्याकरणसम्मतः। भाष्येऽपि दृश्यत इति। विन्दतिविनत्तिविद्यतीति तत्र पाठादिति भावः। एनमिति। विन्दतिमित्यर्थः। नेह पेठुरिति। तथापि भाष्यप्रामाण्यादस्याऽनिट्कत्वमिति भावः। \`रञ्जिमस्जी' इत्येकं पदम्। नुद् क्षुध् इति पृथक्कृते पदे। \`शुषिपुषी' इत्येकं पदम्। शिषिरित्यनन्तरम् \`इत्येते' इति शेषः। नवेहेति। नव धातवो भाष्यानुक्ता अपि इहानुदात्तेषु परिगणिता इत्यर्थः। कुत इत्यत आह-- व्याघ्रभूत्यादिसम्मतेरिति। भाष्ये त्वेभ्यो नवभ्योऽन्येषां परिगणनं नवानामप्येषामुपलक्षणमिति भावः। \`तेन रक्तं रागात्', \`तदस्मिन्नन्नं प्रायेण', \`क्तोऽकृतमितप्रतिपन्नाः' \`शुष्कधृष्टौ', क्तेन नञ्विशिष्टेने'त्यादिसौत्रप्रयोगाः, नुन्नः मग्नः पुष्टः मङ्क्ता मङ्क्तव्यमित्यादिभाष्यप्रयोगाश्चात्र लिङ्गम्। \[इत्यनिट्कारिकाः\]। स्पर्ध सङ्घर्षे इति। \`वर्तते' इति शेषः। पराभिभवेति। परस्याभिभवः पराजयः। तद्विषयकेच्छेत्यर्थः। नन्वत्रेच्छायां पराभिभवस्य कर्मतया स्पर्धधातोः सकर्मकत्वद्देवदत्तो यज्ञदत्तं स्पर्धयतीत्यादौ \`गतिबुद्धिप्रत्यवसानार्थशब्दकर्माऽकर्मकाणा'मित्यकर्मककार्यं कथमित्यत आह-- धात्वर्थेनोपसङ्ग्रहादिति। \`धात्वर्थबहिर्भूतकर्मकत्वमेव सकर्मकत्व'मिति \`सुप आत्मनः क्य'जिति सूत्रभाष्ये प्रपञ्चितत्वादिति भावः। नचैवं सति पदव्यवस्थायां \`स्पर्धायामाङ' इत्यत्र \`कृष्णश्चाणूरमाह्वयते,स्पर्धत इत्यर्थ' इति मूलग्रन्थविरोध इति वाच्यं, तत्र स्पर्धेरभिवपूर्वकाह्वाने वृत्तेरित्यलम्। स्पर्धत इति। \`कत्थन्ता षट्त्रिंशदनुदात्ते' इत्युक्तेरात्मनेपदम्। एधदातुवल्लटि रूपाणीति भावः। धातोरिजादित्वाऽभावादिजादेश्चेति लिट्याम्न। अत एवा नानुप्रयोगोऽपि।

 (103) शर्पूर्वाः खयः ।7।4।61।

 किन्तु लिटस्तादेशे \`लिटस्तझयो'रिति तस्यैशि \`लिटि धातो'रिति द्वित्वे \`हलादिः शेषः' इत्यभ्यासे प्रथमहल्व्यतिरिक्तहलां निवृत्तौ सस्पर्धे इति प्राप्ते--शूर्पर्वाः। अभ्यासस्येति। \`अत्र लोपोऽभ्यासस्ये'त्यतस्तदनुवृत्तेरिति भावः। \`शर्पूर्वाः' इत्यत्र शर् पूर्वो येभ्य इत्यतद्गुणसंविज्ञानो बहुव्रीहिः। तेन शर्न शिष्यते। शिष्यन्त इति। \`हलादिः शेषः' इत्यतः शेष इत्यनुवृत्तं कर्मणि घञन्तं बहुवचनान्ततया विपरिणम्यत इति भावः। तथा च प्रकृते अभ्यासे खय् पकारः शिष्यते। \`न न्द्राः संयोगादय' इति रेफस्य द्वित्वनिषेधो न शङ्क्यः, द्वितीयैकाजवयवस्यैव तन्निषेधात्। तदाह--पस्पर्ध इति। नच व्रवश्चेत्यत्राभ्यासे चकार एव शिष्येतेति वाच्यं, हलादिः शेष इत्यतो हि आदिरित्यप्यनुरवर्तते। शर्व्यतिरिक्तवर्णापेक्षया धात्वादिभूता इत्यर्थः। पस्पर्धाते, पस्पर्धिरे, पस्पर्धिषे पस्पर्धाथे, पस्पधिंध्वे , पस्पर्धे पस्पर्धिवहे पस्पर्धिमहे इति लिटि रूपाणि सुगमानि। स्पर्धितेति। लुटि एध धातुवद्रूपाणि सुगमानीति भावः। स्पर्धिष्यत इति। लृटि एधदातुवद्रूपाणीति भावः। स्पर्धतामिति। लोटि एधवद्रूपाणीति भावः। अस्पर्धतेति। लङि एधिवद्रूपाणीति भावः। हलादित्वादडेव न त्वाडिति विशेषः। स्पर्धेतेति। विधिलिङि एधिवद्रूपाणि। अडागमः, न त्वाडिति विशेषः। अस्पर्धिष्यतेति। लृङि एधिवद्रूपाणि। अस्पर्धिष्टेति। लुङि एधिवद्रूपाणि। अडागमः, न त्वाडिति विशेषः। अस्पर्धिष्यतेति। लृङि एधिवद्रूपाणि। अडागमो विशेषः, न त्वाट्। गाधृ प्रतिष्ठेति। चतुर्थान्तो धातुः। ऋकारो \`नाग्लोपिशास्वृदिता'मिति निषेधार्थः। अजगाधत् प्रतिष्ठा-- आधारे स्थितिः। ग्रन्थः-- ग्रन्थनं, रचनम्। जगाधे इति। लिटि द्वित्वादि। अभ्यासस्य ह्रस्वः। चुत्वम्। बाधृ इति। प्रतिघातः--पीडनम्। नाथृनाधृ इति। द्वितीयचतुर्थान्तौ धातू। उपतापः-- ज्वरप्रयुक्ता पीडा। आशीः-- आशासनम्। द्वितीयान्तस्य नाथृधातोर्विशेषमाह-- आशिषि नाथ इति। अत्र \`नाथ' इति षष्ठी। \`अनुदात्तङित' इत्यत आत्मनेपदमित्यनुवर्तते। अनुदात्तेत्वादेव सिद्धे नियमार्थमिदं वार्तिकं तदाह-- अस्याशिष्येवेति। आशासनार्थवृत्तेरेव नाथधातोरात्मनेपदम्। याच्ञाद्यर्थवृत्तेषु \`शेषात्कर्तरी'ति परस्पैपदमेवेत्यर्थः। नाथत इति। आशास्ते इत्यर्थ-। अन्यत्रेति। याच्ञाद्यर्थे विद्यमानस्येत्यर्थः। अथ चतुर्थान्तस्य नाधधातोरुदाहरति-- नाधते इति। दधेति। चतुर्थान्तोऽयम्।



 (104) अथ एकहल्मध्येऽनादेशादेर्लिटि ।6।4।120।

 तस्य लटि एधिवद्रूपाणि सिद्धवत्कृत्य लिटस्तादेशे तस्यैशि द्वित्वे दध् दध् ए इति स्थिते। अत एकहलमध्ये। आदेश आदिर्यस्येति बहुव्रीहिः। अङ्गस्येत्यधिकृतमन्यपदार्थः। लिटीति निमित्तसप्तमी अनादेशादेरित्यस्यैकदेशे आदेशेऽन्वेति। लिटि परे निमित्ते य आदेशः स आदिर्यस्य न भवति तथाविधस्याङ्गस्येति लभ्यते। अङ्गस्येत्यवयवषष्ठी। तथा च तथाविधाङ्गावयवस्याऽत इति लभ्यते। एकशब्दोऽसहायवाची। \`एके मुख्यान्यकेवलाः' इत्यमरः। एकौ असंयुक्तौ हलौ एकहलौ, तयोर्मध्यः,तत्रेति विग्रहः। \`अत' इत्स्यैव विशेषणमिदम्। \`द्वसोरेद्धा'वित्यत एदिति, अभ्यासलोप इति चानुवर्तते। \`गमहने'त्यतः कितीत्यनुवर्तते, न तु ङितीति, लिङादेशानां ङित्त्वाऽसंभवात्। लिटीत्येत्वविधौ परनिमित्तं च । आवृत्त्या उभयार्थलाभः। तदाह--- लिण्निमित्तेत्यादिना।



 (105) थलि च सेटि ।6।4।121।

 थलि च। प्रागुक्तमिति। एकहल्मध्य इति यत्प्रागुक्तम्-- एत्वादि, तत्सेटिथलि च स्यादित्यर्थः। थलः कित्त्वाऽभावात्पूर्वसूत्रेणाऽप्राप्तौ वचनम्। ननु देधे पेततुरित्यादौ \`अभ्यासे चर्चे'ति जशां चरां च जशि चरि च लिण्निमित्तादेशादित्वात्कथमेत्वाभ्यासलोपावित्यत आह----आदेशश्चहेति। इह = \`अत एकहल्मध्ये' इति सूत्रे, आदेशशब्देन स्थान्यपेक्षया विरूप एवादेशो विवक्षितः। तथा च तथाविधादेशादेरेव एत्त्वाभ्यासलोपौ न भवतः, स्थानिसरूपादेशास्तु न पर्युदास इत्यर्थः। शसिदद्योरिति। \`न शसददवादिगुणाना'मिति शसिदद्योरेत्वाभ्यासलोपयोः प्रतिषेध उच्यते। यदीह यथाकतंचिदादेशादेः पर्युदासः स्यात्तर्हि शसिदद्योरभ्यासे शकारदकारयोश्चर्‌जशोः शकारदकारादेशे सति आदेशादित्वादेव एत्वाभ्यासलोपयोरभावसिद्धौ \`न शसददवे'ति तत्प्रतिषेधोऽनर्थकः स्यात्। अतो वैरूप्यसंपादकादेशादेरेव पर्युदासो विज्ञायत इत्यर्थः। तेनेति। स्थानिसरूपादेशादेः पर्युदासाऽभावादित्यनेनेत्यर्थः। सत्स्वपीति। देधे पेततुरित्यादौ दकाराद्यादेशेषु सत्स्वपीत्यर्थः। देधे इति। दध् दध् ए इति स्थिते दकारादकारस्य एत्त्वेऽभ्यासलोपे च रूपम्। \`असंयोगाल्लिट्क'दिति कित्त्वमिह बोध्यम्। देधिर इति। देधिषे देधाथे देधिध्वे। देधे देधिवहे देधिमहे इति रूपाणि संभवन्तीति भावः। दिदिवतुरिति। दिव्धातोरतुसि द्वित्त्वे हलोर्मध्येऽतोभावादेत्त्वाभ्यासलोपौ नेति भावः। तत्परः किमिति। \`अत' इति तपरकरणं किमर्थमित्यर्थ-। ररासे इति। \`रासृ शब्दे' भ्वादिरात्मनेपदी। अत्र हल्मध्यस्थस्येति किमर्थमित्यर्थः। तत्सरतुरिति। \`त्सर च्छद्मगतौ'। लिटोऽतुसि द्वित्वे अभ्यासाऽकारस्य नाऽसंयुक्तहल्मध्यस्थत्वमिति भावः। चकणतुरिति। \`कण शब्दे' लिटोऽतुसि द्वित्वे कुहोश्चुरिति ककारस्य चुत्वेन चकारः। तथा च वैरूप्यसंपादकादेशादित्वादेत्त्वाभ्यासलोपौ नेति भावः। अथ \`लिण्निमित्तादेशादिक'मित्यत्र लिण्निमित्तेत्यस्य प्रयोजनमाह--लिटेति। नेमिथेति। \`णमु प्रह्वत्वे शब्दे च'। \`णो नः' इति नत्वम्। थलि इटि द्वित्वे नत्वसंपन्ननकारादेशादित्वेऽपि नत्वस्य लिण्निमित्तकत्वाऽभावाल्लिण्निमित्तकादेशादित्वाऽभावादेत्त्वाभ्यासलोपौ निर्बाधाविति भावः। सेहे इति। \`षह मर्षणे'। \`धात्वादेः षः सः' इति सत्वे लिटि द्वित्वे सत्वसंपन्नसकारादेशादित्वेऽपि सत्वस्य लिण्निमित्तकत्वाऽभावाल्लिण्निमित्तकादेशादित्वविरहादेत्त्वाभ्यासलोपा निर्बाधाविति भावः। दधिता। दधिष्यते। दधताम्। अदधत। दधेत। दधिषीष्ट। अदधिष्ट। अदधिष्यत। स्कुदीति। उत्प्लवनमुत्प्लुत्य गमनम्।



 (105) इदितो नुम धातोः ।7।1।58।

 इदितः। इत् = ह्रस्व इकारः, इत् = इत्संज्ञको यस्य स इदित्, तस्येति विग्रहः। इत्संकेदनतधातोरित्यर्थः। तेन चक्षिङादौ न दोषः। नुमि मकार इत्। उकार उच्चारणार्थः। मित्त्वादन्त्यादचः परः। स्कुन्दत इति। \`नश्चापदान्तस्ये'त्यनुस्वारः परसवर्णः। चुस्कुन्द इति। लिटि द्वित्वे \`शर्पूर्वाः खयः' इत्यभ्यासे ककारः शिष्यते। \`कुहोश्चु'रिति तस्य कुत्वेन चकारः। श्विदीति। श्वैत्यं--श्वैत्यकरणम्। अकर्मक इति। श्वैत्यस्य धात्वर्थेनोपसङ्ग्रहादिति भावः। ततश्च \`श्वन्दयति देवदत्तं यज्ञदत्त' इत्यादौ \`गतिबुद्धिप्रत्यवसाने'त्यादिनाऽकर्मककार्यं द्वितीया भवति। श्वेतीभवनं वा श्वैत्यम्। श्विन्दत इति। श्वेतीभवतीत्यर्थः। इदित्वान्नुम्। अनुस्वारपरसवर्णौ। तत्कारणभूतो व्यापारः-- प्रणामादिरभिवादनम्। वन्दत इति। इदित्त्वान्नुम्। भदीति। कल्याणं--शुभक्रिया। सुखं--सुखीभावः। भन्दत इति। इदित्त्वान्नुम् बभन्द इति। अभ्यासे भकारस्य जश्भावेन बकारः। मदीति। मोदः-- सन्तोषः। मदः--गर्वः। मन्दत इति। इदित्त्वान्नुम्। ममन्द इति। नुमि सति संयुक्तहल्मध्यस्थत्वादेत्त्वाभ्यासलोपौ नेति भावः। स्पदीति। अकर्मकः। स्पन्दत इति। इदित्त्वान्नुम्। पस्पन्द इति। \`शर्पूर्वाः खयः' इत्यभ्यासे पकारः शिष्यते। क्लिदीति। परिदेवनशब्दं व्याचष्टे-- शोक इति। स्मृत्वा क्लेशः-- शोकः। तदाह-- सकर्मक इति। क्लिन्दते चैत्रमिति। अतीतं चैत्रं स्मृत्वा क्लिश्नातीत्यर्थः। इदित्त्वान्नुम्। चिक्लिन्द इति। अभ्यासे ककारस्य चुत्वेन चकार इति भावः। मुदेति। हर्षः-- तुष्टिः। मोदत इति। शपि लघूपधगुणः। मुमुद इति। \`असंयोगल्लिट्कि'दिति कित्वान्न गुणः। ददेति। न ममेति त्यागो दानं, न तु द्रव्यत्यागः। तथा सति धात्वर्थौपसङ्ग्रहादकर्मकत्वापत्तेः।



 (106) न शसददवादिगुणानाम् ।6।4।126।

 न शसदद। शस दद वादि गुण--एषां द्वन्द्वः। अवयवषष्ठी। गुणशब्देन विहित एव गुणोऽत्र गुणशब्देन विहितत्वाऽभावान्नायं निषेधः। पॄधातोः पपरतुरिति तु गुणस्योदाहरणम्, गुणशब्देन विहितो योऽर् तदवयवत्वादकारस्येति बोध्यम्। ददद इति। ददेर्लिटस्तादेशस्य एशि द्वित्वे \`अत एकहल्मध्ये' इति प्राप्तावेत्तवाभ्यासलोपौ न भवतः। ष्वद स्वर्देति। आस्वादनम्--अनुभवः। प्रीतिविषयीभावात्मिका रुचिर्वा। तदाह-- अयमिति। प्रत्येकाभिप्रायमेकवचनम्।



 (107) धात्वादेः षः सः ।6।1।64।

 दात्वादेः। \`ष' इति षष्ठ्यन्तं। तदाह--धातोरादेः षस्य सः स्यादिति। षकारस्य सः स्यादित्यर्थ-। धातुग्रहणं किम् ?। षट्। अत्र धात्वादित्वाऽभावान्न सकारः। आदिग्रहणं किम् ?। लषति। न चैवमपि षकारीत्यतीत्यादौ सुब्धात्वादेरपि षस्य सकारः स्यादिति वाच्यम्, \`आदेच उपदेशेऽशिती'त्यत उपदेश इत्यनुवृत्तेः। एवं च ष़डित्यादावप्युदेशग्रहणानुवृत्त्यैव व्यावृत्तिसिद्धेर्धातुग्रहणं भाष्ये प्रत्याख्यातम्। ननु धातुपाठे स्वद स्वर्देत्येवं सकार एव उपदिश्यताम्। एवं च \`धात्वादेः षः सः' इत्यपि मास्त्विति चेन्मैवं, ण्यन्ताल्लुङि असिष्वददित्यत्र षकारश्रवणार्थकत्वात्। धातुपाठे सकारस्यैवोपदेशे तु असिष्वददित्यत्र सकारस्य आदेशसकारत्वाऽभावेन षत्वाऽसंभवात्। नन्वेवं सति अनुस्वदत इत्यत्रादेशसकारत्वात्त्वापत्तिरित्यत आह-- सात्पदाद्योरिति। सस्वद इति। लिटि द्वित्वे संयुक्तहल्मध्यस्थत्वादेत्वाभ्यासलोपौ नेति भावः। उर्देति। चकारादास्वादनेऽपीति केचित्।



 (108) उपधायां च ।8।2।78।

 उपधायां च। सिपि धातोरिति, \`र्वोरुपाधाया' इत्यतो र्वोरिक इति, \`हलि चे'त्यतो हलीति चानुवर्तते। \`उपधयो'रित्यर्थे उपधायामित्यार्षम्। तदाह--धातोरित्यादि । ऊर्दत इति। अत्र धातोः रेफवान्तत्वाऽभावात् \`र्वोरुपधायाः' इत्यस्य \`हलि चे'त्यस्य चाऽप्राप्तौ \`उपाधायां चे'त्यारम्भः। धातोरित्यभावे पदाधिकारस्थत्वात्पदस्य उपधाभूतयोरित्यर्थः स्यात्। ततश्च क्विबन्ते ऊर्दित्यत्रैव स्यात्, ऊर्दत इत्यादौ न स्यात्। रेफवकारयोः किम् ?। पुष्प्यति। हल्परयोः किम् ?। चिरिणोति। इकः किं ?। नर्दति। ऊर्दांचक्र इति। इजादित्वादाम्। \`कृञ्चानुप्रयुज्यते' इत्यनुप्रयोगः। कुर्देति। गुदेत्यपि पृथग्धातुः। \`क्रीडायामेवे'त्यर्थनिर्देशः। एवकारस्तु इतोऽन्यत्र धात्वर्थनिर्देशस्य उपलक्षणत्वं ज्ञापयति। कूर्दत इति। \`उपधायां चे'ति दीर्घः। चुकूर्द इति। \`कुहोश्चु'रिति चुत्वम्। खूर्दत इति। \`उपधायां चे'ति दीर्घः। एवं गूर्दते इति। गोदत इति। शपि लघूपधगुणः। जुगुद इति। \`असंयोगा'दिति कित्त्वान्न गुणः। षूदेति। क्षरणं--प्रस्रवणम्। सूदत इति। प्रस्रवतीत्यर्थः। \`धात्वादे'रिति षस्य सः। अलघूपधत्वान् गुणः। सुषूद इति। \`धात्वादे'रिति षस्य सत्वे लिटि द्वित्वादौ इणः परस्यादेशसकारत्वात्षत्वम्। यदि धातुपाठे सकारस्यैव पाठस्तर्हि इहादेशसकात्वाऽभावात् षत्वं न स्यात्। षोपदेशे तु षस्य सत्वे सति आदेशसकारत्वात्षत्वं सूपपादमिति भावः। ननु धातुपाठे के धातवः षादयः पठिताः, के वा सादयः, पाणिनिकृतषोपदेशपाठस्य इदानीं परिभ्रष्टत्वादित्याशङ्क्य पाणिनीयपरम्परासिद्धान् षोपेदेशान् पठति --सेगिति श्लोकेन। \`दन्त्याजन्तषादय एकाचः षोपदेशाः स्यु'रित्यन्वयः। दन्त्यश्च अच्च दन्त्याचौ, तौ अन्तौ = अव्यवहितपरौ यस्य स दन्त्याऽजन्तः, तथाविधः षः = षकार आदिर्येषां ते -- दन्त्याजन्तषादयः। दन्त्यपरकोऽच्परकश्च यः षकारस्तदादय एकाचो धातव इदानीं कृतसत्वाः सकारादित्वेन परिदृश्यमाना अपि षकारादित्वेन पाणिनिनोपदिष्टाः प्रत्येतव्या इत्यर्थः। \`सादय' इति पाठेऽप्येवमेव व्याख्येयम्। \`अज्दन्त्यपराः षादयः षोपदेशाः' इति भाष्यम्। षूद क्षरणे इत्यादयोऽच्परकषोपदेशाः। \`ष्ठा गतिनिवृत्ता'वित्यादयस्तु दन्त्यपरकषोपदेशाः। दन्त्याजन्तेति किम् ?। स्कुदि आप्रवणे। चुस्कुन्दे। अत्र सकारो न दन्त्यपरको, नाप्यच्परकः। एकाचः किम् ?। सोसूत्र्यते। \`सूत्र वेष्टने', चुरादिरजन्तोऽनेकाच्। यद्यप्येकाच इति भाष्ये न दृश्यते, तथापि यङ्विधौ सोसूच्यत इति भाष्यं तत्र मानमिति बोध्यम्। एवं च \`साध-संसिद्धौ' इत्यादौ सकारपाठस्यैव दृश्यमानत्वेऽपि षोपदेशत्वमेव। ननु \`सेकृ गतौ', \`सृप्लृ गतौ' , \`सृ गतौ', \`सृज विसर्गे' एते चत्वारोऽच्परकसादयः। स्तृञ् आच्छादने' ऋदन्तः श्नुविकरणः, । \`स्तॄञ् आच्छादने ऋदन्तः श्नविकरणः, स्त्यै शब्दसङ्घातयोः'। एते त्रयो दन्त्यपरकसादयः। एषां सप्तानामपि षोपदेशत्वं स्यादित्यतिव्याप्तिमाशङ्क्य तद्भिन्नत्वं विशेषणमाह--- सेक् सृप् सृ स्तृ सृज् स्तॄम्त्यान्ये इति। स्त्यै धातोः कृतात्वस्य निर्द्देशः श्लोके समावेशार्थः, स्त्यै इत्यैकारान्तस्य निर्देशे \`स्त्यार्यन्य' इत्येकस्याक्षरस्याधिक्यापत्तेः। नन्वेवमपि ष्वष्क् गतौ, ञिष्विदा गात्रप्रस्रवणे, ष्वद आस्वादने, ष्वञ्ज परिष्वङ्गे, ञिष्वप् शये, ष्मिङ्ईषद्धसने--इत्येतेषु सकारस्य दन्त्यपरकत्वाऽभावादच्परकत्वाऽभावाच्च षोपदेशेष्वसङ्ग्रह स्यादित्यव्याप्तिमाशङ्क्य तानपि संङ्गृह्णाति--ष्वक् स्विद् स्वद् स्वप् स्मिङ इति। \`अपी'ति शेष-। ननु \`स्वृ शब्दोपतापयो'रित्यादीनामपि दन्त्यवकारपरकत्वात्षोपदेशत्वं स्यादित्यत आह-- दन्त्यः केवलदन्त्य इति। कुत इत्यत आह-- ष्वष्कादीनांमिति। अन्यथा दन्त्यपरकत्वादेव सिद्धे ष्वष्कादिग्रहणं व्यर्थं स्यादिति भावः। यद्यपि ष्वष्कतिरत्र भाष्ये न दृश्यते तथापि सुब्धातुष्ठिनुष्वष्कतीनां सत्वप्रतिषेध इति वार्तिकात्तल्लाभ इति भावः। हादेति। रेफवानयम्। अव्यक्तशब्दः--- अमनुष्यवाक।जहाद इति। अभ्यासस्य ह्रस्वः। चुत्वम्। ह्लादीति। लकारवानयम्। \`स्वीदितो निष्ठाया'मितीण्निषेधार्थमीत्वम्। स्वादेति केवलदन्त्यपरकत्वाऽभावान्नायं षोपदेशः। असिस्वदत्। पदेति। गुदरव इत्यर्थः। यतीति। ईदित्त्वमिण्निषेधार्थम्। येते इति। \`अत एकहल्मध्ये' इत्येत्वाभ्यासलोपौ। युतृ जुतृ इति। ऋदित्त्वम् \`नाग्लोपिशास्वृदिता'मित्याद्यर्थम्। योतत इति। शपि लघूपधगुणः। युयुत इति। \`असंयोगा'दिति कित्त्वान्न गुणः। विथृ वेथृ इति। द्वितीयान्तविमौ। ननु \`विथृ' इत्येवास्तु, लघूपधगुणे सति घेथत इत्यस्याऽविशिष्टत्वादित्यत आह-- विविते विवेथे इति। वेथृधातोर्विवेथे इति रूपम्। विथृधातोस्तु असंयोगादिति कित्त्वाद्गुणाऽभावे विविथ इति रूपमिति भावपः। श्रथीति। द्वितीयान्तः। शैथिल्यं-- स्रंसनम्। श्रन्थते इति। इदित्त्वान्नुम्। ग्रथीति। द्वितीयान्तः। काटिल्यं--वक्रीभवनम्। ग्रन्थत इति। इदित्त्वान्नुम्। कत्थेति। अविद्यमानगुणज्ञापनं श्लाघा। अथाष्टात्रिंशदिति। अष्टौ च त्रिंशदिति द्वन्द्वः। अष्टाधिका त्रिंशदिति वा। \`द्व्यष्टनः सङ्खाया'मित्यात्वम्। \`अष्ट त्रिंश'दिति पाठे तु अष्टेति पृथक्पदम्। परस्मैपदिन इति। अनुदात्तस्वरितङ्‌ञित्त्वाऽभावात् \`शेषात्कर्तरी'ति परस्मैपदिन एवेति भाव-। अतेति। सातत्यगमनं-- संततगमनम्। लिटि णलि द्वित्वे हलादिशेषे अ अत् अ इति स्थिते पररूपे प्राप्ते आह-- अत आदेरिति। \`इति दीर्घ'इति शेषः। तथा च अभ्यासाऽकारस्य दीर्गे सति सवर्णदीर्घः। तदाह-आतेति। अकारस्य हल्मध्यस्थत्वऽभावादेत्वाभ्यासलोपौ न। लुङिति। अतधातोर्लुङस्तिपि इतश्चेति इकारलोपे च्लेः सिचि तस्य इडागमे \`अस्तिसिचोऽपृक्त' इति ईडागमे आटि वृद्धौ आतिस् ई त् इति स्थिते सतीत्यर्थः।



 (109) इट ईटि ।8।2।28।

 इट ईटि। \`इट' इति पञ्चमी। रात्सस्येत्यतः सस्येति, संयोगान्तस्येत्यतो लोप इति चानुवर्तते। तदाह--इटः परस्येति। एवं च आति स् ई त् इति स्थिते सकारस्यलोपे आति ईत्--इति स्थिते सवर्णदीर्घे आतीदिति रूपं वक्ष्यति। तत्र सलोपस्याऽसिद्धत्वात्कथं सवर्णदीर्घं इत्यत आह-- सिज्लोप एकादेशे सिद्धो वक्तव्य इति। आतिष्टामिति। लुङस्तस्। तस्य ताम्। च्लेः सिच्। तस्य इटि आचि वृद्धौ षत्वम्। अपृक्तत्वाऽभावेन ईडभावात्सलोपो न। आतिषुरिति। लुङो झिः। च्लेः सिच्। जुस् इट् आट् वृद्धिः। षत्वं रुत्वविसर्गौ। आतीः आतिष्टम् आतिष्ट। आतिषम् आतिष्व आतिष्म।



 (110) वदव्रजहलन्तस्याचः ।7।2।3।

  अत्र वृद्धिमाशङ्कितुमाह-- वदव्रज। वद वर्ज हलन्त एषां समाहाद्वन्द्वात् षष्ठ्येकवचनम्। अङ्गस्येत्यधिकृतम्। \`सिचि वृद्धिः परस्मैपदेष्वि'त्यनुवर्तते। तदाह-- वदेरित्यादिना। हलन्तत्वादेव सिद्धे वदवर्जग्रहणं तु अवादीदव्राजीदित्यत्र \`अतो हलादेर्लघो'रिति वृद्धिविकल्पबाधनार्थम्।



 (111) नेटि ।7।2।4।

 नेटि। प्रागुक्तं नेति। \`वदव्रजहलन्तस्याच' इत्युक्तं नेत्यर्थः। ततर् वदव्रजयोर्विशिष्य विधानाद्धलन्तलक्षणाया एव वृद्धेर्निषेधोऽयम्। हलन्तलक्षणा वृद्धिस्तुअधाक्षीदित्यादावनिडादौ सिचि चरितार्था। नन्वातीदित्यातौ अकारस्य वृद्धौ सत्यामसत्यां च आटा एकादेशे सति रूपे विशेषाऽभावात्किं तन्निषेधेनेत्याशङ्क्याह--मा भवानतीदिति। माङ्योगे आडभावे सति वृद्धिनिषेधः सफल इति भाव-। चितीति। ईदित्त्वम् \`श्वीदितो निष्ठाया'मिति इण्निषेधार्थम्। चेततीति। शपि लघूपधगुणः। चिचेतेति। तिबादेशणलः पिच्वेन असंयोगादिति कित्त्वस्याऽप्रवृत्तेर्न गुणनिषेधः। चिचिततुरित्यादौ तु कित्त्वान्न गुणः। अचेतीदिति। \`इट ईटी'ति सलोपः। अचेतिष्टामिति। अपृक्तत्वाऽभावादीडभावान्न सिज्लोपः। नेटीति निषेधान्न हलन्तलक्षणा वृद्धिः। च्युतिरिति। च्युतिरिति। अत्र इकारस्य रेफस्य च प्रत्येकमित्संज्ञायामिदित्त्वानुमि प्राप्ते आह-- इर इत्संज्ञति। तथा च इरिति समुदायस्य इत्संज्ञकत्वादिदित्त्वाऽभावान्न नुमिति भावः। च्योततीति। लघूपधगुणः। चुच्योतेति। णलः पित्त्‌वेन कित्त्वाऽभावान्न गुणनिषेध इति भावः। चुच्युततुरित्यादौ तु कित्त्वान्न गुणः। लुङि च्लेः सिचि प्राप्ते।



 (112) इरितो वा ।3।1।57।

 इरितो वा। \`धातोरेकाच' इत्यतो धातोरिति, \`च्लेः सि'जित्यतश्च्लेरिति, \`अस्यतिवक्तिख्यातिब्य' इत्यतोऽङिति, \`पुषादिद्युतादी'त्यतः परस्मैपदेष्विति चानुवर्तते। तदाह--इरितो धातोरित्यादिना। अच्युतदिति। अङि सति ङित्त्वान्न गुणः। अच्युतताम् अच्युतन्। अच्युतः अच्युततम् अच्युतत। अच्युतम् अच्युताव अच्युताम। अङभावे त्वाह--अच्योतीदिति। \`इट ईटी'ति सिज्लोपः। अच्योतिष्टामित्यादि। श्च्युतिरिति।च्युतिवद्रूपाणि। चुश्च्योतेति। \`शर्पूर्वा' इति चकारः शिष्यते। यकाररहितोऽपीति। \`मधुश्चुतं घृतमिव सुपूत'मित्यादौ तथा दर्सनादिति भावः। मन्थेति। विलोडलनम्-- आस्फालनम्। मन्थतीत्यादि। सुगमम्। आशीर्लिङि विशेषमाह-- यासुट इति। कुथीति। चत्वारोऽपि द्वितीयान्ताः। इदित्त्वान्नुमि कुन्थतीत्यादि सुगमम्। आशीर्लिङि यासुटः कित्त्वेऽपि इदित्त्वेन अनिदितामिति पर्युदासन्नलोपो नेत्याह-- इदित्त्वादिति। कुन्थ्यादिति। पुन्थ्यात् लुन्थ्यात् मन्थ्यात्। एतदर्थमेव मन्थदातोः पृथङ् मथीति निर्देशः। षिध गत्यामिति। अच्परकषकारादित्वात्षोपदेशोऽयम्। ततश्च धात्वादेरिति सः। तदाह--सेधतीति। सिषेधेति। आदेशसकारत्वात्षत्वम्। अनिट्सु श्यन्विकरमस्यैव सिधेर्ग्रहणात्सेट्कोऽयम्। असेधीदिति। \`इट इटी'ति सिज्लोपः। नेटीति निषेधान्न हलन्तलक्षणा वृद्धिः। असेधिष्टामित्यादि। अथ निषेधतीत्यादौ \`उपसर्गात्सुनोती'ति षत्वं वक्ष्यति तत्किमर्थम्, आदेशप्रत्ययो'रित्येव सिद्धेरित्याशङ्क्याह-- सात्पदाद्योरिति।



 (113) उपसर्गात्सुनोतिसुवतिस्यतिस्तौतिस्तोभतिस्थासेनयसेधसिचसञ्जस्वञ्जाम् ।8।3।65।

 उपसर्गात्सुनोति। उपसर्गस्तादिति। उपसर्गशब्द उपसर्गस्थे लाक्षणिक इतिभावः। निमित्तादिति। इण्रूपादित्यर्थ-। \`इण्को'रित्यधिकारेऽपि कोरिति नात्र संबध्यते, असंभवात्। सस्येति। \`सहेः साडः स' इत्यतः स इति षष्ठ्यन्तमनुवर्तत इति भावः। षः स्यादिति। \`अपदान्तस्य मूर्धन्य' इत्यधिकारादिति भावः। अत्र सुनोतीत्यादिः श्तिपा निर्देशो यङ्‌लुङ्निवृत्त्यर्थ इति प्राञ्चः। स्पष्टार्थ इति प्रौढमनोरमायाम्। सेनयेति णिजन्तो नामधातुः। सेधतीति शपा निर्देशात्सिध्यतेर्न ग्रहणम्। अभिषुणोतीत्याद्युदाहरणम्। प्रकृते निषेधतीत्याद्यर्थमिह सूत्रोपन्यास।



 (114) सदिरप्रतेः ।8।3।66।

 प्रसङ्गादाह--सदिरप्रतेः। उपसर्गादिति। उपसर्गस्थादिणः परस्येत्यर्थः। सदिरिति षष्ठ्यर्थे प्रथमेत्यभिप्रेत्याह-- सदेः सस्येति। निषीदतीत्युदाहरणम्।



 (115) स्तम्भेः ।8।3।67।

 स्तम्भेः। नकारोपधनिर्देशस्य प्रयोजनमाह-- सौत्र्येति। \`स्तन्भुस्तुन्भु'इति सूत्रनिर्दिष्टस्य नोपधस्येत्यर्थः। स हि प्रतिपदोक्तः। \`ष्टभि प्रतिबन्धे' इत्यस्य तु धातोरिदित्त्वान्नुमि लाक्षणिकत्वान्न ग्रहणम्। तेन विस्तम्भत इत्यादौ न षत्वम्। \`उदः स्थास्तम्भ्वो'रिति सूत्रे तु मोपधग्रहणादुभयोरपि ग्रहणं, मकारस्य उभयत्रापि लाक्षणिकत्वात्। ननु \`सदिस्तन्भ्योरप्रते'रित्येकमेव सूत्रं कुतो न कृतमित्यत आह--योगविभाग उत्तरार्थ इति। \`अवाच्चालम्बनाविदूर्ययो'रित्युत्तरसूत्रे सदेरननुवृत्त्यर्थ इत्यर्थः। ननु सदेरस्वरितत्वादालम्बनाविदूर्ययोर्वृत्त्यभावादेव च अनुवृत्त्यभावः सिद्ध इत्यस्वारस्यादाह-- किंचेति। नानुवर्तत इति। स्तम्भेरित्यत्र अप्रतेरित्यस्य स्तन्भिनाऽपि संबन्धः स्यादिति भावः। \`अप्रते'रित्यस्य स्तन्भावनन्वयो वृद्धिप्रयोगानुगत इत्याह---बाहुप्रतिष्टम्भेति।



 (116) अवाच्चाऽऽलम्बनाऽऽविदूर्ययोः ।8।3।68।

 अवाच्च। आलम्बनं च आविदूर्यं चेति द्वन्द्वात्सप्तमीद्विवचनम्। एतोरिति। आलम्बनाविदूर्ययोरर्थयोर्विद्यमानस्य अवात्परस्य स्तम्भेरित्यन्वयः। अपूर्वविधिरयम्, इणः परत्वाऽभावादप्राप्तेः। आलम्बने-- यथा--यष्टिवष्टभ्य तिष्ठतीति। आश्रित्येत्यर्थः। आविदूर्य--सामीप्यम्। अवष्टब्धा गौः। निरुद्धा सति समीपे आस्त उत्यर्थः।



 (117) वेश्च स्वनो भोजने ।8।3।69।

 वेश्च। अवादित्यनुकर्षणार्थश्चकारः। तदाह-- व्यवाभ्यामिति। विष्वणति। अवष्वणति। सशब्दं भुङ्क्ते इत्यर्थ-। अट्कुप्वाङिति णत्वम्।



 (118) परिनिविभ्यः सेवसितसयसिवुसहसुटस्तुस्वञ्जाम् ।8।3।70।

 परिनिविभ्यः। सेवेत्यकार उच्चारणार्थः। \`षेवृ सेवाया'मिति धातोर्ग्रहणम्। परिषेवते। निषेवते। विषेवते। सितेत्यनेन षिञ् बन्धन इति क्तान्तस्य ग्रहणम्। अस्यैव धातोरेरजन्तो वा पचाद्यजन्तो वा सयशब्दः। विषितः। विषयः। षिवु तन्तुसन्ताने। परिषीव्यति। षह मर्षणे। परिषहते। सुट् आगमः। परिष्करोति। स्तुस्वञ्जो'रुपसर्गात्सुनोती'त्येव सिद्धे \`सिवादीनां वे'ति विकल्पार्थं पुनर्वचनम्।



 (119) प्राक्सितादड्‌व्यवायेऽपि ।8।3।66।

 प्राक्सतादिति। \`उपसर्गात्सुनोतीत्यादिसूत्रोपात्ता' इति शेषः। तेषामिति। पञ्चदशानामित्यर्थः। न्यषेधदिति। अकारेम व्यवहितत्वादिणः परत्वाऽभावादप्राप्तौ वचनम्। अभ्युषुणोदित्यप्युदाहार्यम्।



 (120) स्थादिष्वभ्यासेन चाभ्यासस्य ।8।3।64।

 स्थादिषु। अभ्यासेनेति तृतीयान्तम्। प्राक्सितादित्यनुवर्तते। तदाह--- प्राक्सितादिति। \`उपसर्गात्सुनोती'ति सूत्रे स्थाधातुमारभ्य \`परिनिविभ्यः सेवसिते'त्यत्र सितशब्दात्प्राग्ये धातव उपात्तास्तेषु दशस्वित्यर्थः। निषिषेधेत्यादौ अभ्यासात्परस्य सस्य अभ्यासव्यवहत्वेन उपसर्गात्परत्वाऽभावादप्राप्तौ वचनम्। ननु निषिषेधेत्यादौ अभ्यासस्थसकारस्यउपसर्गादत्सुनोतीत्यनेनैव सिद्धत्वादभ्यासस्येति व्यर्थमित्याशङ्क्य नियमार्थमित्याह--एषामेवेति। अभ्यासस्थसकारस्य चेत्षत्वं तर्हि स्थादिदशानामेवेत्यर्थः। एवं च \`षू प्रेरणे', अभिसुसूषत। अत्राभ्यासस्य न षत्वम्। अभ्यासात्परस्य तु सस्य स्तौतिण्योरेवेति नियमान्न षत्वम्।



 (121) सेधतेर्गतौ ।8।3।113।

 सेधतेः। न षत्वमिति। \`न रपरे'त्यतो नेत्यनुवृत्तेरिति भावः। गङ्गां विसेधतीति। गच्छतीत्यर्थः। इह \`उपसर्गात्सुनोती'ति षत्वं न भवति। अनन्तरस्येति न्यायेन उपसर्गात्सुनोतीत्यस्यैवायं निषेधः,न त्वादेशप्रत्ययोरित्यस्यापि। तेन सिषेधेत्यादौ आदेशप्रत्ययोरिति षत्वं भवत्येव। षिधू इति। ननु वाक्यसङ्घविशेषात्मकस्य शास्त्रस्य अक्रियारूपतवात्कथं धात्वर्थत्वमित्यत आह---शास्त्रं शासनमिति। माङ्गल्यं तु-- शुभकर्म। षिध गत्यामितिवदस्यापि रूपाणि।





 (122) स्वरतिसूरतिसूयतिधूञूदितो वा ।7।2।44।

 तत्र वलादावार्द्धधातुके नित्यमिटि प्राप्ते--स्वरति। \`आर्द्धधातुकस्येड्वलादे'रित्यनुवर्तते। स्वरति सूति सूयति धूञ् ऊदित्--एषां समाहारद्वन्द्वात्पञ्चम्येकवचनं। फलितमाह-- स्वरत्यादेरिति। स्वरतीति स्वृधातोः शपा निर्देशः। सूतीति सूयतीति च लुग्विकरणस्य श्यन्विकरणस्य च सूधातोर्निर्देशः। एवंच षू प्रेरण इति तौदादिकस्य न ग्रहणम्। \`धूञ् कम्पने' स्वादिः क्र्यादिश्च। ञकारानुबन्धनिर्देशात् धू विधूनन इत्यस्य न ग्रहणम्। \`इट्सनि वे'त्यतो वेत्यनुव्रतमाने वाग्रहणं \`लिङ्सिचोरात्मनेपदेष्वि'ति सूत्रयोर्विकल्पनिवृत्त्यर्थमिति भाष्यम्। एवं च थलि इडाभावपक्षे द्वित्वादौ सिसेध्-- थ इति स्थिते।



 (123) झषस्तथोर्धोऽधः ।8।2।40।

 झषस्तथोः। झष इति पञ्चमी। तश्च थ् चेति द्वन्द्वः। तकारादकार उच्चारणार्थः। तकारथकायोरिति लभ्यते। \`धः' इति प्रथमैकवचनम्। अकार उच्चारणार्थः। धकार इति लभ्यते। \`अध' इति षष्ठ्यन्तम्। धाधातुभिन्नस्येति लभ्यते। तदाह--झषः परयोरिति। जश्त्वमिति। सिसेध् ध इति स्थिते \`झलां जस् झशी'ति प्रथमधकारस्य दकारे सिषेद्धेति रूपमित्यर्थः। सिषिदिव--सिषिध्व। सिषिधिम--सिषिध्म। क्रादिनियमस्तु नेड्वशीति प्रक्रमाननञ्प्रापितस्यैवाऽभावस्य निवर्तको, नतु विभाषादप्रापितस्यापि, अनन्तरस्येति न्यायात्। इट्पक्षे आह-- सिषेधिथेति। सेद्धेति। लृट् तास् इडभावः। डा टिलोपः गुणः। धत्वं जश्त्वम्। सेद्धार इत्यादि। सेधितेति। इट्पक्षे रूपम्। सेत्स्यति सेधिष्यतीति। लृटि स्यः। इड्विकल्पः। असैत्सीदिति। लुङस्तिप्। इकारलोपः। च्लिः। सिच्। इडभावः। \`अस्तिसिचः' इति ईट्। वदव्रजेति वृद्धिः। धकारस्य चर्त्वम्।



 (124) झलो झलि ।8।2।26।

 असैध् स् तामिति स्थिते, अपृक्तत्वाभावादीडभावादिडभावाच्च, इट ईटीति सिचो लोपेऽप्राप्ते-- झलो झलि। झल इति पञ्चमी। संयोगान्तस्येत्यतो लोप इति, रात्सस्येत्यतः सस्येति चानुवर्तते। तदाह--झलः परस्येत्यादि। असैद्धामिति। असैध् स् तामिति स्थिते सलोपे धत्वे जश्त्वे च रूपम्। पक्ष इति। इट्पक्षे इत्यर्थः। असेधीदिति। इट ईटीति सलोपः। नेटीति वृद्धिप्रतिषेधः। लघूपधगुणः। खादृ इति। अत्र ऋदित्वं \`नाग्लोपी'त्याद्यर्थमित्यभिप्रेत्याह-- ऋकार इदिति। खदेति। स्‌थैर्यं--स्थिरीभवनम्।



 (125) अत उपधायाः ।7।2।116।

 णलि अजन्तत्वाऽभावादचो ञ्णितीति वृद्धेरप्राप्तौ-- अत उपधायाः। वृद्धिः स्यादिति। \`मृजेर्वृद्धि'रित्यतस्तदनुवृत्तेरिति भावः। चखादेति। एत्वाभ्यासलोपौ तु नात्र भवतः, पित्त्वेऽकित्त्वात्, आदेशादित्वात्, तदपेक्षया वृद्धेः परत्वाच्च।



 (126) णलुत्तमो वा ।7।1।91।

 णलुत्तमः। णित्स्यादिति। \`गोतो णि'त्यतस्तदनुवृत्तेरिति भावः। चखाद चखदेति। णित्त्वे उपधावृद्धिः। तदभावे न।



 (127) अतो हलादेर्लघोः ।7।2।7।

 अतो हलादेः। \`सिचि वृद्धिः परस्मैपदेष्वि'त्यनुवर्तते। \`नेटी'त्यस्मादिटीति, \`ऊर्णोतेर्विभाषे'त्यतो विभाषेति च। तदाह-- हलादेरिति। हलाद्यङ्गावयवस्येत्यर्थः। आदिग्रहणं स्पष्टार्थं, हलः परस्येत्येव सिद्धेः। अखादीत् अखदीदिति। वृद्धौ तदभावे च इट ईटीति सिज्लोपः। अखादिष्टाम्, अखदिष्टामित्यादि। बदेति। स्थैर्यं--स्थिरीभवनम्। पवर्गीयादिरिति। पवर्गतृतीयादिरित्यर्थः। नतु दन्त्योष्ठ्यादिरिति भाव-। बबादेति। \`अत उपाधायाः' इति वृद्धिः। बेदतुरिति। अभ्यासजश्त्वेन आदेशादित्वेऽपि जश्त्वस्य वैरूप्यापादकत्वाऽभावादेत्त्वाभ्यासलोपाविति भावः। बबादेत्यत्र तु पित्त्वेन कित्त्वाऽभावादेत्त्वाभ्यासलोपौ न। बेदिथेति। अकित्त्वेपि \`थलि च सेटी'त्येत्वाभ्यासलोपौ। बेदथुः बेद। अथ उत्तमपुरुषणलि \`णलुत्तमो वे'ति णित्त्वविकल्पादुपधावृद्धिविकल्प इत्याह-- बबाद बबदेति। बेदिव बेदिम। अबादीत् अबदीदिति। \`अतो हलादे'रिति वृद्धिविकल्पः। गदेति। व्यक्तवाक्-- मनुष्यकृतशब्दप्रयोगः। जगादेति। चुत्वजश्त्वे। उपधावृद्धिः। वैरूप्यापादकादेशादित्वादेत्त्वाभ्यासलोपौ न। जगदतुः चगदुरित्यादि।



 (128) नेर्गदनदपतपदघुमास्यतिहन्तियातिवातिद्रातिप्सातिवपतिवहतिशाम्यतिचिनोतिदेग्धिषु च ।8।4।17।

 नेर्गद। \`रषाभ्यां नो मः'इत्यनुवर्तते। \`उपसर्गादसमासेऽपी'त्यत उपसर्गादिति च। तच् उपसर्गस्थे लाक्षणिकं। तदाह-- उपसर्गस्थादिति। श्तिता शपा च निर्देशा यङ्लुग्निवृत्त्यर्था। प्रणिगदतीति। भिन्नपदस्थत्वादप्राप्तौ वचनम्। रदेति। णलि उपधावृद्धिमभिप्रेत्याह-- ररादेति। रेदतुरित्यादि। अरादीत् अरदीत्। णदेति। अव्यक्तशब्दः--अमनुष्यपशुपक्ष्यादिकृतशब्दप्रयोगः।



 (129) णो नः ।6।1।65।

 णो नः। \`ण' इति षष्ठ्यन्तं। \`धात्वादेः षः सः' इत्यतोऽनुवर्तनादाह---धातोरादेरिति। तेन अणतीत्यादौ न नत्वम्। नः स्यादिति। नकारः स्यादित्यर्थः। नदतीति। \`मेघादि'रिति शेषः। \`णो नः' इति नत्वस्याऽनैमित्तकतया लिण्निमित्तादेशादित्वाऽभावादेत्त्वाभ्यासलोपौ स्त एव, नेदतुरित्यादि। अथ \`नृत्‌ननर्द्‌नन्दनक्क्‌नाट्नाथृनानॄवर्ज णोपदेशाः' इति भाष्यं श्लोकार्धेन सङ्गृह्णाति-- णोपदेशास्त्विति। \`नर्द शब्दे'। \`नट अवस्यन्दने' चुरादिः। नाथृ नाधृ याञ्चादौ, द्वितीयचतुर्थान्तौ। \`टु नदि समृद्धौ'। \`नक्क नाशने'। नॄ नये'। \`नृती गात्रविक्षेपे' एभ्योऽष्टभ्योऽन्ये णकारादिधातव इदानीं नकारादित्वेन दृश्यमाना अपि नत्वसंपन्ननकारादितयाणोपदेशाः प्रत्येतव्या इत्यर्थः। \`नाटी'ति ण्यन्तस्य प्रयोजनमाह-- नाटेरिति। घटादिरिति। \`नटनृत्ता'विति घटादिपठित इत्यर्थः। तत्फलं घटादौ वक्ष्यते। मतान्तरमाह-- तवर्गेति। तवर्गचतुर्थान्तनाधधातोर्नॄनन्द्योश्च णोपदेशेषु पर्युदासाऽभावमङ्गीकृत्य तेषामपि णोपदेशत्वमाहुरित्यर्थः। अत्र मते पञ्चभ्यो भिन्ना णोपदेशा इति फलितम्। भाष्यविरोधोऽत्रारुचिबीजम्।



 (130) उपसर्गादसमासेऽपि णोपदेशस्य ।8।4।14।

 ननु णकारमुपदिश्य तस्य किमर्थं नकारो विधीयते, नकार एवोपदिश्यतामित्याशङ्क्य तत्प्रयोजनमाह-- उपसर्गात्। \`रषाभ्यां नो णः'इत्यधिकृतम्। तदाह--उपसर्गस्थादिति। \`समासेऽङ्गुले सङ्गः'इत्यतः समास इत्यनुवृत्तेरसमासे न स्यादित्यसमासग्रहणम्। तथा सति \`प्रणाम'इत्यादौ समासे न स्यादित्यपिग्रहणं। तदाह--समासेऽसमासेऽपीति। णस्योपदेशो यस्मिन्निति विग्रहः। प्रणदतीति। भिन्नपदत्वादप्राप्तिः। प्रणिनदतीति। नेर्ददेति णत्वम्। न चात्र \`उपसर्गादसमास'इति धातुनकारस्य णत्वं शङ्क्यम्, अट्कुप्वाङ्‌भिन्नेन व्यवधानात्। अर्देति। \`उपधायां चे'त्यत्र इक इत्यनुवर्तनादर्दतीत्यादौ न दीर्घः।



 (131) तस्मान्नुड् द्विहलः ।7।4।71।

 लिटि णलि द्वित्वे हलादिशेषे अत आदेरित्यभ्यासाकारस्य दीर्घे आ अर्देति स्थिते--तस्मान्नुट्। द्वौ हलौ यस्य तस्येति विग्रहः। तच्छब्देन \`अत आदे'रिति कृतदीर्घः परामृश्यते। तदाह---दीर्घीभूतादिति। टकार इत्। उच्चारणार्थः। टित्त्वादाद्यवयवः। तदाह-- आनर्देति। आर्दीदिति। \`इट ईटी'ति सिज्लोपः। नर्देत्यादि स्पष्टम्। कर्देति। कुत्सितशब्देन कुत्सितविशेषो विवक्षित इत्याह-- कौक्ष इति। कुक्षिभवे इत्यर्थः। खर्देति। दन्दशूकः-- दंशनस्वभावः सर्पः। \`दन्दशूको बिलेशयः' इत्यमरः। ननु सर्पस्य क्रियात्वाऽभावात्कथं धात्वर्थत्वमित्यत आह--दंशनेति। अति अदीति। इदित्त्वान्नुम्। तदाह--अन्ततीति। आनन्तेति। \`अत आदे'रिति दीर्घः। \`तस्मान्नुड् द्विहलः' इति नुट्। एवम्-अन्दति। आनन्देति। नुट्। आन्दीत्। इदीति। परमैश्वर्यम् = परमेश्वरीभवनम्। इन्दतीति। इदित्त्वान्नुम्। इन्दांचकारेति। \`इजादेश्चे'त्याम्। बिदीति। इदित्त्वान्नुमित्याह--बिन्दतीति। नन्ववयवस्य अक्रियारूपत्वातक्थं धात्वर्थमित्यत आह-- अवयवं करोतीत्यर्थ इति। अबिन्दीत्। अबिन्दिष्टामित्यादि। पाटान्तमिति। पवर्गीयचतुर्थादिरित्यर्थः। गडीति। वदनैकदेश इति। तत्क्रियायामित्यर्थः। गण्डति। अगण्डीत्। अन्तत्यादय इति। अति अदि बन्धने, इदि परमैश्वर्ये, बिदि अवयवे, गडि वदनैकदेशे इति पञ्च धातवस्तिङ्‌प्रकृतयो न भवन्तीति काश्यपमतमित्यर्थः। अन्य इति। काश्यपादन्ये मुनयस्तिङमपि एभ्य् इच्छन्तीत्यर्थः। णिदीति। इदित्त्वान्नुम्। णोपदेशत्वाण्णस्य नत्वम्। तदाह--निन्दतीति। प्रणिन्दतीति। \`उपसर्गादसमासेऽपी'ति णत्वम्। टु नदीति। समृद्धिः--प्रजापश्वादिसम्पत्तिः।



 (132) आदिर्ञिटुडवः ।1।3।5।

 आदिः। \`भूवादयो धातवः' इत्यस्माद्धात्व इत्यनुवृत्तं षष्ठ्या विपरिणम्यते। \`उपदेशेऽजनुनासिकः' इत्यस्मादुपदेशे इति, इदिति चानुवर्तते। आदिरिति इदिति च बहुत्वे एकवचनं। तदाह--उपदेश इति। ट्विकरणं \`द्वितीऽथु'जित्येतदर्थम्। नन्दतीति। इदित्त्वान्नुम्। इदित्त्वादिति। आशीर्लिङि यासुटः कित्त्वेऽपि इदित्त्वादनिदितामिति नलोपो नेत्यर्थः। नन्द्यादिति।अन्त्यात्, अन्द्यादित्यस्याप्युपलक्षणं। चदीति। इदित्त्वान्नुमित्याह--चन्दतीति। त्रदीति। अदुपधोऽयम्। इदित्त्वान्नुमित्याह-- त्रन्दतीति।क्रदि क्लदीति। अदुपधौ। क्लिदि परिदेवने इति। अनुदात्तेत्सुपठितस्येह पाठः परस्मैपदार्थः। शुन्ध शुद्धाविति। अकर्मकोऽयम्। शुन्धतीति। शुचिर्भवतीत्यर्थः। ननु शुधीत्येवमिदिदेवाऽयं कुतो न पठित इत्यत आह--नलोप इति। आशीर्लिङि \`अनिदिता'मिति नलोपे शुध्यादिति रूपमिष्टम्। इदित्त्वे तु नलोपो न स्यादिति भावः। \`अथ कवर्गीयान्ता' इत्यादि \`लोकृ' इत्यन्तं स्पष्टम्। श्लोकृ इति। सङ्घातशब्दं व्याचष्टे-- ग्रन्थ इति। ननु वाक्यसमुदायात्मकस्य ग्रन्थस्य अक्रियात्वात् कथं धात्वर्थत्वमित्याशङ्क्याह-- स चेहेति। ग्रन्थनं ग्रन्थः-- सङ्घीभावःष सङ्घीकरणं वा। तत्र सङ्घीभवनं सङ्घनिष्ठम्। सङ्घीकरणं तु सङ्घीकर्तृनिष्ठम्। तत्र सङ्घीभवनार्थकत्वेऽकर्मकः। सङ्घीकरणार्थत्वे सकर्मकः इत्यर्थः। श्लोकत इति। सङ्घीभवतीत्यर्थः। सङ्घीकरोततीति वा। द्रेकृ ध्रेकृ इति। शब्दनं शब्दः। \[एच इगिति ह्रस्व इति। लिट एशि द्वित्वे \`हलादिः शेषे'देद्रेक् ए इति स्थिते अभ्यासे एकारस्य ह्रस्वो भवन् \`एच इग्घ्रस्वादेशे' इति इकारो भवतीत्यर्थः\]। दिध्रेके इति। अभ्यासे धकारस्य जश्त्वेन दकारः। एकारस्य तु ह्रस्व इकारः। रेकृ इति। शङ्का-- संशयः, आक्षेपो वा। शीकृ सेचने इत्यारभ्य एतत्पर्यन्ता ऋदितः। सेकृ इति। आद्यौ एकारमध्यौ ऋदितौ। इतरे त्रयोऽदुपधा इदितः। त्रय इति। पञ्चसु आद्यास्त्रय इत्यर्थः। अषोपदेशत्वादिति। सेकृधातोः पर्युदासान्न षत्वमिति भावः। \`एच इग्घ्रस्वादेशे' इत्यभिप्रेत्याह-- सादित्वाऽभावान्न षोपदेशत्वं। ततश्च सकारस्यादेशसकारत्वाऽभावान्न षत्वमिति भावः। \`एच इग्घ्रस्वादेशे' इत्यभिप्रेत्याह---सिसेक इत्यादि। \`सस्रङ्के' इत्यादावदित्त्वान्नुम्। शकीति। इदित्त्वान्नुमित्याह---शङ्कते। शशङ्क इति। अकीति। लक्षणं--चिह्नीकरणम्। अङ्क इति। इदित्त्वान्नुम्। आनङ्क इति। \`तस्मान्नुड् द्विहलः'इति नुट्।वकि कौटिल्ये इत्यादि स्पष्टम्। कुक वृकेति। द्वितीय ऋदुपधः। शपि लगूपधगुणं मत्वा आह-- कोकत इति। चुकुक इति। \`असंयोगा'दिति कित्त्वान्न लघूपधगुणः। अभ्यासे चुत्वं। लघूपधगुणे रपरत्वं मत्वाह-- वर्कत इति। लिटि \`असंयोगा'दिति कित्त्वान्न गुण इति मत्वाह-- ववृके इति। उरदत्वं, हलादिः शेषः। ननु कित्त्वात्परत्वाद्गुणः तृप्तावकर्मकः। प्रतिघाते सकर्मकः। एत्वाभ्यासलोपौ मत्वाह--चेक इति। ककीति। एते पञ्चदश धातवः। आद्याश्चत्वार इदितः। द्वितीयो वकारादिः। तृतीयस्तालव्यादिः। पञ्चमषष्ठौ दशमाद्याश्चत्वारश्च ऋदितः। दशमद्वादशौ इदुपधौ। रघिलघी इदितौ चतुर्थान्तौ। \`कङ्कते' इत्यादाविदित्वान्नुम्। डुढौके तुत्रौक इति। अभ्यासे ढस्य जश्त्वेन डकारः, ओकारस्य ह्रस्व उकारः। अथ ष्वष्कधातोः षोपदेशपरिगणनाद्धात्वादेरिति सत्वे प्राप्ते आह--सुब्धात्विति। षष्वष्क इति। संयुक्तहल्मध्यस्थत्वादेत्त्वाभ्यासलोपौ न, संयोगात्परत्वेन लिटः कित्त्वाऽभावाच्च। तृतीय इति। तथा च \`स्वष्कते' इति रूपं। केवलदन्त्यपरकसादित्वाऽभावेन षोपदेशत्वाऽभावः। टेकते इति। लघूपधगुणः। टीकत इति। दीर्घोपधत्वान्न गुणः। एवं तेकते तीकत इति। रङ्घते लङ्घते। इदित्त्वान्नुम्। लघि भोजननिवृत्तावपीति। निवृत्तिः- विमुखीभवनम्। लङ्घते। न भुङ्क्त इत्यर्थः। अघीति। त्रयोऽपि चतुर्थान्ता इदितः। आनङ्घ इति। \`तस्मान्नुड् द्विहलः' इति नुट्। वङ्घत इति। इदित्त्वान्नुम्. लिटि तु ववङ्घे इति रूपम्। वादित्वात्संयुक्तहल्मद्यस्थत्वात्संयोगात्परत्वेन लिटः कित्त्वाऽभावाच्च एत्त्वाभ्यासलोपौ न। मघि कैतवे चेति। कैतवं वञ्चना। राघृ इचि त्रयोऽपि ऋदितः। सामर्थ्यं--कार्यक्षमीभवनम्। ध्राघृ इत्यपीति। चतुर्थादिमपि केचित् पठन्तीत्यर्थः। द्राघृ इति।आयामः-- दीर्घीभवनम्। श्लाघृ कत्थन इति। कत्थनं-स्तुतिः। शीकृ इत्यादयो द्विचत्वारिंशदात्मनेपदिनो गताः। फक्क नीचैरित्यादि स्पष्टं। प्रनिकखतीति। \`शेषे विभाषे'त्यत्र अकखादाविति पर्युदासान्नेर्णत्वं नेति भावः। ओखृ इति। अलमर्थः- भूषणक्रिया, पर्याप्तिः, वारणं वा। ओखति। ओखांचकार।शाखृ श्लाखृ इति। श्लाघृ इति चतुर्थान्त आत्मनेपदेषु गतः। उख उखीति। पञ्चदशेति। \`ईखि इत्यन्ता' इति शेषः। त्रयोदशेति। \`वल्गादय' इति शेषः। तत्र इदित्त्वान्नुम्। आशीर्लिङि नलोपाऽभावश्च। पठन्तीति। तेषां मते खान्ता एकोनविंशतिरिति बोध्यम्। ओखतीति। शपि लघूपधगुणः।

 (133) अभ्यासस्याऽसवर्णे ।6।4।78।

 लिटि णलः पित्त्वेन कित्तवाऽभावात्प्राप्तस्यापि लघूपधगुणस्य \`द्विर्वचनेऽचीति' निषिद्धतया गुरुमत्त्वाऽभावादामभावे सति पूर्वं द्वित्वे कृते हलादिशेषे पश्चात् \`वार्णादाङ्गं बलीय' इति परिभाषाया अन्तरङ्गमपि सवर्णदीर्गं बाधित्वा लघूपधगुणे कृते उ ओख अ इति स्थिते, उवर्णस्य यणि प्राप्ते-- अभ्यासस्य। \`अचि श्नुधात्वि' त्यतोऽचीति, य्वोरियङुवङाविति चानुवर्तते। इश्च उश्च यू, तयोरिति विग्रहः। अभ्यासविशेषणमिदं ! तदन्तविधिः। तदाह--इवर्णोवर्णान्तरस्येति। ङित्त्वादन्तादेशौ। उवोखेति। \`अचि श्नुधात्वि'त्यस्य तु नात्र प्राप्तिः, अजादौ प्रत्यये परत एव तत्प्रवृत्तेः, अभ्यासस्य अङ्गत्वाऽभावाच्च। ननु द्वित्वे कृते लघूपधगुणे सति इजादिगुरुमत्त्वादाम् स्यादित्यत आह--संनिपातेति। णलि परे विहितगुणसंपन्नामिजदिगुरुमत्त्वमाश्रित्य आमं गुणो न प्रवर्तयति, आमि सति धातोर्णल्परकत्वव्याघातादिति भावः। ऊखतुरिति। अपित्त्वेन कित्त्वाल्लघूपधगुणाऽभावे द्वित्वे हलादिशेषे सवर्णपरकत्वादभ्याससस्याऽसवर्ण इति इयङभावे सवर्णदीर्घे रूपमिति भावः। ननु \`ऊखतु'रित्यत्र ऊकारस्य सवर्णदीर्घसंपन्नस्य एकादेशतया पूर्वान्तत्वेनाऽभ्याससंबन्धित्वात् \`ह्रस्व' इत्यभ्यासस्याऽचो विधीयमानो ह्रस्वः प्राप्नोतीत्याशङ्कते-- इहेति। अथ परहरति-- न भवतीति। कुत इत्यत आह-- सकृत्प्रवृत्तत्वादिति। तदेवोपपादयति--आङ्गत्वादिति।उ-उखतुरिति स्थिते पर्जन्यवल्लक्षणप्रवृत्त्या अभ्यासह्रस्वे सवर्णदीर्घे \`ऊखतु'रिति स्थितिः। तत्र ऊकारस्य पुनरभ्यासह्रस्वो न भवति। \`लक्ष्ये लक्षणस्य सकृदेव प्रवृत्ति'रिति न्यायादित्यर्थः। ननु वर्णमात्रापेक्षत्वेनाऽन्तरङ्गतया प्रथमं सवर्णदीर्घ एव स्यादिति ह्रस्वस्य प्रथमं प्रवृत्तिर्दुरुपपादेत्यत आह--वार्णादिति। तथा चानया परिभाषया बहिरङ्गोऽपि ह्रस्व एव प्रथमं प्रवर्तत इति भावः। परत्वाच्चेति। नन्विदमनुपपन्नम्, उक्तरीत्या अन्तरङ्गं सवर्णदीर्घं प्रति ह्रस्वस्य परत्वकथनाऽनौचित्यादिति चेन्न, परत्वादित्यस्य परकालप्राप्तकत्वादित्यर्थात्। अभ्यासविकारेषु परस्परं बाध्यबाधकभावाऽभावेन युगपदेव हलादिशेषे ह्रस्वे च कृते पश्चात्प्रवर्तमानस्य सवर्णदीर्घस्य पूर्व पूर्वमन्तरङ्गं, परं परं बहिरङ्ग'मिति न्यायेन बहिरङ्गत्वादित्यलम्। उङ्खतीति। इदित्त्वान्नुम्। ववाखेति। वखधातोर्णलि उपधावृद्धिः। ववखतुरिति। वादित्वादेत्त्वाभ्यासलोपौ न। वङ्खतीति। वखिधातोरिदित्त्वान्नुम्। ववङ्ख। मेखतुरिति। एत्त्वाभ्यासलोपौ। \[मङ्खतीति। मखिधातोरिदित्त्वाभ्यासलोपौ न। ममङ्खेति। संयुक्तहल्मद्यस्थत्वादेत्वाभ्यासलोपौ न। नखति नङ्खतीति। \`णो नः' इति नत्वम्। रखतीति। णलि तु उपधावृद्धिः। रराख। अतुसादावेत्वाभ्यासलोपौ--रेखतुरित्यादि। रङ्खतीति। इदित्त्वान्नुम्। ररङ्ख। एखतीति। इखधातोः शपि लघूपधगुणः। इयेख। ईखतुः। इङ्खतीति। इदित्त्वान्नुम्। इङ्खांचकार। ईङ्खतीति. अलधूपधत्वान्न गुणः। ईङ्खाचकार। वल्गतीति। लिटि ववल्ग ववल्गतुः। रङ्गतीति लङ्गतीति। ररङ्गतुः। अङ्गतीति। लिटि--आनङ्ग। वङ्गतीति। लिटि-- ववङ्ग ववङ्गतुः। मङ्गतीति। लिटि--ममङ्ग ममङ्गतुः। तङ्गतीति। लिटि--ततङ्ग ततङ्गतुः। त्वङ्गतीति। लिटि तत्वङ्ग तत्वङ्गतुः। श्रङ्गतीति। लिटि--शश्रङ्ग शश्रङ्गतुः। श्लङ्गतीति। लिटि--शश्लङ्ग शश्लङ्गतुः। इङ्गतीति। लिटि इङ्गांचकार। रिङ्गतीति। लिटि--रिरिङ्ग रिरङ्गतुः। लिङ्गतीति। अथखान्तेषु रिखादिचतुर्णां मतान्तरसिद्धानामुदाहरणमाह-- रेखतीति। शपि लघूपधगुणः। रिरेख रिरिखतुः। त्रखतीति। लिटि-- तत्राख तत्रखतुः। त्रिङ्खतीति। लिटि-- तित्रिङ्ख त्रित्रङ्खतुः। शिङ्खतीति। लिटि शिशिङ्ख शिशिङ्खतुः। त्वगि कम्पने चेति। चाद्गतौ। त्वङ्गति तत्वङ्ग। युगीति। त्रयोऽपि इदितः। युङ्गति बुङ्गति जुङ्गति। घघ हसने इति। घघति। णलि उपधावृद्धिः। जघाघ जघघतुः। लिण्निमित्तादेशादित्वादेत्त्वाभ्यासलोपौ न। मघि मण्डन इति। इदित्त्वान्नुमित्याह-- मङ्घतीति। ममङ्घ ममङ्घतुः। शिघि आघ्राण इति। शिङ्घति शिशिङ्घ। फक्कादयः पञ्चाशद्गताः। वर्च दीप्ताविति। दीप्तिः- प्रकाशः। षच सेचन इति। अच्परकसादित्वात् षोपदेशोऽयम्। स्वरितेत्सु \`षच समवाये' इति वक्ष्यते। सेच इति. सत्वस्य लिण्निमित्तत्वाऽभावादादेशादित्वेऽपि एत्वाभ्यासलोपौ। दम्भः शाठ्यं चेति। परविस्रम्भार्थ धर्माद्याचरणं दम्भः-- कापट्याऽपरपर्यायः। \`कपटोऽस्त्री व्याजदम्भोपधयःर' इत्यमरः। शाठ्यं कुटिलीभावः। \`निकृतस्त्वनृजुः शठः' इत्यमरः। पचि व्यक्तीकरम इति। \`पचि विस्तारे' इति चुरादौ वक्ष्यते। \`पचे'त्येके। ष्टुच प्रसाद इति। ष्टुत्वसंपन्नष्टकारः। ततश्च दन्त्यपरकसादित्वात् षोपदेशोऽयम्। स्तोचत इति। षस्य सत्वे सति ष्टुत्वं निवर्तत इति भावः। तुष्टुचे इति। \`सर्पूर्वाः खयः' इति तकारशेषः। आदेशसकारत्वात् षत्वम्। ऋज गतीति। अर्जनं---संपादनम्। उपार्जनं--सेवनम्। \`ऊर्जनेष्वि'त्यन्ये। अर्जत इति। शपि लघूपधगुणः। रपरत्वम्। नुड्विधाविति। वार्तिकमिदम्। आनृज इति। लिटोऽसंयोगादिति कित्त्वाद्गुणाऽभावे द्वित्वे उदरत्वे रपरत्वे हलादिः शेषे अत आदेरिति दीर्घे नुडिति भावः। ऋजी भृजी इति।ऋदुपधौ द्वौ। आद्य इदित्। द्वितीयस्य ईदित्त्वात् \`श्वीदितो निष्ठाया'मिति नेट्। इदित्त्वान्नुम्। अनुस्वारपरसवर्णौ। ऋञ्जांचक्र इति। नुमि सति \`संयोगे गुर्वि'ति ऋकारस्य गुरुत्वादिजादेश्चेत्याम्। ऋञ्जिता। ऋञ्जिष्यते। ऋञ्जताम्। आर्ञ्जत। ऋञ्जेत। ऋञ्जिषीष्ट। अथ लुङि रूपं दर्शयति-- आर्ञ्जिष्यत। भर्जत इति। शपिलघूपधगुणः। रपत्वम्। बभृजे। भर्जिता। भर्जिष्यते। भर्जताम्। अभर्जत। भर्जेत। भर्जिषीष्ट। लुङि रूपमाह-- अभर्जिष्टेति। लुङस्तादेशः। च्लिः सिच्। इट्। गुणः। रपरत्वम्। अडागमः। षत्वं। ष्टुत्वम्। लृङि--अभर्जिष्यत। एजृ भ्रेजृ भ्राजृ इति। आद्ययोर्ऋदित्वं \`नाग्लोपी'त्यर्थम्। तृतीयस्य तु अकारेत्कत्वेऽप्यात्मनेपदं सिध्यति। ऋदित्त्वस्य न किञ्चित्फलमस्ति। न च \`नाग्लोपी'ति चङ्परे णौ उपधाह्रस्वः फलं भवितुमर्हति, \`भ्राजभासे'त्यादिना तत्र उपधाह्रस्वविकल्पस्य वक्ष्यमाणत्वात्। ईज गतीति। अलघूपधत्वान्न गुणः। ईजते। ईजांचक्र इति। इजादेश्चेत्याम्। वर्चादय एकविंशतिर्वृत्ताः। द्विसप्ततिरिति। \`चवर्गीयान्ता' इति शेषः। शुच शोक इति। स्मृत्वा क्लेशः-- शोकः। शोचतीति। वियुक्तं पित्रादिकं स्मृत्वा क्लिश्नातीत्यर्थः। कुच शब्द इति। शब्दनं शब्दः। चुकोच चुकुचतुः। अकोचीत्। कुञ्च क्रुञ्चेति। उभावपि चवर्गपञ्चमोपधौ। कुञ्चतौ अनुस्वारपरसवर्णसंपन्नस्य नकार्थानिकञकारस्य धातुपाठे निर्देशः। धातुपाठे\`नकारजावनुस्वारपञ्चमौ' इत्यभियुक्तवादात्। तदाह--अनिदितामिति। अनुस्वारपरसवर्णयोरसिद्धतया नकारस्य सत्त्वेन आशीर्लिङि \`अनिदिता'मिति नलोपे कुच्यादिति रूपमतित्यर्थः। लिटि तु चुकुञ्च चुकुञ्चतुरित्यादौ पित्त्वेन संयोगात्परत्वेन च कित्त्वाऽभावान्नलोपो न भवति। क्रुञ्चधातुस्तु स्वाभाविकञकारोपध एव, न त्वनुसारपरसवर्णसंपन्नञकारोपध इति \`परेश्च घाङ्कयो'रिति सूत्रे भाष्यकैयटयोः स्थितम्। अतस्तस्याशीर्लिङि \`अनिदिता'मिति नलोपः। तदाह--लुच्यादिति। एवमञ्चुधातोरपि द्रष्टव्यम्। पूजायां त्विति। \`नाञ्चेः पूजाया'मिति निषेधादिति भावः। वञ्चु चञ्चु तञ्चु इति। आद्याः षट् नोपधाः। अनुस्वारपरसवर्णाभ्यां ञकारनिर्देशः। तथा च तेषामाशीर्लिङि \`अनिदिता'मिति नलोपः। तदाह--वच्यादिति। लुङि अम्रुञ्चीत्। अम्लुञ्चीदिति नोपधयो रूपम्। सिज्लोपः।



 (134) जॄस्तन्भुम्रुचुम्लुचुग्रुचुग्लुचुग्लुञ्चुश्विभ्यश्च ।3।1।58।

 जॄस्तन्भु। \`च्लेऋः सि'जित्यतश्च्लेरिति, \`अस्यतिवक्तिख्यातिभ्यः' इत्यतोऽङिति, \`इरितो वेत्यतो वेति चानुवर्तते। तदाह--एभ्यश्च्लेरङ् वेति। \`जॄष् वयोहानौ', \`स्तम्भुः'सौत्रो धातुः, \`म्रचुम्लुचू गत्यर्थौ'\`ग्रुचु ग्लुचु स्तेयकरणे', \`ग्लुञ्चु गतौ,
--इत्येतेभ्य इत्यर्थः। अम्रुचदिति। च्लेरङि सति ङित्त्वान्न लघूपधगुणः। अम्रोचीदिति। अङभावे \`इट ईटी'ति सिज्लोपः। ग्रुचु ग्लुचु इति। \`जॄस्तन्भु'इत्यङ् वेत्याह--अग्रुचत् अग्रोचीदिति। आद्यस्य रूपे। अथ द्वितीयस्य अङ्विकल्पमुदाहरति--अग्लुचत् अग्लोचीदिति। अङि सति ङित्त्वान्न लघूपधगुणः। अङभावे सिज्लोपः। ग्लुञ्चु षस्जेति। आद्यो नोपधः, द्वितीयस्तु षोपदेशः, अच्परकसादित्वात्। त्तर आद्यस्य लुङि विशेषमाह--अङ्वेति। \`जॄस्तम्भ्वित्येनेने'ति शेषः। ग्लुचुग्लुञ्च्वोः पृथग्ग्रहणसामर्थ्यान्नलोपो नेति वृत्तिकृतम्। ग्लुञ्च्यात्। सस्येति। धात्वादेः षस्य सत्वे सस्ज् स्थिते, द्वितीयस्य सकारस्य श्चुत्वेन शकार इत्यर्थः। तस्येति। शकारस्य \`झलां जश् झशी'ति जकार इत्यर्थः। गुजीति। इदित्त्वादाशीर्लिङि नलोपो नेत्याह-- लच्छतीति रूपम्। ललच्छ ललच्छतुः। आछीति। लिटि णलि द्वित्वे हलादिशेषे अभ्यासह्रस्वे अ आञ्छ् अ इति स्थिते \`अत आदे'रिति दीर्घं, \`तस्मान्नुड्‌द्विहल' इति च नुटमाशङ्क्याह-- अत आदेरिति। तत्र हि दीर्घस्याकारस्य दीर्घविधौ प्रयोजनाऽभावादेव ह्रस्वाकारस्य दीर्घइति सिद्धावत इति तपरकरणं स्वाभवाकिस्यैव ह्रस्वाकारस्य परिग्रहार्थमित्यर्थः। ततः किमित्यत आह-- तेनेति। \`अत आदे'रिति दीर्घविधौ स्वाभाविकह्रस्वाकारस्यैव ग्रहणेन, \`अत आदे'रिति दीर्घस्याऽभावान्न नुडित्यर्थः। आञ्छेति। द्वित्वे हलादिशेषेऽभ्यासह्रस्वे सवर्णदीर्घ इति भावः। मुखसुखार्थमिति। तथा च ह्रस्वस्थानिकदीर्घाकारादपि परसय् नुड् भवत्येवेति भावः। \`ह्रीछ लज्जाया'मित्यादि स्पष्टम्। युछ प्रमाद इति। यकारादिरुदुपधोऽयम्। युच्छतीति। अन्तरङ्गत्वात् \`छे चे'ति तुकि लघूपधत्वाऽभावान्न गुणः। उञ्छांचकारेति। नुमि कृते \`संयोगे गुरु' इत्युकारस्य गुरुत्वात् \`इजादेश्चे'त्यामिति भावः। धृजेति। आद्यौ ऋदुपधौ। इतरे चत्वारोऽदुपधाः। द्वितीयचतुर्थषष्ठा इदितः। धर्जतीति। शपि लघूपधगुणः। रपरत्वम्। दधर्ज दधृजतुः। धृज्यात्। अधर्जीत्। धृञ्जतीति। इदित्त्वान्नुम्। दधृञ्ज। इदित्त्वान्नलोपो न। धृञ्ज्यात्। अधृञ्जीत्। ध्रजतीति। णलि--दध्राज दध्रजतुः। अध्राजीत्--अध्रजीत्। ध्रञ्जतीति। अदुपधोऽयम्। दध्रञ्ज। इदित्त्वान्नलोपो न-- दध्रञ्जतुः। ध्वजतीति। दध्वाज। ध्वञ्जतीति। दध्वञ्ज। कूज अव्यक्त इति। स्पष्टम्। सर्जतीत्यत्र षोपदेशत्वात्षत्वम्। अज गतीति। लटि अजतीत्यादि सिद्धवत्कृत्य लिटि विशेषमाह-- अजेर्व्यघञपोः। \`वी'ति दीर्घान्तं लुप्तप्रथमाकम्। \`आर्द्धधातुके' इत्यधिकृतं। विषयसप्तम्येषा, नतु परसप्तमी, व्याख्यानात्। तदाह--आर्द्धधातुकविषय इत्यादि। अजेरिति इका निर्देशः। अजधातोरित्यर्थः। आर्द्धधातुक इति परसप्तम्याश्रयणेतु वेवीयत इति न स्यात्, वीभावात्प्रागजादित्वाद्यङसंभवात्। विषयसप्तम्याश्रयणे तु यङि विवक्षिते वीभावे सति हलादित्वाद्यङ् निर्बाधः। अघञपोः किम् ?। घञि समाजः। \`समुदोरजः पशुषु' इत्यपि समजः। अत्र \`अघञपोरिति न वक्तव्यं। \`वा लिटी'त्यतो वेत्यनुवर्तते। व्यवस्थितविभाषेयं। घञि अपि च न भवति। ल्युटि वलादावार्द्धधातुके च विकल्पः। अन्यत्र तु आर्द्धधातुके नित्य'मिति भाष्यकयटयोः स्थितं। तदाह-- वलादावार्द्धधातुके वेष्यत इति। उक्तव्यवस्थितविभाषोपलक्षणमिदं। विवायेति। लिटो णलि विवक्षिते वीभावे सति णलि द्वित्वेऽभ्यासह्रस्वे \`अचो ञ्णिति' इति वृद्धावायादेश इति भावः। विव्यतुरिति। वीभावे सति अतुसि द्वित्वेऽभ्यासह्रस्वे \`असंयोगा'दिति कित्त्वाद्गुणाऽभावे इयङपवादे \`एरनेकाचः' इति यणि रूपम्। एवमुसि विव्युरिति रूपं। ननु विव्यतुः विव्युरित्यत्र द्वितीयवकारस्य यकारात्मकहल्परकत्वात् \`उपधायां चे'तीकारस्य दीर्घः स्यादित्याशह्क्य ईकारस्थानिकस्य यकारस्य \`अचः परस्मि'न्नति स्थानिवत्त्वेन द्वितीयवकारस्य हल्परकत्वाऽभावात्तस्मिन्वकारे परे इकारस्य न दीर्घ इति परिहरति-- अत्र वकारस्येत्यादि अच्पर\[क\]त्वमित्यन्तम्। ननु दीर्घविधौ \`न पदान्ते'ति निषेधात्कथमिह यकारस्य स्थानिवत्तवमित्याशङ्क्य निराकरोति--न च न पदान्तेति निषेध इति। \`शङ्क्य' इति शेषः। कुत इत्यत आह-स्वरदीर्घेति। इत्युक्तेरिति। \`वार्तिककृते'ति शेषः। थलि एकाच इति। अजधातोरनुदात्तोपदेशानन्तर्भावेऽपि \`वी'ति तदादेशोऽनुदात्तः, अजन्तेषु ऊदॄदन्तादिचतुर्दशभिन्नधातूनामनुदात्तत्वाभ्युपगमादिति भावः।



 (135) कृसृभृवृस्तुद्रुस्रुश्रुवो लिटि ।7।2।13।

 कृसृ। कृ सृ भृ वृ स्तु द्रु स्रु श्रु इत्यष्टानां समाहारद्वन्द्वात्पञ्चमी। लिटीति षष्ठ्यर्थे सप्तमी। \`नेड्वशि कृती' त्यतो नेति इडिति चानुवर्तते। तदाह--एभ्य इति। ननु \`एकाच उपेदशेऽनुदात्ता'दिति, \`श्र्युकः किति' इति च सिद्धे किमर्थमिदं सूत्रमित्यत आह---क्रादीनामिति. कृ सृ भृ वृ इत्येतेषामित्यर्थः। नियमस्वरूपमाह--- प्रकृत्याश्रय इत्यादि। कृ सृ भृ इत्येषां त्रयाणामनुदात्तोपदेशान्तर्भूतानामेकाच उपदेश इति यः प्रकृत्याश्रयो निषेधः, यश्च वृधातोः \`श्र्युकः किती'ति पर्त्ययाश्रयो निषेधः, तदुभयमपि यदि लिटि स्यात्तर्हि कृसृभृवृ इत्येभ्य एव परस्य लिटो भवति, नतु तदन्येभ्यः परस्येत्यर्थः। तेन बिभिदिव बिभिदिमेत्यादौ \`एकाच उपदेशे' इति निषेधः, बभूविव बभूविमेत्यादौ \`श्र्युकः किती'ति निषेधश्च न भवति। अथ स्तुद्रुस्रुश्रुवां ग्रहणस्य प्रयोजनमाह---- तत इति। \`अन्येषा'मिति शेषः। चतुर्णामिति। \`ग्रहम'मिति शेषः। ततः = तेभ्यः कृसृभृवृ इत्येभ्यः-- अन्येषां स्तुद्रुस्रुश्रुवां ग्रहणं थलि तुष्टोथ दुद्रोथ सुस्रोथ शुश्रोथ इत्यत्र \`ऋतो भारद्वाजस्ये'ति वक्ष्यमामेन \`ऋदन्तस्यैव थलि नेट् अन्यस्य तु स्यादेवे'ति नियमेन प्राप्तस्य इटो निषेधार्थम्, तथा तुष्टुव तुष्टुमेत्यादौ \`कृसृभृवृ' इत्युक्तेन \`क्रादिभ्य एव परस्य लिट इण्निषेधः, अन्येभ्यस्तु परस्य इट् स्यादेवे'ति नियमेन प्राप्तस्य इटो निषेदार्थं चेत्यर्थः। तदेवमजेस्थलि वीभावे \`एकाचः' इति निषेधाऽभावादिडागमो निर्बाध इति स्थितम्।



 (136) अचस्तास्वत्थल्यनिटो नित्यम् ।7।2।61।

 अत तस्य थलीडागमस्य भारद्वाजनियमाद्विकल्पं वक्ष्यस्तदुपयोगत्वेन सूत्रद्वयमुपन्यस्यति---अचस्तास्वत्। अधातोस्थलोऽभावाद्धातोरिति लभ्यते। \`अच ' इति तद्विशेषणम्। तदन्तविधिः। \`उपदेशेऽत्वत' इत्युत्तरसूत्रादुपदेश इत्यपकृष्यत इति \`ऋतो भारद्वाजस्ये'ति सूत्रभाष्ये स्थितम्। उपदेशे अजन्तादित्यन्वयः। \`अनिट' इति बहुव्रीहेः पञ्चमी। नित्यमिड्विहीनादित्यन्वयः। \`तासि च क्लृप' इत्यतस्तासीत्यनुवर्तते। तासौ नित्यमनिट इत्यन्वयः। थलीति षष्ठ्यर्थे सप्तमी। \`गमेरिट् परस्मैपदेष्वि'त्यत इडिति, \`न वृद्भ्यश्चतुर्भ्य' इत्यतो नेति चानुवर्तते। \`तास्व'दिति सप्तम्यान्तद्वतिः। तदाह--उपदेशे योऽजन्त इत्यादि, इण्न स्यादित्यन्तम्। \`तास्व'-- दिति सेषः। यथा तासि नेट् तथा थल्यपि नेडित्यर्थः। चिचेथ जुहोथेत्याद्युदाहरणम्। अत्र क्रादिनियमप्राप्त इण्न भवति। अजन्तात्किम् ?। बिभेदिथ। उपदेश इति किम् ?। \`हृञ्' जहर्थ। इह गुणे रपरत्वेऽजन्तत्वाऽभावादिण्निषेधो न स्यादित्युपदेशग्रहणम्। नित्यग्रहणं किम् ?। \`स्वृ गतौ' सस्वरिथ। \`स्वरितसूती'ति तासौ विकल्पितेट्कत्वान्न निषेधः। तासौ किम् ?। लूत्वा लुलविथ। थलः किम् ?।पपिव पिम। इह तासीत्यनुवृत्त्यैव सिद्धेः \`तास्व'दिति नातीवोपयुज्यत इति केचित्। वस्तुतस्तु यस्तासौ विद्यते तस्मादेव परस्य थल इण्निषेधार्थ तास्वदित्यावश्यकम्। तेन \`लिट्यन्यतरस्या'मित्यदो घस्लृभावे जघसिथेत्यत्र न निषेधः, घसस्तासावभावादति--अद भक्षम इति धातौ मूल एव वक्ष्यते। \`यस्तासावस्ति अनिट् चे'ति भाष्यम्। एव वेञो वयादेशेऽपि न निषेध ति बोध्यम्।



 (137) उपदेशेऽत्वतः ।7।2।62।

 उपदेशेऽत्वतः। \`अत्वत' इति च्छेदः। अत् = ह्रस्वाकारः, सोऽस्याऽस्तीति अत्वान्। \`तसौ मत्वर्थ' इति भत्वान्न जश्त्वम्। अच इति वर्जं पूर्वसूत्रं, तत्र यदनुवृत्तं तदप्यनुवर्तते। तदाह-- उपदेशेऽकारवत इति। \`शक्लृ शशक्थ, \`पच्' पपक्थेत्युदाहरणम्। अत्र क्रादिनियमप्राप्त इण्न भवति। उपदेशे किम् ?। \`कृष विलेखने'। चकर्षिथ। अत्वत इति किम् ?। बिभेदिथ। तपरः किम् ?। रराधिथ। तासौ किम् ?। जग्रहिथ \`जिघृक्षती'त्यत्र \`सनि ग्रहगुहोश्चे'ति सनि नित्यमनिट् , न तु तासौ। नित्येति किम् ?। \`अञ्ज', आऩञ्जथ। \`ऊदित्त्वात्तासौ वे'डिति भाष्यम्। चक्रमिथेत्यप्युदाहरणम्, स्नुक्रमो'रिति नियमेनात्मनेपदे तासावनिट्कत्वेऽपि परस्मैपदे सेट्कत्वात्।



 (138) ऋतो भारद्वाजस्य ।7।2।63।

 ऋतो भा। तासौ नित्यमनिट इति, थलीति, नेति, इडिति चानुवर्तते। भारद्वाजस्य मते ऋदन्ताद्धातोः परस्य थलो नेडिति फलितं। हृञ्धृञादौ \`अचस्तास्व'दित्येव सिद्धम्। अतो नियमार्थमिदमित्याह-- ऋदन्तादेवेति। अनृदन्तात्परस्य तु थल इट् स्यादेवेत्येवकारार्थः। तदाह--अन्यस्य स्यादेवेति। ऋदन्तभिन्नात्परस्य थल इट् स्यादेवेत्यर्थः। तथा च ऋदन्तभिन्नाद्धातोः परस्य थलो नेण्निवृत्तिरति भारद्वाजमते फलतीति न वैयर्थ्यमिति भावः। तथा च अनृदन्ताद्धातोः परस्य थलो भारद्वाजमते इट्,मतान्तरे तु अचस्तास्वदिति उपदेशेऽत्वत ति च तत्र नेडति विकल्पः फलतीति भावः। तद्यथा--पपिथ-पपाथ। पेचिथ- पपक्थ। अयमत्रेति। कृसृभृवृस्तुद्रुस्रुश्रुवो लिटी'ति, \`अचस्तास्वत्थल्यनिटो नित्य'मिति, \`उपदेशेऽत्वत' इति, \`ऋतो भारद्वाजस्ये'ति च सूत्रचतुष्टयस्य विषयाणां सङ्ग्रहो वक्ष्यत इत्यर्थः। अजन्त इति। यो धातुः ऋदन्तभिन्नाऽजन्तो ह्रस्वाकारवान् वा तासौ नित्याऽनिट् नित्याऽनिडित्यर्थः। \`अचस्तास्व'दिति पाणिनिमते \`ऋतो भारद्वाजस्ये'ति भारद्वाजमतेऽपि तस्य अनिट्कत्वादिति भावः। क्राद्यन्य इति। क्राद्यष्टभ्योऽन्यो धातुर्लिटि नित्यं सेडित्यर्थः। क्राद्यष्टभ्य एव परस्य लिटि नेडिति कृसृभृवृ इति सूत्रेण नियमितत्वादिति भावः। नन्वत्र क्राद्यन्य इत्युक्त्या क्रादीनामष्टानां लिटि नित्यानिट्कत्ववगतं तदनुपपन्नं, स्तुद्रुस्रुश्रुवामृदन्तभिन्नत्वेन तेभ्यस्थलि अचस्तास्वदिति निषेधस्य भारद्वाजमतेऽप्रवृत्त्या इड्विकल्पस्य दुर्वारत्वात्। नचैवं सति कृसृभृवृ इति सूत्रे स्तुद्रुस्रुश्रुग्रहणमनर्थकमिति वाच्यं, तुष्टुव तुष्टुमेत्यादौ वमादिषु क्रादिनियमप्राप्तस्य इटो निवृत्त्या चरितार्थत्वादित्याशङ्क्य निराकरोति-- न चेति। कुत इत्यत आह-- अचस्तास्वदिति। ऋदन्तादेव परस्य थल इण्निषेधः, अनृदन्तात्परस्य तु थल इण्निषेधो नेति भारद्वाजीयं मतम्। अयं च इण्निषेधस्य निषेधः \`अचस्त्वास्व' दिति \`उपदेशेऽत्वत' इतिच सूत्रद्वयप्राप्तस्यैव इण्निषेधस्य पक्षे निवर्तको न तुक्रादिसूत्रप्राप्तस्य इट् प्रतिषेधस्यापीत्यर्थः। कुत इत्यत आह-- अनन्तरस्येति। \`अचस्तास्व'दिति \`उपदेशेऽत्वत' इति \`ऋतो भारद्वाजस्ये'तिच सूत्रक्रमः। कृसृभृवृ इति सूत्रं तु ततः प्राग्बहुव्यवहितमिति भावः। किंच \`नेड्वशि कृती' त्यादिप्रतिषेधकाण्डोत्तरम् \`आर्द्धधातुकस्येड्वलादे' रिति विधिकाण्डारम्भसामर्थ्यादपि स्तुद्रुस्रुश्रुवामिण्निषेधो भारद्वाजनियमं बाधत इति \`नेड्वशि कृती' त्यत्र , \`वस्वेकाजाद्धसा'मित्यत्र च भाष्ये स्पष्टम्। ततश्च प्रकृते अजेस्थलि वीभावे तस्य अजन्तत्वात्तासौ नित्याऽनिट्त्त्वाच्च इड्विकल्प इति सिद्धं। तदाह---विवयिथ विवेथेति। सिबादेशस्य थलः पित्त्वादसंयोगादिति कित्त्वाऽभावाद्गुणः। इट्पक्षेऽयादेशः। आजिथेति। \`वलादावार्द्धधातुके वेष्यते इति वीभावाऽभावपक्षे अजधातोरनुदात्तोपदेशबहिर्भूतत्वादिट्। द्वित्वम्। हलादिः शेषः। \`अत आदे'रिति दीर्घः। विव्यथुरिति। अथुसि वीभावे द्वित्वे अभ्यासह्रस्वे असंयोगादिति कित्त्वाद्गुणाऽभावे इयङपवादे \`एरनेकाच' इति यणि रूपम्। विव्येति। थस्य अकारे वीभावादि। विवाय विवयेति। \`णलुत्तमो वे'ति णित्त्वविकल्पाद्वृद्धिविकल्पः। विव्यिव विव्यिमेति। \`क्राद्यन्यो लिटि सेड्भवे'दिति नित्यमिटि यण्। वेता अजितेति। लुटि तासि वीभावविकल्पः। वेष्यति अजिष्यतीति। लृटि स्ये वीभावविकल्पः। वीयादिति। आशीर्लिङादेशस्य आर्द्धधातुकत्वाद्वीभावः।



 (139) सिचि वृद्धिः परस्मपैपदेषु ।7।2।1।

 अथ लुङि सिचि वीभावे \`सार्वधातुकार्द्धधातुकयो'रिति गुणे प्राप्ते-- सिचि वृद्धिः। इगन्तस्येति। वृद्धिश्रुत्या इक इत्युपस्थितमङ्गस्येत्यधिकृतस्य विशेषणं, तदन्तविधिरिति भावः। एवं च अकोषीत्यादौ व्यञ्जनस्य न वृद्धिः। अवैषीदिति। लुङिस्तिप्। इकारलोपः। सिचि वीभावः। \`एकाच' इति इण्निषेधः। वृद्धिः। अडागमः। षत्वम्। आजीदिति। सिज्लोपः। \`वदव्रजे'ति हलन्तलक्षणायां वृद्धौ \`नेटी'ति निषिद्धायामाडागमे \`आटश्चे'ति वृद्धिः। लृङि अवेष्यत् आजिष्यत्। तेज पालन इत्यादि। स्पष्टम्। एजृ कम्पन इति। दीप्तौ त्वात्मनेपदी गतः। टु ओ स्फूर्जेति। \`आदिर्ञिटुडव' इति टुरित्, उपदेशेऽनुनासिकत्वादोकार आकारश्च इत्। \`ट्वितोऽथु'जित्थथुच्, \`आदितश्चे'ति निष्ठानत्वम्, \`ओदितश्चे'ति निष्ठायामिण्निषेधश्च। तत्फलानि। \`उपधायां चे'ति दीर्घस्याऽनित्यत्वज्ञापनार्थमिह दीर्घ ऊकारः पठितः। तेन हुर्छतीत्यादौ न दीर्घ इत्याहुः। स्फूर्जतीति। लिटि--पुस्फूर्ज, अस्फूर्जीत्। क्षि क्षय इति। क्षयो--नाशः। अन्तर्भावितण्यर्थ इति। नाशनार्थक इत्यर्थः। अजन्तेष्वेवास्य पाठो युक्तः। क्षयतीति। नश्यतीत्यर्थः,नाशयतीति वा। शपि गुणेऽयादेशः। चिक्षायेति। णलि वृद्धिः। आयादेशः। चिक्षियतुरिति। \`असंयोगा'दिति कित्त्वान् गुणः। इयङ्। चिक्षयिथ-- चिक्षेथेति। पित्त्वेन कित्त्वाऽभावाद्गुणः। अजन्तत्वात्तासौ नित्याऽनिट्त्वाच्च भारद्वाजनियमात्थलि वेट्। इट्पक्षेऽयादेशः। चिक्षियथुः। चिक्षिय। चिक्षाय चिक्षय। वस्मसोस्तु क्रादिनियमान्नित्मिट्। तदाह---चिक्षियिव चिक्षियिमेति। क्षेता। क्षेष्यति। क्षयतु। अक्षयत्। क्षयेत्।



 (140) अकृत्सार्वधातुकयोर्दीर्घः ।7।4।25।

 आशीर्लिङि विशेषमाह-- अकृत्सार्व। अङ्गस्येत्यधिकृतम्। \`अयड्यि क्ङिती'त्यतो यीतिसप्तम्यन्तमनुवृत्तमङ्गाक्षिप्तप्रत्ययविशेषणं, तदादिविधिः। दीर्घश्रुत्या \`अच' इत्युपस्थितमङ्गविशेषणं। तदन्तविधिः।तदाह--अजन्तस्येत्यादिना। अकृत्सार्वधातुकयोरिति किम् ?। प्रकृत्य। तुकं बाधित्वा परत्वाद्दीर्घो न। चिनुयात्। सार्वधातुकत्वान्न दीर्घः। क्षीजेति। ईदुपधः। कूजिनेति। \`कूज अव्यक्ते शब्दे' इत्यनुपदमेव पठितं, तत्रैव \`कुज क्षीज अव्यक्ते शब्दे' इति पठितुं युक्तमित्यर्थः, अर्थैक्यादिति भावः। लज लजि। भर्त्सन इति क्वचित्पाठः। \`भर्त्सनं त्वपवादगी'रित्यमरः। द्वितीय इदित्। आशीर्लिङि--लञ्ज्यात्। लाज लाजि। भर्जन इति क्वचित्पाठः। आदुपधौ। द्वितीय इदित्। जज जजीत्यादि। स्पष्टम्। वज व्रजेति। आद्यस्य असंयुक्तहल्मद्यस्थाऽकारवत्त्वेऽपि \`न शसददवादिगुणाना'मित्येत्त्वाभ्यासलोपौ नेत्याह-- ववजतुरिति। अवाजीत्। अवजीत्। द्वितीयस्य तु संयुक्तहल्मध्यस्थाऽकारवत्त्वादेवैत्त्वाऽभ्यासलोपयोर्न प्रसक्तिः। \`अव्राजी'दित्यत्र \`अतो हलादे'रिति वृद्धिविकल्पमाशङ्क्याह--- वदव्रजेति वृद्धिरिति। हलन्तत्वादेव सिद्धे व्रजग्रहणस्य \`अतो हलादे'रिति विकल्पनिरासार्थत्वनादिति भावः। शुचादयो द्विसप्ततिर्वृत्ताः। शाड्रन्ता इति। \`शाडृ श्याघाया'मित्यन्ता इत्यर्थः। \`शाड्यन्ता' इति क्वचित्पाठः। अट्टेति। तवर्गतृतीयोपधोऽयम्। चर्त्वष्टुत्वाभ्यां टोपधनिर्देशः। तदाह--दोपधोऽयमिति। तथा च अट्टधातोः सनि इटि अट्टिस् इति स्थिते ष्टुत्वचर्त्वयोरसिद्धत्वादजादेर्द्वितीयस्येति प्रवर्तमानं द्वित्वं \`न न्द्राः संयोगादय' इति दकारं विहाय टिस् इत्यस्य भवति। ततो हलादिशेषे दकारस्य ष्टुत्वचर्त्वयोः \`अट्टिटिषते' इतीष्टं सिध्यति। स्वाभावकमूर्धन्योपधत्वे \`न न्द्रा' इति निषेधाऽभावाट्टकारद्वयसहितस्यैव द्वित्वे हलादिशेषेण द्वितीयटकारस्य निवृत्तौ अटिट्टिषते इत्यनिष्टं प्रसज्येतेति भावः। तोपध इत्यन्य इति। ष्टुत्वेन टोपधनिर्देश इति भावः। अस्मिन्पक्षे सनि द्वित्वे कर्तव्ये ष्टुत्वस्याऽसिद्धत्वेऽपि \`न न्द्रा' इति निषेधाऽभावात्तकारविशिष्टस्य त्‌टिस् इत्यस्य द्वित्वे हलादिशेषेण टकारस्य निवृत्त्या अतिट्टिषते इति रूपमिति भाव-। आनट्टे इति। इह \`न न्द्रा' इति निषेधो न, तत्र द्वितीयस्यैकाच इत्यनुवृत्तेः। घट्ट चलन इति। अयं चुरादावपि। स्फुट विकसन इति। अयं कुटादावपि। अठि गताविति। लिटि नुमि द्वित्वे हलादिशेषे \`अत आदे'रिति दीर्घे \`तस्मान्नुड् द्विहल' इति नुडिति मत्वाह-- आनण्ठ इति। वठि एकचर्यायामिति। असहायचर्यायमित्यर्थः। मडि चेति। विभाजन इत्यनुषज्यते। \`मडि भूषाया'मिति परस्मैपदेषु वक्ष्यते। शाडृ श्लाघायमिति। डलयोरैक्याच्छालत इति काश्यपः। इत्यट्टादयः षट्‌त्रिंशद्गताः। अथ टवर्गीयान्ता \[गड्यन्ता\] इति। \`गडि वदनैकदेशे'इत्यन्ता इत्यर्थः। म्लेट्ट म्रेड्ट इति। एदुपधौ। द्वितीयो डान्त इति। टवर्गतृतीयान्त इत्यर्थः। ननु टान्तेष्वस्य कथं पाठः चुड्ड भावकरण इत्यारभ्यानुक्रम्यमाणेष्वेवास्य पठित्वं युक्तत्वादित्यत आह-- टान्तमध्ये इति। नाथतिवदि त। \`एध वृद्धा' वित्यारभ्यानुक्रान्तेषु तवर्गचतुर्थान्तेषु यथा \`नाथृ नाधृ याच्ञे'ति तवर्गद्वितीयान्तस्यापि अर्थसाम्यात्पाठः, तद्वदित्यर्थः। कटे इति। कण्ठ्यादिः। चटे इति। तालव्यादिः। आद्यस्य लिटि अभ्यासस्य चुत्वमित्याह-- चकाटेति। चकटतुः। द्वितीयस्य चेटतुः। वैरूप्यापादकाऽऽदेशादित्वाऽभावादेत्त्वाभ्यासलोपौ। प्राप्तायामिति। हलन्तलक्षणाया नित्यवृद्धेर्नेटीति निषेधात् \`अतो हलादे'रिति वैकल्पिकवृद्धौ प्राप्तायामित्यर्थः।



 (141) ह्यन्तक्षमश्वसजागृणिश्व्येदिताम् ।7।2।5।

  ह्यन्त। ह्यन्त क्षम श्वस जागृ श्वि एदित्--एषां द्वन्द्वात्षष्ठी। ह् म् य् इत्येते वर्णा येषामन्तेते ह्यन्ताः। तदाह-- हमयान्तस्येति। क्षणादेरिति. आदिना श्वस जागृ इत्यनयोर्ग्रहणम्। ण्यन्तस्येति। प्रत्ययग्रहणपरिभाषया णिग्रहणेन तदन्तग्रहणमिति भावः। श्वयतेरिति। श्विधातोरित्यर्थः। एदित इति। एत् इद्यस्येति विग्रहः। वृद्धिर्न स्यादिति। \`सिचि वृद्धि'रित्यतो, \`नेटी'त्यतश्च तदनुवृत्तेरिति भावः। इडादौ सिचीति। \`सिचि वृद्धि'रित्यतः सिचीति, \`नेटी'त्यत इटीति चानुवर्तत इति भावः। अकटीदिति। एदित्वान्न वृद्धिः। अट पटेति। \`अत आदे'रिति दीर्घं मत्वाह--- आटेति। पेटतुरिति। एत्त्वाभ्यासलोपौ। वटवेष्टने। ववटतुरिति। \`न शसददवादिगुणाना'मिति निषेधः। ववटिथेति। अत्र \`थलि च सेटी'ति प्राप्तस्य \`न शसददे'ति निषेधः। किट खिट त्रास इति। यद्यपि \`इट किट कटी गता' विति अग्रे किटधातुः पठ्यते, तथाप्यर्थ भेदात्पुनरिह पाठः। खिट त्रासे,किट गतौ चेति पठितुं युक्तम्। शिट षिटेति। आद्यस्तालव्यादिः। द्वितीयस्तु षोपदेशः। जट झटेति। आद्यस्य अवैरूप्यापादकादेशादित्वादेत्त्वाऽभ्यासलोपौ। द्वितीयस्य तु न। जेटतुः जझटतुः। णट नृत्ताविति। णोपदेशेः। चुरादारेव नाटेः पर्युदासादयं णोपदेश एव। प्रणटति। इट किट कटी गताविति। \`कटे वर्षाऽवरणयो'रिति कटिः पूर्वमेदित्पठितः। इह ईदित्पठ्यते। एदित्त्वाऽभावात् ह्यन्तेति वृद्धिनिषेधो न भवति। अकटीत् अकाटीत्। ननु तर्हि कटेत्येव कुतो न पठ्यत इत्यत आह-- ईकार इति। केचित्त्विति। कटि इति ह्रस्वान्तपाठं मत्वा इदित्त्वान्नुमि कृते अनुस्वारे परसवर्णे च कण्टतीति वदन्तीत्यर्थः। अन्ये त्विति। उदाहरन्तीत्यन्वयः। प्रश्लिष्येति। कटीत्यनन्तरम् इ ई इति धातुद्वयं सवर्णदीर्घेण प्रश्लिष्य निर्दिष्टमिति भावः। अयतीति। इधातोर्लटि शपि गुणेऽयादेशः। इयायेति। णलि द्वित्वे वृद्धौ आयादेशे \`अभ्यासस्याऽसवर्णे' इति इयङ्। इयुतिरिति। इकारोऽत्र ह्रस्वः। तथाहि-- इ-अतुसिति स्थिते कित्त्वाऽद्गुणाऽभावे \`द्विर्वचनेऽची'ति निषेधाद्यणभावे \`इ' इत्यस्य द्वित्वे इ इ अ--तुसिति स्थिते सवर्णपरकत्वादभ्यासस्य इयङभावे सति \`वार्णादाङ्गं बलीय' इति सवर्णदीर्घं बाधित्वा \`एरनेकाच' इत्युत्तरखण्डस्य यणि \`इयतु'रिति रूपम्। इधातोर्भारद्वाजनियमात्थलि वेट्। तत्र इट्पक्षे रूपमाह-- इययिथेति। थलि द्वित्वे इटि पित्त्वेन कित्त्वाऽभावाद्गुणेऽयादेशेऽभ्यासस्य इयङ्। न चाऽचः परस्मिन्निति गुणस्य स्थानिवत्त्वेनाऽसवर्णपरत्वाऽभावात्कथमभ्यासस्य इयङिति वाच्यम्, असवर्णग्रहणसामर्थ्यादेव स्थानिवत्त्वाऽप्रसक्तेः। एवं णलि इयायेत्यत्रापि वृद्धेर्न स्थानिवत्त्वम्। थलि इडभावपक्षे रूपमाह-- इयेथेति। थलि द्वित्वे गुणेऽभ्यासस्येयङ्। अथुसि इयथुः। इयेति। थस्य अकारादेशे द्वित्वे उत्तरखण्डस्य \`एरनेकाच' इति यणि रूपम्। \`णलुत्तमो वे'ति णित्त्वपक्षे आह-इयायेति। द्वित्वे पित्त्वेन कित्त्वाऽभावाद्वृद्धावायादेशेऽभ्यासस्य इयङ्। णित्त्वाभावे आह-- इययेति। द्वित्त्वे पित्त्वेन कित्त्वाऽभावाद्गुणेऽयादेशेऽभ्यासस्येयङ्। वसि मसि च क्रादिनियमान्नित्यमिटि द्वित्वे उत्तरखण्डस्य \`एरनेकाच' इति यणि इयिव इयिमेति रूपम्। एता एष्यति अयतु आयत् अयेत्। आशीर्लिङि तु \`अकृत्सार्वधातुकयो'रिति दीर्घः। ईयात्। सिचि वृद्धिः। ऐषीत्। ऐष्यत्। दीर्घस्य त्विति। दीर्घस्य ईधातोरित्यर्थः। तस्य लिटं वर्जयित्वा लडादिषु पूर्ववत्। लिटि विशेषमाह-- अयाञ्चकारेति। ईधातोरामि गुणे अयादेशः, अनुप्रयोगश्च। कुडि वैकल्य इति। वैकल्यम् अविवेक इत्याहुः। अपूर्णभावो वा। मुड प्रुड मर्दन इत्यादि। स्पष्टम्। पठधातोर्लिटि अतुसादौ किति एत्वाभ्यासलोपौ। तदाह--- पेठतुरिति। पेठिथेति। पित्त्वेन अकित्त्वेऽपि \`थलि च सेटी'त्येत्त्वाभ्यासलौपौ। अपठीत् अपाठीदिति। \`अतो हलादेर्लघो'रिति वृद्धिविकल्पः। वठ स्थौल्य इति। स्थौल्यं--स्थूलीभवनम्। \`न शसददवादिगुणाना'मित्येत्वाभ्यासलोपनिषेध इति मत्वाह-- ववठतुः। ववठिथेति। दोपधा इति। ष्टुत्वेन डोपधनिर्देश इति भावः। चुदिति। चुड्डधातोः क्विपि हल्ङ्यादिना सुलोपे द्वितीयस्य डस्य संयोगान्तलोपे ष्टुत्वनिवृत्तौ \`वावसाने' इति चर्त्त्वे चुदिति रूपम्। अदिति। अड्डधातोः क्विपि पूर्ववद्रूपम्। कदिति। कड्डधातोः क्विपि रूपम्। इत्यादीति। आदिना जश्त्वेन चुदित्यादिसङ्ग्रहः। एकत्वस्मरणादिति। \`शिक्षादा'विति शेषः। गडडि वदनेति। तवर्गान्तेषु गडीति गतम्। परस्मैपदिनः शौटु गर्व इत्यादयो गताः। तिपृ इति। प्रथमतृतीयाविदुपधौ। द्वितीयचतुर्थौ एदुपधौ। तृतीयचतुर्थौ षोपदेशौ च,तकारस्य ष्टुत्वेन टकारस्य निर्दिष्टतया दन्त्यपरकसादित्वात्। आद्य इति। तिपृधातुरित्यर्थः। भाष्यादावनुदात्तोपदेशेष्वस्य पाठादिति भावः। बभ्रामेति। भाष्यविरुद्धत्वादिति भावः। आद्यस्योदाहरति-- तेपत इति। शपि लघूपधगुणः। तितिप इति। \`असंयोगा'दिति कित्त्वान्न गुणः। अथ तितिपिष इत्यत्र \`एकाच उपदेश' इति निषेधमाशङ्क्याह--- क्रादिनियमादिति। तेप्स्यत इति। लोडादौ तु तेपतामा, अतेपत, तेपेत। अथाशीर्लिङि सीयुटि सुटि तिप्सीष्टेति रूपं वक्ष्यति। तत्र लघूपधगुणे प्राप्ते--।



 (142) लिङ्सिचावात्मनेपदेषु ।1।2।11।

 लिङ्। इको झलिति, हलन्ताच्चेति च सूत्रमनुवर्तते। \`असंयोगा'दित्यतः किदिति च। इक इति सामीप्ये षष्ठी, हलि अन्वेति। तदाह--इक्समीपादित्यादिना। आत्मनेपदपरकत्वं सिच एव विशेषणं, न तु लिङः, लिङादेशस्यात्मनेपदस्य लिङः परत्वाऽसंभवात्। इकः किम् ?। \`वह्'वक्षीष्ट। सति तु कित्त्वे \`वचिस्वपी'ति संप्रसारणं स्यात्। आत्मनेपदेषु किम् ?। अद्राक्षीत्। इह कित्त्वे सति \`सृजिदृशोर्झल्यमकिती'त्यम्न स्यात्। अतिप्तेति। लुङस्तादेशे, च्लिः, सिच्। \`झलो झली'ति लोपः। आत्मनेपदपरकत्वेन सिचः कित्त्वान्न लघूपधगुणः। अथ तेपृधातोरेदुपधत्वस्य प्रयोजनमाह-- तितेपे इति। इदुदुपधत्वे तु कित्त्वाद्गुणो न स्यादिति भावः। सेट्कोऽयमिति सूचयति-- तेपितेति। तेपिषीष्ट। अतेपिष्ट। ष्टिपृधातोस्तु \`धात्वादेः षः स' इति सत्वे ष्टुत्वनिवृत्त्या लटि स्तेपत इति रूपं सिद्धवत्कृत्य लिटि रूपमाह-- तिष्टिप इति। \`शर्पूर्वाः खयः' इति तकारः शिष्यते, षकारस्य निवृत्तौ ष्टुत्वनिवृत्तेः। कित्त्वान्न गुणः। तिष्टेप इति। ष्टेपृधातो रूपम्। तेपृ कम्पने चेति। चात्क्षरणे। वस्तुतस्तु चकारेण क्षरणार्थस्य लाभात्पू्रवत्रास्य पाटस्त्यक्तुं शक्यः। केचित्तु \`देपृ'इति वर्गतृतीयादिं पठन्ति। चात्कम्पने गतौ चेति। अनुक्तसमुच्चयार्थश्चकार इति भाव-। एतच्च टु वेपृ केपृ गेपृ कम्पन इत्येव सिद्धे पृथ\`क्पाठाल्लभ्यते। अर्थभेदादिति। ग्लेपृ दैन्ये' इति पूर्वं पठितम्। िह त्वर्थभेदात्पुनः पाठः। अन्यथा \`ग्लेपृ दैन्ये कम्पने गतौ चे'ति गौरवं स्यादिति भावः। त्रपूषिति। ऊकारः षकारश्च इत्। अदुपधः।



 (143) तॄफलभजत्रपश्च ।6।4।122।


संयुक्तहल्मध्यस्थत्वादेत्त्वाभ्यासलोपयोरप्राप्तावाह--तॄफल। \`अत एकहल्मध्ये' इत्यतोऽत इति लिटीति चानवर्तते। \`ध्वसो'रित्यत एदिति, अभ्यासलोपश्चेति च, \`गमहने'त्यस्मात्कितीति, \`थलि च सेटी'ति सूत्रं च। तदाह--एषामिति। गुणशब्देन भाविताऽकारवत्त्वाद्वरूपादेशादित्वादेकहल्मध्यस्थत्वाऽभावाच्चाऽप्राप्ते विधिरियम्। आन्ब इति। द्विहल्त्वान्नुट्। ष्टभि स्कभीति। आद्यः षोपदेशः,ष्टुत्वेन तकारस्य टकारनिर्देशेन दन्त्यपरकसादित्वात्। ततः षस्य सत्वे ष्टुत्वस्य निवृत्तिः। तदाह---स्तम्भत् इति। नुम्यनुस्वार इति। इदित्त्वान्नुमि \`नश्चापदान्तस्ये'ति तस्यानुस्वारः। \`्नुस्वारस्य ययी'ति तस्य परसवर्‌णौ मकारः। \`ष्टम्भे'त्येव पाठे तु प्रतिपदोक्तत्वात् \`उदः स्थे'त्यत्राऽस्यैव ग्रहणं स्यादिति भावः। पूर्वसवर्ण इति। सकारस्य थकारः। तस्य \`खरि चे'ति चर्त्वे तकार इत्यर्थः। अत्र यद्वक्तव्यं तदुदः स्थास्तम्भोरित्यत्र हल्सन्धौ प्रपञ्चितम्। विस्तम्भत इति। \`सात्पदाद्यो'रिति षत्वनिषेध इति भावः। नन्वेवमपि \`स्तम्भे'रिति षत्वं कुतो न स्यादित्यत आह--- स्तम्भेरिति षत्वं तु नेति। कुत इत्यत आह-- श्नविधाविति। \`स्तन्भुस्तुन्बुस्कन्भुस्कुन्भुस्कुञ्भ्यः श्नुश्चे'ति सूत्रे निर्दिष्टस्यैव प्रतिपदोक्तस्य षत्वविधौ ग्रहणादित्यर्थः। नन्वेवं सति \`उदः स्थास्तम्भो'रिति पूर्वसवर्णविधावपि सौत्रस्यैव ग्रहणं स्यादित्यत आह--तद्बीजं त्विति। षत्वविधौ सौत्रस्यैव ग्रहणं, पूर्वसवर्णविधौ तु तदन्यस्यापीत्यत्र प्रमाणमित्यर्थः। ननु पूर्वसवर्णविधौ मोपधस्य, षत्वविधौ तु नोपधस्य पाठ इत्यत्र किं प्रमाणमित्यत आह--इति माधव इति। पाणिनिशिष्यपरम्परैव तत्र प्रमाणमिति भावः। लिटि \`शपूर्वाः खयः' इति षकारस्य निवृत्तौ ष्टुत्वनिवृत्त्या तकारः शिष्यते। तस्तम्भे। टकार औपदेशिक इति। स्वाभाविक एव टकारो नतु ष्टुत्वसंपन्न इत्यर्थः। तन्मते इति। तथा च षकारस्यापि स्वाभाविकत्वात्‌ षत्वविधौ स्तन्भेरेव ग्रहणेऽपि षकारो निर्बाध इति भावः। टष्टम्भ इति। \`शर्पूर्वा' इतिटकार एव शिष्यत इति भावः। जभी जृभि गात्रविनाम इति। गात्रस्य विनामः = वक्रभावः। आद्य इदित्। द्वितीय इदित्। आद्यस्य इदित्त्वं \`श्वीदितो निष्ठाया'मिति इण्निषेधार्थम्।



 (144) रधिजभोरचि ।7।1।61।

 रधिजभोः। \`रध हिंसाया'मिति श्यन्विकरणस्य चतुर्थान्तस्य इका निर्देशः। \`इदितो नुम् धातो'रित्यतो नुमित्यनुवर्तते। तदाह--एतयोरिति। अनिदित्त्वान्नुम्विधिः। जम्भत इति। शपि नुम्। \`जम्भिते'त्यादाविटि अच्परकत्वान्नुम्। अचि किम् ?। रद्धा। जब्धम्। श्रम्भु इति। अकारमध्यः। ष्टुभु स्तम्भ इति। ष्टुत्वेन तकारस्य टः। षोपदेशोऽयम्। विष्टोभत इति। \`उपसर्गात्सुनोती'ति षत्वम्। व्यष्टोभिष्टेति। \`प्राक्सितादड्व्यवायेऽपी'ति षत्वम्। तिपृ इत्यादयः स्तोभत्यन्ता अनुदात्तेतो गताः। गुपू रक्,ण इति। ऊदिदयम्।



 (145) गुपूधूपविच्छिपणिपनिभ्य आयः ।3।1।28।

 गुपूधूप। एभ्य इति। गुपू धूप विच्छि पणि पनि इत्येभ्य इत्यर्थः। अर्थनिर्देशाऽभावादाह-- स्वार्थ इति। आयप्रत्ययः अकारान्तः। तत्फलं तु \`गोपायतं नः सुमनस्यमान' इत्यत्र गोपायेत्यस्य धातुस्वरेणान्तोदात्तत्वेन शबकारेण एकदेशस्यापि \`एकादेश उदात्तेनोपादात्तः' इत्युदात्तत्वे, \`त'मित्यस्य अदुपदेशात् परलसार्वधातुकत्वेन अनुदात्तस्य \`उदात्तादनुदात्तस्य स्वरितः' इति स्वरितत्वमिति बोध्यम्। \`धातोरेकाच' इत्यतो धातोरित्यनुवृत्त्या धातोरिति विहितत्वादायप्रत्ययस्यार्द्धधातुकत्त्वात्कार्यं गुणादि भवति। तदाह--- पुगन्तेति गुण इति।





 (146) सनाद्यन्ताः धातवः ।3।1।32।

 नन्वायप्रत्ययान्तस्य भ्वादिषु पाठाऽभावेन धातुत्वाऽभावात् कथमस्माल्लडादय इत्यत आह-- सनाद्यन्ताः। \`गुप्तिज्किद्भ्यः स'नित्यारभ्य \`कमेर्णि'ङित्यन्तैः सूत्रैः सनादिप्रत्ययान्विधाय सूत्रमिदं पठितम्। सन् आदिर्येषां ते सनादयो णिङ्प्रत्ययपर्यन्ताः, ते अन्ते येषां ते सनाद्यन्ता इति विग्रहः। तदाह---सनादयः इति। \`सन्क्यच्काम्यच्क्यङ्क्यषोऽथाचारक्विब्णिज्यङौ तथा। यगाय ईयङ् णिङ् चेति द्वादशाऽमी सनादयः' इति। सङग्रहः। संज्ञाविधौ प्रत्ययग्रहणे तदन्तग्रहणप्रतिषेधादिह तदन्तग्रहणम्। धातुत्वादिति। आयप्रत्यान्तस्येत्यर्थः। गोपायतीति। शपि \`अतो गणे' इति पररूपम्।



 (147) आयादय आर्द्धधातुके वा ।3।1।31।

 आयादयः। आय आदिर्येषां ते आयादयः। \`आय ईयङ्णिङ् चेति त्रय आयादयो मताः'। गुपूधूपविच्छिपणिपनिभ्य आयः, ऋतेरीयङ्, कमेर्णिङित्युत्तरमस्य सूत्रस्य पाठात्। विवक्षायामिति। \`आर्द्धधातुके' इति विषयसप्तमीति भावः। परसप्तमीत्वे तु गोपायितेत्यत्र अतो लोपो न स्यात्, आर्द्धधातुकोपदेशकालेऽदन्तत्वाऽभावादिति भावः।



 (148) कास्प्रत्ययादाममन्त्रे लिटि ।3।1।35।

 तथा च लिटि आयप्रत्ययस्य विकल्पः स्थितः। तत्र आयप्रत्ययपक्षे आह---कास्प्रत्ययात्। आम्--अमन्त्रे इति च्छेदः। चकासृ दीप्तौ, जागृ निद्राक्षये इत्यादिभ्योऽपि लिटि आमिष्यते। प्रत्ययान्ताच्चेति लभ्यते। ततश्च अ इवाचरति अति। क्विबन्ताल्लडादयः। लिटि औ अतुरित्यादीष्टं न सिध्येत्, प्रत्ययान्तत्वेन आमः प्रसङ्गात्। यदि तु कासृधातोश्च, अनेकाचः प्रत्ययान्ताच्चेति व्याख्यायेत, तदा चकासृजाग्रादिभ्यो न स्यादित्यत आह--प्रत्यग्रहणमपनीयेति। तथाच कास्धातोरनेकाचश्च आमित्येतावदेव लभ्यत इति नोक्तदोषद्वयमिति भावः। वस्तुतस्तु अ इवाचरति अतीत्यादि नास्त्येवेति सुब्धातुनिरूपणे वक्ष्यते। तथा च गोपया-- आमिति स्थितम्।



 (149) अतो लोपः ।6।4।48।

 अतो लोपः। \`अनुदात्तोपदेशवनती'त्यत उपदेशग्रहणमनुवर्तते। आर्द्धधातुक इत्यधिकृतम्। तदिह आवर्तते। एकमुपदेशे अन्वेति। द्वितीयं तु लोपे परनिमित्तम्. तदाह--आर्द्धधातुकोपदेश इतत्यादिना। आर्द्धधातुकोपदेश इति किम् ?। अय पय गतौ, आभ्यां क्विपि, \`लोपो व्यो'रिति लोपे, \`ह्रस्वस्य पिती'ति तुकि, अपृक्तलोपे अत् पत् इतीष्ते। अत्र यलोपे सति अतो लोपो न भवति, आर्द्धधातुकोपदेशकाले धातोर्यकारान्तत्वात्। \`आर्द्धधातुकोपदेश' इत्यत्र आर्द्धधातुकग्रहणाऽभावे \`चिकीर्षित'मित्यत्र अल्लोपो न स्यात्, सन उपदेशकाले नकारान्तत्वात्। आर्द्धधातुकग्रहणे तु न दोषः, अनुबन्धविनिर्मुक्तात्सन्प्रत्ययादेव क्तप्रत्ययस्य आर्द्धधातुकस्योत्पत्तेः। आर्द्धधातुके पर इति किम् ?। कथयति। चुरादावदन्तोऽयम्। अत्र उपधावृद्धिर्न भवति, \`अचः परस्मि'न्नित्यल्लोपस्य स्थानिवत्त्वात्। आर्द्धधातुके पर इत्यनुक्तौ तु अल्लोपस्य परनिमित्तकत्वाऽभावात्स्थानिवत्त्वं न स्यात्। तथा च प्रकृते गोपाय-- आमिति स्थिते अतो लोपे गोपायामिति सिध्यति। यद्यपि सवर्णदीर्घेणाप्येतत्सिद्धं, तथापि न्याय्यत्वादतो लोप उपन्यस्तः। आयप्रत्ययाऽभावपक्षे आह--जुगोपेति। पित्त्वेन कित्त्वाऽभावाल्लघूपधगुणः। जुगुपतुरिति। कित्त्वान्न गुणः। ऊदित्त्वाद्वेडिति। \`थलादा'विति शेषः। जुगुपिव--जुगुप्व। जुगुप्म। क्रादिनियमस्तु नञ्प्राप्तस्यैवाऽभावस्य, नतु विभाषादिलभ्यस्येति षिधू शास्त्र इत्यत्रोक्तम्। गोपायितेति। लुटि आयप्रत्ययपक्षे नित्यमिट्। आयप्रत्ययाऽभावपक्षे इड्विकल्पः। ऊदित्त्वस्य केवले चरितार्थत्वात्। तदाह--गोपिता गोप्तेति। गोपायिष्यति गोपिष्यति गोप्स्यति। गोपायतु। अगोपायत्। गोपायेत्। आशीर्लिङ आयप्रत्ययपक्षे आह--अगोपायीदिति। आयप्रत्ययाऽभावपक्षे इटि रूपमाह--- अगोपीदिति। \`इट ईटी'ति सिज्लोपः। \`नेटी'ति हलन्तलक्षवृद्धेर्निषेधः। इडभावे तु इटः परत्वाऽभावान्न सिल्जोल इत्याह-- अगौप्सीदिति। \`वदव्रजे'ति वृद्धिः। अगोपायिष्यत् अगोपिष्यत् अगोप्स्यत्। धूप संताप इति। \`गूपूधूपे'त्यायः। आर्द्धधातुके तद्विकल्पः। षप समवाय इति। षोपदेशोऽयम्। चुप मन्दायामिति। चवर्गप्रथमादिरयम्। चवर्गद्वितीयादिस्त्वनिट्कः। तुप तुम्पेति। अष्टावप्युदुपधाः, तृतीयचतुर्थौ सप्तमाष्टमौ च रेफवन्त इति मूले स्पष्टीभविष्यति। \`तुतुम्पतु'रित्यत्र नलोपमाशङ्क्याह-- संयोगादिति। आशीर्लिङि विशेषमाह-- किदाशिषीति। प्रात्तुम्पताविति। श्तिपा निर्देशोऽयम्। प्रात्--प्रेत्युपसर्गात्--तुम्पधातौ परे सुट् स्याद्गवि कर्तरि सतीत्यर्थः। तुपधातोः सुट् आद्यवयवः। सुड्विधावस्मिन् तुम्पताविति श्तिपा निर्देशस्य प्रयोजनमाह-- यङ्लुकि नेति। \`शपाऽनुबन्धेने'त्युक्तेरिति भावः। षृभु षृम्भु इति। ऋदुपधौ षोपदेशौ। सृभ्यादिति। आशीर्लिङि अनिदित्त्वान्नलोपः। षिभु षिम्भु इत्येक इति। आद्य इदुपधो, द्वितीयो मोपधः। शुभ शुम्भेति। द्वितीयस्य आशीर्लिङि अनिदित्त्वान्नलोपः। इति \`गुपू'इत्यादयः पवर्गीयान्ताः परस्मैपदिनो गताः। कम्यन्ता इति। \`कमु कान्तौ' इत्येतत्पर्यन्ता इत्यर्थः। घुण घूर्णेति। द्वितीयस्य दीर्घपाटः स्पष्टार्थः, \`उपधायां चे'त्येव दीर्घसिद्धेः। केचित्तु घुर्णेति ह्रस्वमेव पठन्ति। स्तुतावित्येवेति। न तु व्यवहार इत्येवकारार्थः। पृथङ्निर्देशादिति। अन्यथा \`पण पन व्यवहारे स्तुतौ चे'त्येव निर्दिशेदिति भावः। यद्यपि पृथङ्निर्देशो यथासङ्ख्यनिवृत्त्यर्थ इत्यपि वक्तुं शक्यं, तथापि संप्रदायानुरोधादेवमुक्तम्। पनिसाहचर्यादिति। पनधातुः स्तुतावेव वर्तते, तत्साहचर्याद्गुपूधूपविच्छेत्यत्र पणधातुरपिस्तुत्यर्थक एव गृह्यते, न तु व्यवहारार्थकः। अतः स्तुतार्वव पणधातोरायप्रत्ययो न तु व्यवहारे इत्यर्थः। क्रेतव्यद्रव्यस्य मूल्यनिर्धारणाय प्रश्नप्रतिवचनात्मको व्यवहारः। ननु स्तुतौ पणायतीति रूपं वक्ष्यमाणमनुपपन्नं, पणधातोरनुदात्तेत्त्वेनात्मनेपदापत्तेः। न च आयप्रत्ययान्तस्यानुदात्तेत्वं नेति शङ्क्यं, पणधातौ श्रुतस्यानुदात्तेत्त्वस्य \`आनर्थक्यात्तदङ्ग' न्यायेन आयप्रत्ययान्तेऽन्वयोपपत्तेरित्यत आह---स्तुताविति। अनुबन्धस्य अनुदात्तात्मकस्य इतः, -- यआर्द्धधातुकविषये कदाचिदायप्रत्ययविनिर्मुक्ते चरितार्थत्वादायप्रत्ययान्तादात्मनेपदं नेत्यर्थः। एवं च तुल्यन्यायत्वादेकाच उपदेश इति निषेधोऽपि नेति सूचितम्। क्षमष् सहन इति। \`षद्भदादिभ्योऽ'ङित्यर्थं षित्त्वम्। ऊदित्त्वादिड्विकल्पं मत्वाह-- चक्षमिषे चक्षंस इति। इडभावपक्षे \`अनुनासिकस्य क्विझलो'रिति दीर्घस्तु न भवति, क्विसाहचर्येण तिङ्‌भिन्नस्यैव झलादेस्तत्र ग्रहणात्। वहिमह्योरिडभावपक्षे विशेषमाह--म्वोश्च। \`मो नो धातो'रित्यनुवर्तते। तदाह--मान्तस्येति। णत्वमिति। षात्परत्वादट्कुप्वाङिति नकारस्य णत्वमित्यर्थः। कमु कान्ताविति। \`उदितो वे'ति क्त्वायामिड्विकल्पार्थमुदित्त्वम्। कान्तिशब्दस्य प्रभापरत्वभ्रमं वारयति-- कान्तिरच्छेति। \`स्वर्गकाम'इत्यादौ कमेरिच्छायां प्रयोगबाहुल्यदर्शनादिति भावः। \`कामोऽभिलाषस्तर्षश्चे' त्यमरः।



 (150) कमेर्णिङ् ।3।1।30।

 कमेर्णिङ्। शेषपूरणेन सूत्रं व्याचष्टे---स्वार्थे इति। अर्थविशेषाऽनिर्देशादिति भावः। णङावितौ। \`णेरनिटी'त्यत्रोभयोर्ग्रहणायाऽनुबन्धकरमम्। ङित्त्वात्तङिति। अनुदात्तेत्वं तु णिङभावे \`चकमे' इत्यादौ चरितार्थमिति भावः। कामयत इति। णिङि \`अत उपधाया' इति वृद्धौ \`कामी'ति णिङन्तम्। \`क्ङिति चे'ति निषेधस्तु न,अनिग्लक्षणत्वात्। णिङन्तस्य धातुत्वाल्लडादयः। तत्र लटि शपि गुणेऽयादेशे कामयते इति रूपम्। कामयेति इत्यादि सुगमम्। लिटि \`कास्यनेकाच' इत्यामि, \`आम' इति लिटो लोपे \` कामि-आम्' इति स्थिते, सार्वधातुके'ति गुणं बाधित्वा \`णेरनिटी'ति वक्ष्यमाणे णिलोपे प्राप्ते।



 (151) अयामन्ताल्वाय्येत्न्विष्णुषु ।6।4।55।

 अयामन्ता। अयति छेदः। \`णेरनिटी'त्यतो णेरित्यनुवर्तते। तदाह--णेरयादेशः स्यादिति। तथा च कामयामित्यमन्तं स्थितम्। ततः \`कृञ्चानुप्रयुज्यते' इत्यनुप्रयोगाल्लिडिति मत्वाह-- कामयांचक्र इति। णिङ आयादिष्वन्तर्भावाल्लिडादावाद्‌धधातुके तद्विकल्पमुक्तं स्मारयति--- आयादय इति। चकम इति। सेट्कोऽयम्। चकमिषे । चकमिध्वे।चकमिवहे। चकमिमहे। कामयियेति। लुटि णिङपक्षे तासि इटि वृद्धौ गुणेऽयादेशे रूपम्। कामयताम्। अकामय।कामयेत। कामयिषीष्ट--कमिषीष्ट।



 (152) णिश्रिद्रुस्रुभ्यः कर्तरि चङ् ।3।1।48।

 अथ णिङन्तात्कामीत्यरस्माल्लुङस्तादेशे च्लेः सिजादेशे प्राप्ते-- णिश्रि। णि श्रि द्रु स्रु एषां द्वन्द्वः। प्रत्ययग्रहणपरिभाषया णीति तदन्तस्य ग्रहमम्। \`च्लि लुङी'त्यतो लुङीति, \`च्लेः सि'जित्यतश्च्लेरिति चानुवर्तते। तदाह-- ण्यन्तादित्यादिना। चङावितौ।



 (153) णेरनिटि ।6।4।51।

 णेरनिटि। आर्द्धदातुक इत्यधिकृतम्। \`अतो लोप' इत्यस्माल्लोप इत्यनुवर्तते। \`अनिटी'त्यस्य आर्द्धधातुकविशेषणत्वात्तदादिविधिः।तदाह--अनिडादाविति। तथा च णिलोपे काम् अ त इति स्थिते--परत्वादिति। \`एरनेकाच' इत्यस्य \`णेरनिटी'त्यपेक्षया परत्वाण्णिलोपं बाधित्वा यणि प्राप्ते सतीत्यर्थः। कृते तु यणि लोपे दुर्लभः, णेरभावात्। स्थानिवत्त्वेऽपि यणा बाधितस्य पुनरुन्मेषो दुर्लभः। वस्तुतस्तु स्थानिवत्त्वमेवेह दुर्लभम्, यण्स्थानिनमिकारम् अलं णित्वरूपेणाश्रित्य प्रवर्तमानस्य णिलोपस्याऽल्विधित्वेन तत्र स्तानिवत्त्वाऽसंभवात्। स्पष्टा चेयं रीतिर्भोभगो इति सूत्रभाष्ये इति शब्देन्दुशेखरे विस्तरः। ण्यल्लोपाविति। णिलोप इयङ्यण्गुणवृद्धिदीर्घेभ्यः, अल्लोपस्तु वृद्धिदीर्घाभ्यां पूर्वविप्रतिषेधेनेति विवेकः। तथाच पूर्वविप्रतिषेधादिह यणं बाधित्वा णिलोपो भवतीति स्थितम्। ननु अततक्षत्, आटिटत्, कारणा, कारकः,कार्यते इति वक्ष्यमाणेषु वार्तिकोदाहरणेषु क्रमेण इयड्यण्गुणवृद्धिदीर्घाणामवस्यं प्राप्ेतर्णिलोपस्य निरवकाशत्वादेव इयङादिबाधकत्वसंभवादिदं वार्तिकं व्यर्थम्, सुधियौ, प्रध्यौ, कर्ता, चिकाय, सूयादित्यादौ इयङ्यण्गुणवृद्धिदीर्घाणां सावकासत्वादित्यत आह--णिलोपस्य त्विति। पच्‌धातोर्णिचि उपधावृद्धौ पाचीति ण्यन्तात्‌ \`स्त्रियां क्ति'न्निति क्तिनि, \`तितुत्रतथसिसुसकरसकेषु चे'तीण्निषेधे, \`णेरनिटी'ति णिलोपे, कुत्वे पाक्तिरिति स्थितिः। \`क्तिजन्त'मिति पाठे तु \`क्तिच्‌क्तौ च संज्ञाया' मिति क्तिज्बोध्यः। \`पाक्ति'रिति कस्यचित्संज्ञा। अत्र इयङादीनामप्रसक्तेर्णिलोपस्यापि सावकाशत्वं तुल्यम्। तत्र अततक्षदित्यादौ परत्वादियङादिप्राप्तौ तन्निवृत्त्यर्थं वार्तिकमिदमारम्भणीयमिति भावः। वार्तिकं व्यर्थमेवेत्याह-- वस्तुस्त्विति। आर्द्धधातुकमात्रमिति। कृत्स्नमनिडाद्यार्द्धधातुकमस्य णिलोपस्य विषय इत्यर्थः। तथा च अततक्षदित्यादौ परानपि इयङादीन् णिलोपोऽपवादत्वाद्बाधते। परापेक्षयाऽपवादस्य प्रबलत्वात्। परत्वादियङादीनां णिलोपबाधकत्वाभ्युपगमे हि णेरनिटीत्यत्र अनिटीति व्यर्थम्। कारयितेत्यादाविडाद्यार्द्धधातुके गुणेनैव णिलोपस्य बाधसिद्धेः। ततस्च अनिटीति वचनसामर्थ्यादिनिडादावार्द्धधातुके सर्वस्मिन्परे णिलोप इति विज्ञायते। एवं च अततक्षदित्यादावियङादिप्रवृत्तियोग्येऽप्यार्द्धधातुके सर्वत्र णिलोपइति,-- अस्य निरवकाशत्वादपवादत्वादेव णिलोपेन इयङादिबाधसिद्धेर्वार्तिकमिदं व्यर्थमित भावः। अपवाद एवायमिति। णिलोप इत्यर्थः। अतो लोपस्तु \`चिकीर्षक' इत्यत्र वृद्धिं, \`चिकीर्ष्या'दित्यत्र \`अकृत्सार्वधातुकयो'रिति दीर्घं च बाधित्वा पूर्वविप्रतिषेधाद्भवति। नह्यतो लोपोवृद्धिदीर्घयोरपवादः, गोपायितेत्यादौ वृद्दिदीर्घयोरप्राप्तयोरप्यतो लोपस्यारम्भादित्यलम्। इयङिति। उदाहरणसूचनमिदम्। अततक्षिदिति। तक्षदातोर्ण्यन्ताल्लुङस्तिपि इकारलोपे चङि द्वित्वे संयोगपूर्वक्तवादेरनेकाच इति यणभावे इयङि प्राप्ते पूर्वविप्रतिषेधाण्णिलोपे हलादिशेषेऽडागमेऽततक्षदिति रूपम्। यणिति। उदाहरणसूचनम्। आटिटदिति। अटधातोर्ण्यन्तादाटीत्यस्माल्लुङि तिपि इकारलोपे चङि \`टी' त्यस्य द्वित्वे \`एरनेकाच' इति यणं बाधितवा पूर्वविप्रतिषेधाण्णिलोपे आटि वृद्धौ रूपम्। गुण इति। उदाहरणसूचनम्। कारणेति। \`स्त्रिया'मत्यधिकारे कृञ्धातोर्ण्यन्तात्कारीत्यस्माण्ण्वुलि अकादेशे वृद्धिं बाधित्वा पूर्वविप्रतिषेधाण्णिलोपे रूपम्। दीर्घ इति। उदाहरणसूचनम्। कार्यत इति। कृञ्धातोर्ण्न्तात्कारीत्यस्मात्कर्मण लटि यकि \`अकृत्सार्वधातुकयो'रिति दीर्घं बाधित्वा पूर्वविप्रतिषेधाण्णिलोपः। तथा च प्रकृते काम् इ अ त इत्यत्र \`एरनेकाच' ति यणं बाधित्वा णिलोपे काम् अ त इति स्थितम्।



 (154) णौ चङ्युपधाया ह्रस्वः ।7।4।1।

 णौ चङि। अङ्गाधिकारादाह-- यदङ्गमिति। उपधायाः किम् ?। अचकाङ्क्षत्। चङि किम् ?। कारयति। णौ किम् ?। \`चह्युपधाया ह्रस्व'इत्युच्यमाने अदीदपदित्यत्र दाधातोर्ण्यन्ताल्लुङि चङि दा इ अ त् इति स्थिते आकारस्य ह्रस्वे सति पुङ्न स्यात्। णावित्युक्तौ तु आकारस्य णौ परत उपधात्वाऽभावान् ह्रस्वः। \`द्विर्वचनेऽची'ति निषेधस्तु न शङ्क्यः, द्वित्वनिमित्तचङ उपधया व्यवहितत्वात्। तथा च प्रकृते कम् अ त इति स्थितम्। चङि। \`एकाचो द्वे प्रथमस्ये'ति \`अजादेर्द्वितीयस्ये'ति चाधिकृतम्। \`लिटि धातोरनभ्यासस्ये'ति सूत्रं लिटीति वर्जमनुवर्तते। तदाह--चङि पर इत्यादिना। तथा च कमित्यस्य द्वित्वे हलादिशेषे क कम् अ त इति स्थितम्।



 (155) सन्वल्लघुनि चङ्परेऽनग्लोपे ।7।3।93।

 सन्वल्लघुनि। \`अनग्लोपे' इति च्छेदः। बहुव्रीहिरिति। चङ् परो यस्मादिति विग्रह इति भावः। कर्मदारयमाश्रित्य चङि परे इति नार्थः, परग्रहणवैयर्थ्यात्। ननु बहुव्रीह्याश्रयणेऽपि \`अत्र लोपोऽभ्यासस्ये'त्यतोऽभ्यासस्येत्यनुवृत्तौ चङपरके लघुनि परेऽभ्यासः सन्वदित्यर्थो लभ्यते। तथा सति अण्यन्तेभ्यः श्रिद्रुस्रुभ्यश्चङि द्वित्वे अशिश्रियत् अदुद्रुवत् असुस्रुवदित्यत्रापि सन्वत्त्वं स्यात्। ततश्च \`दीर्घो लघो'रिति सन्वद्भावविषये अभ्यासस्य वक्ष्यमाणो दीर्घः स्यादित्यत आह--अन्यपदार्थो णिरिति। तथा च चङ्परे णौ इति लभ्यते। अशिश्रियादित्यादौ च णेरभावान्न सन्वत्त्वमिति भावः। स चाङ्गस्येति चेति। बहुव्रीहिगम्यो णिः, अङ्गस्येत्यावृत्तौ एकं चङ्परे इत्यत्रान्वेति। निमित्तनिमित्तभावे षष्ठी। तथा च अङ्गसंज्ञानिमित्तभूते चङपरके वर्णे परे इति लभ्यते। चङ्परकश्च वर्णोऽर्थाण्णेरिकार एव, न तु श्रिद्रुस्रुवामन्त्यवर्णः, तस्य अप्रत्ययत्वेन अङ्गसंज्ञाप्रापकत्वाऽभावात्। एतदर्थमेव अङ्गस्येत्स्य निमित्तषष्ठ्यन्ततामाश्रित्य चङ्पर इत्यनेनान्वयोऽभ्युपगतः। चङ्पर इत्येतावतैव तु णाविति न लभ्यते, श्रिद्रुस्रुषु व्यभिचारात्। द्वितीयं त्वङ्गस्येत्येतत् अभ्यासस्येत्यनुवृत्तेन अन्वेति। \`सन्व'दिति सप्तम्यन्ताद्वतः। तदाह-- अङ्गसंज्ञानिमित्तमित्यादिना। अथवेति। अस्मिन्व्याख्याने \`चङ्परे' इत्येतदङ्गस्येत्यत्रान्वेति, न तु लघुनि। अङ्गस्य च प्रत्ययनिमित्तत्वादेव णेरन्यपदार्थस्य लाभः। लघुनीति तु अभ्यासस्येत्यत्रैवान्वेति। तदाह-- चङ्परे णौ यदङ्गमित्यादिना। प्राग्वदिति। सनीव कार्यं स्याण्णावग्लोपेऽसतीत्यर्थः। अत्र प्रथमपक्ष एव भाष्यसंमतः, \`अजजागर' इत्यत्र चङ्परे णौ यल्लघु, तदभ्यासव्यवहितमिति न सन्वत्त्व'मिति भाष्योक्तेः। एवं च प्रथमपक्षे उन्देर्ण्यन्ताच्चङि द्वित्वे उन्दिदि अ त् इत्यत्र अभ्यासोत्तरखण्डे चङ्परे णौ लघोरभावेनाऽभ्यासस्य तथाविधलघुपरकत्वविरहात्सन्वत्त्वाऽभावान्नाऽभ्यासदीर्घः। द्वितीयपक्षे तु चङ्परे णौ यदङ्गम्-- \`उन्दिद्' इत्येतत् , -- तदीयोऽभ्यासश्चङमादाय,लुप्तं णिमादाय वा लघुपर इति सन्वत्त्वसत्त्वादभ्यासदीर्घ इति भेदः। एवं च प्रकृते क कम् अ त इत्यत्र व्याख्याद्वयेऽपि सन्वत्त्वं स्थितम्।



 (156) सन्यतः ।7।4।79।

 सन्यतः।सनि-अत इति च्छेदः। \`अत्र लोप' इत्यतोऽभ्यासस्येत्यनुवर्तते। \`भृञामि'दित्यस्मादिदिति। तदाह--अभ्यासस्येति। कि कम् अ त इति स्थितम्।



 (157) दीर्घो लघोः ।7।4।94।

 दीर्घोः लघो। \`अत्र लोपोऽभ्यासस्ये'त्यतोऽभ्यासस्येत्यनुवर्तते। अभ्यासस्य लघोर्दीर्घ इति। अभ्यासावयवस्य लघोरित्यर्थः। \`सन्वल्लघुनि चङ्परे' इति सूत्रं सन्वच्छब्दवर्जमनुवर्तते। तच्च प्रग्वदेवद्वेधा व्याख्येयम्। तथा च फलितमाह-- सन्वद्भावविषय इति। \`सन्यत' इत्यत्र तपरत्वं स्पष्टार्थमिति \`दीर्घोऽकित' इति सूत्रे भाष्ये स्पष्टम्। तथाच कि कम् अ तेत्यत्र अभ्यासेकारस्य दीर्घेऽभ्यासचुत्वेऽडागमे परिनिष्ठितं रूपमाह--अचीकमतेति। अत्र लघोर्णिपरत्वं येन नाव्यवधानन्यायाद्बोध्यम्। णिङभावपक्षे त्विति। \`आयादय आर्द्धधातुके वे'ति णिङो वैकल्पिकत्वादिति भावः। कमेश्च्लेश्चङ् वक्तव्य इति। अण्यन्तत्वादप्राप्तौ वचनम्। णेरभावादिति। णिङभावपक्षे कमिधातोरनुदात्तेत्त्वात्तङि प्रथमपुरुषैकवचने न भवति, तत्र लघुनि चङ्परेऽनग्लोप इत्यनुवर्त्य चङ्परे णावेव तद्विधानोक्तेः। अत एव सन्वत्त्वाऽभावात्सन्यत इत्यभ्यासाऽसकारस्य इत्त्वं च न भवतीत्यर्थः। \`दीर्घो लघो'रिति दीर्घविधौ सन्वत्त्वं न निमित्तं, किंतु लघुनि चङ्पर इत्यस्य तत्रानुवृत्त्या सन्वद्भावविषये तत्प्रवृत्तिः। अतो दीर्घसन्वद्भावाविति पृथगुक्तिः। अत पञ्चभिः श्लोकैः सन्वद्भावसूत्रं, \`दीर्घो लघो'रिति सूत्रं च विशदयति-- संज्ञाया इत्यादिना। अस्मिन् शास्त्रे \`कार्यकालं संज्ञापरिभाष'मित्येकः पक्षः। \`कार्यकाल'मित्यस्य कार्यप्रदेशकमित्यर्थः। अस्मिन्पक्षे तत्तत्कार्यविधिप्रदेशेषु संज्ञाशास्त्रस्य परिभाषाशास्त्रस्य परिभाषाशास्त्रस्य च उपस्थितिः। \`यथोद्देशं संज्ञापरिभाष'मिति पक्षान्तरम्। उद्देशाः-- संज्ञापरिभाषाशास्त्राम्नानप्रदेशाः, तान् अनतिक्रम्य यथोद्देशम्। संज्ञाशास्त्रं परिभाषाशास्त्रं च स्वप्रदेशे स्थितमेव तत्तद्विध्यपेक्षितं स्वं स्वमर्तं समर्पयतीति यावत्। अस्मिन्पक्षे कार्यप्रदेशेषु संज्ञापरिभाषायां तदर्तस्यैवोपस्थितिर्न तु संज्ञापरिभाषाशास्त्रयोरिति स्थितिः। \`सन्वल्लघुनी'ति सूत्रे, \`दीर्घो लघो'रिति सूत्रे च अङ्गस्येति अभ्यासस्येति चानुवृत्तम्। तत्र कार्यकालपक्षे \`पूर्वोऽभ्यास' इति सूत्रं संनिहितम्। ततश्च अङ्गस्य ये द्वे उच्चारणे तयोः पूर्वोऽभ्याससंज्ञः, स सन्वद्भवतीति फलितम्। तत्र कृदन्तोच्चारणशब्दयोगादङ्गस्येति कर्मणि षष्ठी, न त्ववयवषष्ठी,कारकषष्ठ्या बलवत्त्वात्। अङ्गं च प्रत्यये परतः कृत्स्नमेव प्ररकृतिरूपं, न तु तदेकदेशः। ततश्च कृत्स्नमङ्गं यत्र द्विरुच्यते न तु तदेकदेशमात्रं तत्रैव \`दीर्घो लघो'रिति दीर्घः, \`सन्वल्लघुनी'ति सन्वद्भावश्च भवति। एवं च अङगस्य एकाच्कत्वे सत्येव तयोः प्रवृत्तिः, तत्र कृत्स्नस्याङ्गस्य द्विरुक्तेः। अनेकाच्केषु तु अङ्गेषु न तयोः प्रवृत्तिः, तत्र एकस्यैव एकाचोऽङ्गैकदेशस्य द्विरुक्तेरिति माधवोमन्यत इति प्रथमश्लोकस्यार्थः। \`नानेकाक्ष्वि'त्युक्तं विशदयति----चकास्तीति श्लोकेन। \`चकासृ दीप्तौ'। अर्थमाचष्टे इत्यर्थे णिचि \`अर्थवेदयो'रिति प्रकृतेरापुगागमे अर्थापिधातुः। \`ऊर्णुञ् आच्छादने' ।एते त्रयोऽनेकाच्का धातवः। आदिना \`जागृ निद्राक्षये' इत्यादिसंग्रहः। एभ्यो ण्नय्तेभ्यश्चङि अङ्गं कृत्स्नं न द्विरुच्यते, किंतु अङ्गस्य कश्चिदेकाजवयव एव द्विरुच्यते, तस्मादनेकाच्केषु कृत्स्नस्याङ्गस्य द्विरुक्त्यभावात्। किंच अजजागरदित्यत्र सन्वत्त्वमाशङ्क्य \`णिपरकलघोर्गकाराकारस्य \`जा' इत्यनेन व्यवहितत्वादभ्यासस्य न सन्वत्त्व'मिति समाहितं भाष्ये। तदेतदनेकाच्काङ्गेषु सन्वत्त्वस्याऽप्रवृत्तौ विरुध्येत, कृत्स्नस्याङ्गस्य द्विरुक्तभावादेव तत्र सन्वत्त्वस्याऽप्राप्तौ तच्छङ्काया एवानुन्मेषादित्यस्वारस्याद्यथोद्देशपक्षमालम्ब्याह-- वस्तुत इति। \`अङ्गस्ये'त्यवयवषष्टी। अङ्गावयवस्याभ्याससस्येति लभ्यते। ततश्च ऊर्णुञि ण्यन्ते चङि \`नु' इत्येकदेशस्य द्वित्वेऽपि \`और्णूनुव' दित्यत्र \`दीर्घो लघो'रित्यभ्यासलघुर्दीर्घीभवति। सन्वत्त्वं तु प्रयोजनाऽभावादुपेक्षितम्, अभ्यासे अकाराऽभावेन \`सन्यत' इत्यस्याऽसंभवात्। अर्थमाचष्टे इत्यर्थे णिचि प्रकृतेरापुकि अर्थापिथातोश्चङि णिलोपे उपधाह्रस्वे थप् इत्यस्य द्वित्वेऽपि \`अर्तीथप'दित्यत्र सन्वद्भावात् \`सन्यत' इत्यभ्यासस्य इत्त्वम्, अभ्यासदीर्घश्चेति द्वयं भवतीति जानीम इति तृतीयश्लोकार्थः। \`अङ्गस्यावयव' इति पक्षेऽपि चकास्तौ विशेषमाह--- चकास्तौ त्विति। चतुर्थश्लोकोऽयम्। अवस्था--वस्तुस्थितिः। व्यवस्थया। पक्षद्वयेनेति यावत्। \`चङ्परे' इत्यनेन अन्यपदार्थतया लब्धस्य णवित्यस्य संनिहितं लघुनीत्येतद्विशेष्यम्। तथा च \`चङ्परे णौ यल्लघु' इति प्रतमव्याख्यानं फलितम्। अङ्गमेव वा णेर्विशेष्यम्। तथा च \`चङ्परे णौ यदङ्ग'मिति द्वितीयं व्याख्यानं फलितम्। इति व्यवस्थया = पक्षद्वयेन सन्वत्त्वं दीर्घश्चेत्युभयमिदं चकासृधातौ ण्यन्ते णिलोपे द्वित्वे अचचकासदित्यत्र न स्यात्, स्याच्चेत्यन्वयः। तत्र \`चङ्परे णौ यल्लघ्वि'ति व्याख्यानेसति नैव उभयं स्यात्, चङ्परस्य णेः कास् इत्यनेन व्यवहितत्वात्। अचीकमतेत्यादौ त्वेकव्यवधानं येन नाव्यवधनानन्यायात्सोढव्यमेव। \`चङ्परे णौ यदङ्ग'मिति व्याख्याने तु अचीचकासदित्यत्र उभयं स्यादेव, अङ्गस्य णिपरकत्वसत्त्वादिति बोध्यम्। ननु चङ्परे णौ यल्लध्विति, चङ्परे णौ यदङ्गमिति च व्याख्याभेदे किं प्रमाणमित्यत आह-- व्याख्याविकल्पस्य कैयटेनैव वर्णनादिति। \`आदर्तव्यते'ति शेषः। ननु णौ इत्यवृत्तिमभ्युपगमस्य अग्लोपेऽपि तदन्वयः किमर्थ इत्यत आह-- णेरग्लोपेऽपीति। अगितामिति। \`कमुकान्ता' वित्यादिनामपीत्यर्थः। सिद्धय इति। दीर्घसन्वत्त्वसिद्ध्यर्थमित्यर्थः। अन्यथा कमुप्रभृतीनामुकाराद्यनुबन्धलोपमादाय अग्लोपित्वात् दीर्घसन्वद्भावौ न स्यातामित्यर्थः। इति घिणिप्रभृतयः कम्यन्ता दश गताः। क्रम्यन्ता इति। \`क्रमु पादविक्षेपे' इत्येतत्पर्यन्ता इत्यर्थः। \`अनुनासिकान्ता' इति शेषः। अण रणेति। ऋदित्त्वं \`नाग्लोपी'ति निषेधार्थम्। ध्रण शब्द इति। अदुपधोऽयम्। उपदेश इति। धातूपदेशे नकारान्तोऽयम्। अकारस्य उच्चारणार्थस्य निवृत्तौ तवर्गपञ्चमान्त इत्यर्थः। तर्हि णकारस्य कथं श्रवणमित्यत आह-- रषाभ्यामिति णत्वमिति। ननु स्वाभाविक एव णकार इत्यस्तु, किं नकारस्य कृतणत्वस्य निर्देश इति कल्पनयेत्यत आह-- णोपदेशेति। नकारस्थानिकणोपदेशस्य \`नश्चे' त्यनुस्वारात्मककं फलं यङ्लुकि प्रत्येतव्यमित्यर्थः। दन्ध्रन्तीति। ध्रणधातोर्यङ्लुकि द्वित्वे हलादिशेषे \`नुगतोऽनुनासिकान्तस्ये' त्यब्यासस्य नुकि उत्तरखण्डे णकारएव श्रूयेतेति परसवर्णे तस्याऽसिद्धत्वाण्णत्वाऽभावे नकारस्यैव श्रवणम्। स्वाभाविकणकारोपदेशे तु उत्तरखण्डे णकार एव श्रूयेतेति भावः। बणेत्यपीति। पवर्गतृतीयादिरित भावः। \`कन दीप्ती'त्यारभ्य अम गत्यादिष्वित्यतः प्राक्तवर्गपञ्चमान्ताः। ष्टन वनेति। आद्यः षोपदेशः। ष्टुत्वसंपन्नष्टकारः। तदाह---स्तनतीति। वन षणेति। द्वितीयः षोपदेशः। ननु \`ष्टन वन शब्दे' इति वनेः पठितस्य पुनः व्यर्थ इत्यत आह-- अर्थभेदादिति। वनेः शब्दे संभक्तौ च वृत्तिरिष्टा। ष्टनेस्तु शब्द एव वृत्तिरिष्टा। तत्र \`ष्टन वन शब्दे संभक्तौ चे'त्युक्तौ ष्टनेरपि संभक्तौ वृत्तिः स्यात्। \`ष्टन शब्दे' इत्युक्त्वा \`वन संभक्तौ चे'ति पाठे तु गौरवमिति भावः।



 (158) ये विभाषा ।6।4।43।

 आशीर्लिङि विशेषमाह-- ये विभाषा। \`जनसनखनां सञ्झलो'रित्यतो जनसनखनाभित्यनुवर्तते। अनुदात्तोपदेशेत्यतः क्ङितीति। \`ये' इति तद्विशेषणम्। अकार उच्चारणार्थः। तदादिविदिः। \`विड्वनोरनुनासिकस्या'दित्यत आदित्यनुवर्तते। तदाह--जनसनखनामित्यादिना। सायादिति। नकारस्य आत्वे सवर्णदीर्घः। द्रम हम्म। आद्योऽदुपधः। न वृद्धिरिति। \`अद्रमी'दित्यत्र हलन्तलक्षणायां वृद्धौ \`नेटी'ति निषिद्धायां , \`ह्म्यन्ते'त्यतोऽतो हलादेरिति वृद्धिर्नेत्यर्थः। जहम्मेति। अभ्यासचुत्वेन हस्य झः। तस्य \`अभ्यासे चर्चे'त्यनेन जः। मिमीमेति। मीमृधातोर्णलि द्वित्वे अभ्यासह्रस्वः। अयं शब्दे चेति। मीमृधातुरित्यर्थः।



 (159) ष्ठिवुक्लमुचमां शिति ।7।3।75।

 ष्ठिवुक्लम्वाच। \`शमामष्टानां दीर्घः श्यनी'त्यतो दीर्घ इत्यनुवर्तते। दीर्घश्रुत्या अच इत्युपस्थितम्। तदाह---- एषामचो दीर्घ इति। ष्टिवु क्लमु आचम् एषां द्वन्द्वः। आचमित्यनेन आङपूर्वकस्य चमेर्ग्रहणम्‌। अचमीदिति। \`ह्म्यन्ते'ति न वृद्धिः। क्रमु पादेति। उदित्त्वमुदितो वेति विकल्पार्थम्।



 (160) वा भ्राशभ्लासब्रमुक्रमुक्लमुवसिवुटिलषः ।3।1।70।

 वा भ्राश। \`दिवादिब्यः श्य' नित्यतः श्यन्निति, \`कर्तरि श'बित्यतः कर्तरीति, \`सार्वधातुके य'गित्यतः सार्वधातुक इति चानुवर्तते। तदाह---एभ्यः श्यन्वेत्यादि।



 (161) क्रम परस्मैपदेषु ।7।3।76।

 क्रमः। दीर्घः स्यादिति। \`शमामष्टाना'मित्यतस्तदनुवृत्तेरिति भावः। शितीति। \`ष्ठिवुक्लम्वाचमा'मित्यतस्तदनुवृत्तेरिति भावः। क्रामत्विति। मध्यमपुरुषैकवचने क्रमेत्यत्र तु \`क्रमः परस्मैपदेष्वि'ति दीर्घो भवत्येव। नच दीर्घस्याङ्गाधिकारस्थत्वान्नलुममेति निषेधः शङ्क्यः, लुमता लुप्ते प्रत्यये यदङ्गं तस्य कार्य एव तस्य प्रवृत्तेः। शिति परतः क्रमेरङ्गस्य दीर्घस्तु न लुप्तप्रत्यये परस्मैपदे परे अङ्गस्य कार्यं, किंतु शिति परे अङ्गस्य कार्यमिति बोध्यम्।



 (162) स्नुक्रमोरनात्मनेपदनिमित्ते ।7।2।36।

 स्नुक्रमोः। पञ्चम्यर्थे षष्ठी। आत्मनेपदनिमित्तस्याऽभावः--अनात्मनेपदनिमित्तम्। अर्थाभावेऽव्ययीभावेन सह नञ्तत्पुरुषो विकल्प्यत इत्युक्तेः समासः। आत्मनेपदनिमित्ताऽभावे सति स्नुक्रम्भ्यां परस्य वलाद्यार्द्धधातुकस्य इट् स्यादित्यर्थः। स्नुक्रमोरनुदात्तोपदेशानन्तर्भावदिटि सिद्धे वचनमिदं नियमार्थमित्याह--अत्रैवेडिति। एवं च भावकर्मलकारेषु इण्न भवति। उपस्नोष्यते जलेन। बावलकारोऽयम्। उपक्रस्यते। कर्मणि लुट्। स्यः। \`प्रस्नुत'मित्यत्र तु श्र्युकः कितीति निषेधान्नेट्, \`आर्द्धधातुकस्येड्वलादे'रितीड्विधेः पुरस्तात्प्रतिषेधकाण्डारम्भसामर्थ्यात्। \`स्नुक्रमोरनात्मनेपदे' इति तु न सूत्रितम्, आत्मनेपदभिन्ने परस्मैपदे परे इत्यर्थे चिक्रमिषिष्यतीत्यसिद्देः, स्येन व्यवधानात्। आत्मनेपदे परे नेडित्र्थे तु प्रचिक्रंसिष्यत इत्यसिद्धिः, अतो निमित्तग्रहणमित्यलम्। अक्रमीदिति। \`ह्म्यन्ते'ति न वृद्धिः। इति क्रम्यन्ताः परस्मैपदिनो गातः। रेवत्यन्ता इति। \`रेवृ प्लवगता'वित्येतत्पर्यन्ता इत्यर्थः। अयपयेत्यारभ्य शल चलने इत्यतः प्राग यकारान्ताः।



 (163) दयायासश्च ।3।1।37।

 दायायासश्च। दय अय आस् एषां समाहारद्वन्द्वात्पञ्चम्येकवचनम्। \`कास्प्रत्यया'दित्यत आम् लिटीत्यनुर्तते। तदाह--एभ्य आम् स्याल्लिटीति।



 (164) विभाषेटः ।8।3।79।

 विभाषेटः। \`इणः षीध्वंलुङ्लिटा धः' इत्यनुवर्तते। \`अपदान्तस्ये'त्यतो मूर्धन्य इति च । तदाह-- इणः परो य इडित्यादि। इणन्तादङ्गादित्यर्थः। अयिषीढ्वमिति। लुङो ध्वमि च्लेः सिचि आटि वृद्धौ सिच इटि \`धि चे'ति सलोपः। ध्वम इवर्णान्तादङ्गात्परत्वान्नित्ये प्राप्ते विकल्पः। अङ्गादिति। निवृत्तमिति केचित्।



 (165) उपसर्गस्यायतौ ।8।2।19।

 उपसर्गस्याऽयतौ। अयताविति श्तिपा निर्देशः। \`कृपो रो ल' इत्यतो रो ल इत्यनुवर्तते। तदाह--अयतिपरस्येत्यादिना। प्लायत इति। प्र इत्युपसर्गः। प्लायत इति। परा इत्याकारान्त उपसर्गः। ननु निरयते दुरयत इत्यत्रापि लत्वं स्यादित्यत आह---निस्दुसोरिति। तर्हि निलयते दुलयत इति कथमित्यत आह--निर्दुरोस्त्विति। एतदर्थमेव प्रादिषु रेफान्तयोश्च निर्देश इति भावः। तर्हि \`प्रत्यय' इत्यत्रापि प्रतेरयतिपरत्वाद्रस्य लत्वं स्यादित्यत आह--- प्रत्यय इति त्विति। प्रतिपूर्वकादिण्धातोरतच्प्रत्यये \`प्रत्यय' इति रूपम्। अयतिपरत्वाऽभावान्न लत्वमित्यर्थः। अयधातुमादय \`प्लत्यय' इति न, अनभिधानादिति कैयटः। कथमुदयतीति। उत्पूर्वकादयधातोः शत्रन्तात्सप्तम्यन्तमिति मत्वा आक्षेपः। अनुदात्तेत्त्वेन लटः शानच्प्रसङ्गादिति भावः। प्रश्लिष्टस्येति। \`इधातो'रिति शेषः। तस्य अनुदात्तेत्त्वाऽबावाच्छतृप्रत्ययो निर्बाध इति भावः। ज्ञापकादिति। \`चक्षिङ् धातोरिकारस्याऽनुदात्ततया अनुदात्तेत्त्वादेवात्मनेपदसिद्धौ ङित्करणमनुदात्तेत्त्वप्रयुक्तात्मनेपदस्याऽनित्यतां ज्ञापयति। तस्याऽनित्यत्वे तु नित्यात्मनेपदार्थं ङित्करणमर्थवदिति भावः। इदं तु भाष्ये न दृश्यते। वादित्वादिति वयधातोर्लिटि वादित्वादेत्वाभ्यासलोपयोरभावे सति \`ववये' इति रूपमित्यर्थः। णयधातुर्णोपदेश इति मत्वा आह--प्रणयत इति। \`उपसर्गादसमासेऽपी'ति णत्वमिति भावः। दयांचक्र इति। \`दयायासश्चे'त्याम्। ऊयांचक्र इति। इजादित्वादाम्। उन्दने चेति। क्लेदने चेत्यर्थः। स्फायी ओप्यायीति। ओदित्त्वम् \`ओदितश्चे'ति निष्ठानत्वार्थम्। ईदित्त्वं तु \`श्वीदितो निष्ठाया'मितीण्निषेधार्थम्।



 (166) लिङ्यङोश्च ।6।1।29।

 लिङ्यङोश्च। लिट् च यङ् चेति द्वन्द्वात्सप्तमी। \`प्यायपी'ति सूत्रमनुवर्तते। तदाह--लिटि यङि चेति। ननु प्यायेर्लिटि दित्वं बाधित्वा परत्वात्पीभावे द्वित्वे \`एरनेकाच'इति यणि \`पिप्ये' इति रूपमिष्यते। तत्र द्वित्वं बाधित्वा परत्वात् पीभावे कृते पुनर्द्वित्वं न संभवति, \`विप्रतिषेधे यद्वाधितं तद्बाधितमेवे'ति न्यायादित आह-- पुनः प्रसङ्गेति। \`पुनः प्रसङ्गविज्ञानात्सिद्ध'मिति परिभाषा। विप्रतिषेधे बाधितस्यापि पुनः प्रवृत्तेरभ्युपगमात्कृतेऽपि पीभावे द्वित्वादिकं सिद्धमिति तदर्थः।



 (167) दीपजनबुधपूरितायिप्यायिभ्योऽन्यतरस्याम् ।3।1।61।

 दीपजन। \`च्लेः सि'जित्यत च्लेरिति, \`चिण् ते पदः' इत्यस्माच्चिण् ते इति चानुवर्तते। तदाह--एभ्यश्च्लेरिति। एकवचन इति। दीपादीनामात्मनेपदित्वेन तेभ्यस्तशब्दस्य एकवचनत्वनियमादिति भावः।



 (168) चिणो लुक् ।6।4।104।

 चिणो लुक्। \`चिण' इति पञ्चमी। तदाह--चिणः परस्येति। चिणः परश्च अर्थात्तशब्द एव भवति। चिणभावे च्लेः सिचि रूपमाह्-- अप्यायिष्टेति रूपम्। शल चलने इत्यारभ्य तेवृ इत्यतः प्राग्लान्ताः। तेवृ इत्यारभ्य रेवत्यान्ता वकारान्ताः। षेवृदातोः षोपदेशत्वात्सत्वे सेवत इत्यादि रूपम्। परिषेवत इत्यत्र \`सात्पदाद्यो'रिति निषेधे प्राप्ते आह-- परिनिविभ्य इति। सिषेवे इति। आदेशसकारत्वात्षत्वमिति भावः। अयं सोपदेशोऽपीति। षेवृधातुरित्यर्थः। तद्भाष्यविरुद्धमिति। सेक्सृप्सृस्तृसृजस्तॄस्त्यानामेव भाष्ये षोपदेशपर्युदासादिति भावः। रेवृ प्लवगताविति। प्लवेति न धात्वन्तरमिति सूचयन्नाह --प्लवगतिः- प्लुतगतिरिति। अयपयेत्यादिरेवत्यन्ता गताः। अवत्यन्ता इति। \`अव रक्षणे' इत्येतत्पर्यन्ता इत्यर्थः। मव्येत्यारभ्य अलभूषणेत्यतः प्राग्यकारान्ताः। अल भूषणेत्यारभ्य खोर्ऋ प्रतीघाते इत्यतः प्राग्लकारान्ताः।



 (169) अतो ल्रान्तस्य ।7।2।2।

 अतो ल्रान्तस्य। \`सिचि वृद्धिः परस्मैपदेषु' इत्यनुवृत्तम्। अङ्गस्येत्यधिकृतम्। तद्विशेषणत्वात्तदन्तविधिनैव सिद्धेऽन्तग्रहणं व्यर्थम्। तत्राह--- ल्रेति लुप्तषष्ठीकमिति। ल्र अन्तस्य इति छेदः। ल् च रश्चेति समाहारद्वन्द्वात्षष्ठ्येकवचनं लुप्तम्। ल्रस्यान्तस्येति सामानाधिकरण्येनान्वयः। \`अत' इति व्यधिकरणषष्ठ्यन्तम्-- अन्तस्येत्यत्रान्वेति। अन्तशब्दः समीपवर्तिवाची। तथा च अतः समीपवर्तिनो ल्रस्येति लभ्यते। ल्रस्येत्यङ्गविशेषणत्वात्तदन्तविधिः। ततश्च अत्समीपवर्तिरेफलकारान्तस्य अङ्गस्य सिचि वृद्धिरिति लभ्यते। \`अत' इत्यावृत्तं वृद्धौ स्थानित्वेनान्वेति तदाह--अतः समीपावित्यादिना। अतः समीप इति किम् ?। अखोरीत्। अमीलीत्। ल्रान्तस्येति किम् ?। मा भवनातीति। अतो वृद्धिरुत्युक्ता अतः समीपावित्यनुक्तौ तु अवभ्रीत् अश्वल्लीदित्यत्रातिपव्याप्तिः। अत्र अङ्गस्यान्तौ रेफलकारौ नातः समीपाविति न वृद्धिः। न चात्र अतो भकारेण लकारेण च व्यवहितत्वादेव न वृद्धिः, आलीदित्यादौ एकव्यवधाने चरितार्थत्वादिति वाच्यं, सिचि परे यदङ्गं तदकारस्य वृद्धिरित्यर्थाश्रयणेऽतिव्याप्तवारणार्थत्वात्। ञि फलेति। विशरणं--शिथिलीभावः। \`आदिर्ञिटुडवःर' इति ञिरित्। \`ञीतः क्तः' इति प्रयोजनम्। \`आदितश्चे'ति तीण्निषेधार्थमादित्त्वम्। लिण्निमित्तादेशादित्वादप्राप्ते आह---तृफलेति। मील श्मीलेति। निमेषणं-- नेत्रसंकोचः। संकोच इति पाठेऽप्ययमेवार्थः। णील वर्ण इति। वर्णक्रियायामित्यर्थः। फल निष्पत्ताविति। ञि फलेति पूर्वं पठितम्। अनुबन्धभेदात्पुनः पाठः। खोलृ खोर्ऋ इति। द्वितीयो रेफान्त ऋदित्। इत आरभ्यष्ठिवेः प्राग्रेफान्ताः। धोर्ऋगतिचातुर्य इति। अश्वगतिविशेष इत्यर्थः। रेपान्तोऽयम्‌, ऋदित्। त्सर छद्मगताविति। कपटगतावित्यर्थः। क्मर हूर्छन इति। कुटिलीभवन इत्यर्थः। ष्ठिवु निरसन इति। इदुपधः, उदित्। इत आरभ्य ऊष्मान्तेभ्यः प्राग्वकारान्ताः। तिपि शपि लघूपधगुणे प्राप्ते आह---ष्विनुक्लम्वितीति। ल्युटि तु शित्परकत्वाऽभावाद्धीर्घऽभावे लघूपधगुणः। \`ष्ठीवन' मिति तु पृषोदरादित्वात्समाधेयम्। अस्येति। ष्ठिनुधातोर्द्वितीयो वर्णस्थकार इत्यर्थः। कृतष्टुत्वस्य निर्देश इति भावः। षोपदेशोऽयं, केवलदन्त्यथकारपरकसादित्वात्। षोपदेशत्वेऽपि न सत्वम्, \`सुब्धातुष्ठिवु' ति निषेधात्। लिटि तु \`शर्पूर्वाः खयःर' इति षकारवकारयोर्निवृत्त्या ष्टुत्वनिवृत्तौ ्रूपमाह-- तिष्ठेवेति। ठकारस्य स्वाभाविकत्वे तु टिष्ठेवेति रूपम्। जि जय इति। जिधातुरनिट्कः। सल्ँलिटोर्जेः। \`अभ्यासाच्चे'ति सूत्रादभ्यासादित्यनुवर्तते। \`चजोः कुघिण्यतो'रित्यस्मात्कु इति च। \`संल्लिटो'रिति निमित्तसप्तमी अभ्यासे अन्वेति। तदाह--- संल्लिण्निमित्तो योऽभ्यास इत्यादि। \`सनि लिटि च अभ्यासात् परस्य कुत्व'मिति व्याख्याने तु यङ्लुगन्तात्सनि जेजयिषतीत्यत्र कुत्वं स्यात्। अतः \`संल्लिण्निमित्तो योऽभ्यास' इति व्याख्येयमिति माधवः। जिगायेति। णलि द्वित्वे वृद्धौ उत्तरखण्डे जस्य कुत्वेन गः। जिग्यतुरिति। कित्त्वाद्गुणाऽभावः। लिटि \`एकाच' इति इण्निषेधं बाधित्वा क्रादिनियमादिटि प्राप्ते,थलि \`अचस्तास्व'दिति तन्निषेधस्य भारद्वाजनियमाद्विकल्पः। तदाह-- जिगयिथ जिगेथेति। जिग्यथुः। जिग्य। \`णलुत्तमो वे'ति मत्वा आह-- जिगाय जिगयेति। क्रादिनियमादिटं मत्वा आह--जिग्यिव जिग्यिमेति। जेतेति। जेष्यति। जयतु।अजयत्। आशीर्लिङि \`अकृत्सार्वधातुकयो'रिति दीर्घ मत्वा आह--जीयादिति। अजैषीदिति। \`सिचि वृद्धि'रिति वृद्धिरिति भावः। अजेष्यते। षर्वधातुः षोपदेशः। इविधातोरिदित्त्वान्नुम्। तदाह-- इन्वतीति। इन्वांचकारेति। नुमि इजादिगुरुमत्त्वादमिति भाव-। पिवि मिवीत्यादय इदितः।

 (170) धिन्विकृण्व्योर च ।3।1।80।

 धिन्विकृण्व्योः। \`अ' इति लुप्तप्रथमाकम्। धिविकृव्योः कृतनुमोर्धिन्विकृण्वीत निर्देशः। \`तनादिकृञ्भ्यः उः' इत्यत उरिति चकारादनुकृष्यते। \`कर्तरि श'बित्यतः कर्तरीति, \`सार्वधातुके य'गित्यतः सार्वधातुक इति च। तदाह-- अनयोरित्यादिना। वकारस्याऽकारः। दिन् अ उ ति इति स्थितम्। अतो लोप इति। युगपत्संनियोगशिष्टतया उप्रत्ययाऽकारयोर्विधानेऽपि श्रुतक्रमानुरोधेन प्रवृत्त्या आर्द्धधातुकोपदेशेकाले \`धिन' इत्यस्याऽदन्तत्वमिति भावः। नन्वत्र वकारस्य लोप एव विधीयतां किमकारविधिनेत्यत आह--तस्येति। वकारस्य लोपाविधौ तु अजादेशत्वाऽभावात्स्थानिकवत्त्वं न स्यादिति भावः। तथा च धिनु ति इति स्थिते आह--उप्रत्ययस्येति। धिनुत इति। धिविधातोरनुमि तसि उप्रत्यये वकारस्य अकारादेशे अतो लोपः। तसो ङित्त्वादुकारस्य न गुणः। धिन्वन्तीति। धिन्व् इत्यस्माज्झिः। झोऽन्तः। उप्रत्ययः। वकारस्य अकारः। अतो लोपः। उकारस्य यणिति भावः। अत् वकारस्य स्थानिवत्त्वेन आर्द्धधातुकत्वेऽपि नेट्। उकारवृत्त्यार्द्धधातुकत्वस्य अल्धर्मत्वेन अनल्विधाविति निषेधात्। तदिदं \`भोभगो' इति सूत्रभाष्ये स्पष्टम्। धिनोषि धिनुथः धिनुथ। धिनोमि।



 (171) लोपश्चास्यान्यतरस्यां म्वोः ।6।4।107।

 लोपश्च। \`उतश्च प्रत्ययादेसंयोगपूर्वा'दिति पूर्वसूत्रोक्त उकारोऽस्येत्यनेन परामृश्यते। प्रत्ययशब्दः प्रत्ययसंबन्धिनि वर्तते। असंयोगपूर्वात् प्रत्ययादिति च उकारे अन्वेति। स च अङ्गस्य विशेषणं। तदन्तविधिः। तदाह-- असंयोगेति। प्रत्ययोकारइति। प्रत्ययसंबन्धी उकार इत्यर्थः। \`प्रत्यय--उकार' इति व्याख्याने तु सनुनुवः सुनुम इत्यत्र न स्यात्, तत्र श्नोरेव प्रत्ययत्वात्। प्रत्ययेति किम् ?। युवः। युमः। असंयोगपूर्वादिति किम् ?। शक्नुवः शक्नुमः। धिन्वः धिनुव इति। अत्र उप्रत्ययस्य उकारान्तत्वं व्यपदेशिवत्त्वेन बोध्यम्। नन्वेवं धिनोमीत्यत्र मिपि धिनु मि इति स्थिते उकारस्य लोपः स्यादित्यत आह-- मिपि त्विति। दिदिन्व। धिन्विता। धिन्विष्यति। धिनोतु।



 (172) उतश्च प्रत्ययादसंयोगपूर्वात् ।6।4।106।

 उतश्च।हेर्लुक्स्यादिति। \`चिणो लु'गित्यतो\`ऽतो हे'तित्यतश्च तदनुवृत्तेरिति भावः। लोटो मिपि उप्रत्यये वकारस्य अकारे अतो लोपे धिनु मि इति स्थिते मेर्निभावमाडुत्तमस्येत्याडागमं च बाधित्वा परत्वादुकारस्य \`लोपश्चास्यान्यतस्या'मिति लोपमाशङ्क्याह-- नित्यत्वादित्यादि। निभावस्याप्युपलक्षणम्। उकारलोपे कृते अकृते च निभावस्य आडागमस्य च प्रवृत्त्या नित्यत्वादुकारलोपात्पूर्वमेव निभावाडागमयोः कृतयोरुकारलोपस्याऽप्रसक्तौ आटः पित्त्वेन ङित्त्वाऽभावादुकारस्य गुणेऽवादेशे च धिनवानीति रूपमिति भावः। अधिनोत्। धिनुयात्। धिन्व्यात्। अधिन्वीत्। अधिन्विष्यत्। कृणोतीत्यादीति। धिविव्दरूपाणीति भावः। अयं स्वादौ चेति। कृविरित्यर्थः। अव रक्षणेति। स्वाम्यर्थः- ऐश्वर्यम्। मा भवानवीदिति। \`नेटी'ति न वृद्धिः। मव्यादयोऽवत्यन्ताः पर्समैपदिनो गताः। धावु गतीति। उदिदयम्। स्वरितेदिति। ततश्च कर्तृगामिनि फले आत्मनेपदम्, अन्यथा परस्मैपदमित भावः। अथोष्मान्ता इति। तत्र \`धुक्षे' त्यारभ्य कासृधातोः प्राक् षकारान्ताः। तत्र क्लेशधातुरेकः शकारान्तः। दीक्षमौण्ड्येति। णेषृधातुर्णोपदेशः। कासृधातुमारभ्य ईहधातोः सकारान्ताः। कासांचक्र इति। कास्प्रत्ययादित्याम्। णासृधातुर्णसधातुश्च णोपदेशः। आङ शसीति। आङः परः शसिधातुरिच्छायामित्यर्थः। ईहेत्यारभ्य काशृधातुवर्जं घुषि कान्तीत्यतः प्राक्--हकारान्ताः। काशृधातुस्तु शकारान्तः। प्लिहहधातुरदुपधः। ऊह वितर्के इति। युक्त्या अर्थनिर्णयो वितर्कः। \`अनुक्तमप्यूहति पण्डितो जनः' इत्यत्र तु अनुदात्तेत्त्वलक्षणात्मनेपदमनित्यमिति बोध्यम्। गाह्‌धातुरूदित्त्वाद्वेट्। तदाह--जगाहिषे जघाक्षे इति। इडभावे जगाह् से इति स्थिते \`हो ढः', \`एकाच' इति भष्भावेन गस्य घः, \`ष़ढो'रिति ढस्य कः, सस्य षः। जगाहिढ्वे जगाहिध्वे इति। इट्पक्षे \`विभाषेटः' इति ढत्वविकल्पः। इडभावे त्वाह-- जघाढ्व इति। जगाह्‌ध्वे इति स्थिते हस्य ढः, धस्य ष्टुत्वेन ढः, गस्य भष् घकारः। पूर्वस्य ढस्य \`ढो ढे लोपः' इति वक्ष्यमाणो लोपः। ढलोपसूत्रं त्विहैव पठितुं युक्तम्। गाहितेति। इट्पक्षे रूपम्।



 (173) ढो ढे लोपः ।8।3।13।

 इडभावे तु गाह् ता इति स्थिते हस्य ढत्वे \`झषस्तथोर्धोऽधः' इति तकारस्य धत्वे, ष्टुत्वेन धस्य ढत्वे, गाढ्--ढा इति स्थिते-- इडभावे तु गाह्‌ ता इति स्थिते ढो ढे। \`ढः' इति षष्ठ्यन्तम्। तदाह--ढस्येति। ढकारस्येत्यर्थः। इति पूर्वस्य ढकारस्य लोपे \`गाढा' इति रूपम्। ढलोपे ष्टुत्वस्याऽसिद्धत्वं तु न, तथा सति ढलोपविधिवैयर्थ्यात्। घाक्ष्यते इति। इडभावे हस्य ढः, गस्य भष् घकारः, ढस्य कः, सस्य ष इति भावः। अगाहिष्टेति। सिच इट्, सस्य षः, तकारस्य ष्टुत्वेन टः। इडभावे त्वाह-- अगाढेति। अगाह् स् त इति स्थिते सिच इडभावे \`झलो झली'ति लोपः। ढत्वधत्वष्टुत्वढलोपः। सलोपात्पूर्वं भष्भावस्तु न, भष्भावस्याऽसिद्धतया \`झलो झली'ति सलोपस्य पूर्वं प्रवृत्तेः। न च कृतेऽपि सलोपे प्रत्ययलक्षणेन सकारपरकत्वात् भष् दुर्वार इति शङ्क्यं, वर्णाश्रये प्रत्ययलक्षणाऽभावादिति भावः। अधाक्षातामिति। इडभावपक्षे ढघकषाः। अघाक्षतेति। पूर्ववत्। अगाढा इति। थास् सिच्। इडभावे सलोपः। ढत्वधत्वष्टुत्वढलोपाः। अघाढ्वमिति। ध्वमि इडभावपक्षे सलोपः। ढत्वघत्वष्टुत्वढलोपाः। ध्ममाश्रित्य ढलोपात्पूर्वं भष्भावः। अघाक्षीति। इडभावे हस्य ढः, भष्भावः, ढस्य कः, सस्य षत्वमिति भाव-। अघाक्ष्वहि। अघाक्ष्महि। अगाहिष्यत अघाक्ष्यत। गृहूधातुरूदित् ऋदुपधः। गर्हते इति। लटस्तिपि शपि लघूपधगुणे रपरत्वम्। जगृहे इति। \`असंयोगा'दिति कित्त्वाद्गुणाऽभावः। न च कित्त्वात् परत्वाद्गुणः शङ्क्यः , \`ऋदुपधेभ्यो लिट कित्त्वं गुणात्पूर्वप्रतिषेधेने'ति वार्तिकादिति भावः। ऊदित्त्वादिड्विकल्पं मत्वा आह-- जगृहिषे जघृक्षे इति। अभ्यासे उरदत्वं, हलादिः शेषः, जश्त्वम्, इट्, षत्वम्। इडभावे तु ढत्वभष्भावकत्वषत्वानि। ध्वमि जगृहिध्वे इति सिद्धवत्कृत्य इडभावे आह--जघृढ्वे इति। हस्य ढः, भष्भावष्टुत्वढलोपाः। गर्ढेति। इडभावे गुणे रपरत्वे ढत्वधत्वष्टुत्वलोपाः। घर्क्ष्यते इति। गुणः, रपरत्वं, हस्य ढः, भष्भावः, ढस्य कः षत्वम्। अगर्हिष्टेति। सिच इटि गुणे रपरत्वे षत्वे रूपम्।



 (174) शल इगुपधादनिटः क्सः ।3।1।45।

 शल इगुपधा। शलन्त इति। \`धातोरेकाचः' इत्यतोऽनुवृत्तधातुविशे,णत्वात्तदन्तविधिरिति भावः। सिचोऽपवादः। क्सादेशोऽदन्तः। ककार इत्। अघृक्षतेति। च्लेः क्सः। तस्य कित्त्वादृकारस्य न गुणः। हस्य ढः, भष्भावः, ढस्य कः, षत्वमिति भावः।



 (175) क्सस्याऽचि ।7।3।72।

 अघृक्ष-- आतामिति स्थिते \`आतो ङितः' इति इयादेशे प्राप्ते---क्सस्य। अचीत्यऽस्याङ्गाक्षिप्तप्रत्ययविशेषणत्वात्तदादिविधिः। \`घोर्लोपो लेटि वे' त्यतो लोप इत्यनुवर्तते। तदाह-- अजादावित्यादिना। अलोऽन्त्यस्येति। अन्त्यस्याऽकारस्य लोप इति भावः। वस्तुतस्तु \`लुग्वा दुहदिहे'त्युत्तरसूत्रादात्मनेपदे इत्यपकृष्य तद्विशेषणत्वादचीति चदादिविधिः। तेन दृसेः क्सप्रत्यये \`तादृक्षा' इत्यादौ नायं लोपः। \`अजादौ तङी'त्येव क्वचित्पाठो दृश्यते। अघृक्षातामिति। अघृक्ष-- आतामिति स्थिते क्साऽकारस्य लोपे अतः परत्वाऽभावात् \`आतो ङितः' इति इय् नेति भावः। अघृक्षन्तेति। झस्य अजादित्वाभावात्तस्मिन्परे क्सस्य अकारलोपाऽभावादतः परत्वात् \`आत्मनेपदेष्वनतः' इत्यदादेशो न। कृते तु झोऽन्तादेशे क्सस्याकारलोपः पररूपं वा । ग्लह चेति। ग्ल्हधातुरपि ग्रहणे वर्तत इत्यर्थः। अदुपधोऽयम्। घुषि कान्तीति। उदुपधोऽयम्। इदित्त्वान्नुम्। \`नश्चे'त्यनुस्वारः। यय्परकत्वाऽभावान्न परसवर्णः। तदाह--घुषत इति। सेक्टोऽयम्। अदुपधपक्षे तु घषते। जघषे। ऊष्मान्ता आत्मनेपदिनो गताः। अथार्हत्यन्ताः परस्मैपदिन इति। \`ऊष्मान्ता' इति शेषः। तत्र तुस ह्रसेत्यतः प्राक् षान्ताः। घुषिरिति।इर् इत्। प्रतिज्ञानमिति। \`वेदाः प्रमाण'मित्याद्यभ्युपगम इत्यर्थः। ततोऽन्यस्मिन्निति। विशब्दनात् अन्यत्-- अविशब्दनं, तस्मिन्नित्यर्थः। इरित्त्वादङ् वेति। \`इरितो वेत्यनेने'ति शेषः। अघुषदिति। अङो ङित्त्वान्न लघूपधगुणः। अघोषीदिति। अङभावपक्षे लघूपधगुणे \`इट ईटी'ति सिज्लोपः। हलन्तलक्षणवृद्धेः \`नेटी'ति निषेधः। अक्ष्‌धातुरूदित्त्वाद्वेट्कः।



 (176) अक्षोऽन्यतरस्याम् ।3।1।75।

 अक्षोऽन्यतरस्याम्। \`अक्ष' इति पञ्चमी । \`स्वादिभ्यः श्नु'रित्यतः श्नुरिति,\`कर्तरि श'बित्यतः कर्तरीति, \`सार्वधातुके ये'गित्यतः सार्वधातुक इति चानुवर्तते। तदाह-- अक्षो वेति। श्नुप्रत्ययस्य शित्त्वं सार्वधातुकत्वार्थम्। तत्फलं तु \`स्वादिभ्यः श्नु'रित्यत्र वक्ष्यते। अक्ष्णोतीति। तिपि श्नुः। तस्य तिपः पित्त्वेन ङित्त्वाऽभावात् \`सार्वधातुके'ति गुणः। णत्वम्। अक्ष्णुत इति। तसोऽपित्त्वेन ङित्त्वात् श्नोर्न गुणः। अक्ष्णुवन्तीति। ङित्त्वाद्गुणाऽभावे उवङ्। अक्ष्णोषि अक्ष्णुथ। अक्ष्णोमि अक्ष्णुवः अक्ष्णुमः। अक्षतीति। शप्पक्षे रूपम्। आनक्षेति। णलि द्विहल्त्वान्नुट्। आनक्षतुः आनक्षुः। ऊदित्त्वादिट्पक्षे आह-- आनक्षिथेति। इडभावे आह--आनष्ठेति। आनक्ष् थ इति स्थिते \`स्को'रिति कलोपः। थस्य ष्टुत्वेन ठः। अष्टेति। लुटि तासि इडभावपक्षे \`स्को'रिति कलोपे तकारस्य ष्टुत्वेन टः। अक्ष् स्य तीति स्थिते प्रक्रियां दर्शयति-- स्कोरिति कलोपः, षढोः कः सीति। कात्परत्वात् सस्य षत्वं च। अक्ष्णोत्विति। अक्ष्णोतु अक्ष्णुतात्-अक्ष्णुताम्। अक्ष्णुवन्तु। अक्ष्णुहीति। संयोगपूर्वत्वादुतश्चेति हेर्लुक् न। हेरपित्त्वेन ङित्त्वात् श्नोर्न गुणः। अक्ष्णुतात् अक्ष्णुतम् अक्ष्णुत। अक्ष्णवानीति। आटः पित्त्वेन ङित्त्वाऽभावान्न गुणनिषेधः। गुणेऽवादेशः। आक्ष्णुवन्। आक्ष्णोः आक्ष्णुतम् आक्ष्णुत। आक्ष्णवमिति। मिपोऽम्। श्नोर्गुणः। अवादेशः। आक्ष्णुव आक्ष्णुम। अक्ष्णुयादिति। विधिलिङि यासुटो ङित्त्वात् श्नोर्न गुणः। अक्ष्णुयुरिति। \`लिङः सलोपः' इति सलोपे \`उस्यपदान्ता'दिति पररूपमिति भावः। अक्ष्णुयाः अक्ष्णुयातम् अक्ष्णुयात। अक्ष्णुयाम् अक्ष्णुयाव अक्ष्णुयाम। शप्पक्षे अक्षेदित्यादि। अक्ष्यादिति। आशीर्लिङ आर्द्धधातुकत्वान्न श्नुः, नापि शप्। लुङि सिचि विशेषमाह-- ऊदित्त्वाद्वेडिति। तत्र इट्पक्षे आह--नेटीति। हलन्तलक्षणा वृद्धिर्नेत्यर्थः। नच अभैत्सीदित्यादावेकेन हला व्यवधाने हलन्तलक्षणवृद्धेश्चरितार्थत्वादत्र न तत्प्रसक्तरिति शङ्क्यं, रञ्जेरराङ्क्षीदित्यत्र वृद्धिसिद्धये अनेकाल्व्यवधानेऽपि हलन्तलक्षणवृद्धिप्रवृत्तेर्भाष्यादौ प्रपञ्चितत्वादिति भावः। मा भवानक्षीदिति। आटि सति हलन्तलक्षणवृद्धौ सत्यामसत्यां च रूपे भेदाऽभावात् \`मा भवा'नित्युपात्तम्। अक्षिष्टाम्। अक्षिषुरिति। अत्रापि \`मा' इति संबध्यते। इडभावे त्विति। लुङस्तिपि अक्ष् स् ईदिति स्थिते इडभावान्नेटीति निषेधाऽप्रसक्त्या हलन्तलक्षणवृद्धौ \`स्को'रिति कलोपे \`षढो'रिति कत्वे षत्वमिति भावः। अत्र \`नेटी'ति निषेधाऽभावेन हलन्तलक्षणवृद्धिर्निर्बाधेति स्पष्टयितुमेव \`मा भवान्' इत्यत्राप्युपात्तमिति बोध्यम्। आष्टामिति। अक्ष् स् ताम् इति स्थिते हलन्तलक्षणवृद्धौ \`झलो झली'ति सिज्लोपे \`स्को'रिति कलोपे तकारस्य ष्टुत्वम्। आक्षुरिति। अक्ष् स् उस् इति स्थिते हलन्तलक्षणवृद्धौ \`स्को'रिति कलोपे षस्य कत्वे सस्य षत्वमिति भावः। आक्षीः आष्टम् आष्ट। आक्षम् आक्ष्व आक्ष्म। आक्षिष्यत्-- आक्ष्यत्, आक्ष्यताम् आक्ष्यन्। आक्ष्यः आक्ष्यतम् आक्ष्यत। आक्ष्यम् आक्ष्याव आक्ष्याम। तक्षू त्वक्षू इति। स्थूलस्य काष्ठादेः कतिपयावयवापनयनेन सूक्ष्मीकरणं तनूकरणम्।



 (177) तनूकरणे तक्षः ।3।1।76।

  तनूकरणे। शेषपूरणेन सूत्रं व्याचष्टे--श्नुः स्याद्वा शब्विषये इति। \`स्वादिभ्यः श्नु'रित्यतः श्नुरिति, \`कर्तरि श'बित्यतः कर्तरीति, \`सार्वधातुके य'गित्यतः सार्वधातुक इति चानुवर्तते। तनूकरणेऽर्थे विद्यमानात्तक्षधातोः श्नुः स्यात्कर्त्रर्थे सार्वधातुके इति फलितम्। नच तक्षूधातोस्तनूकरणार्थकत्वाऽव्यभिचारात् श्नुविधौ तनूकरणग्रहणं व्यर्तमिति वाच्यम्, अत एव धातुपाठे अर्थनिर्देशस्य उपलक्षणत्वावगमात्। तक्ष्णोतीत्यादि। अक्षूवद्रूपाणि । लुङि सिचि इट्पक्षे \`नेटी'ति वृद्धिनिषेधे अतक्षीदिति, इडभावे तु अताक्षीदिति च रूपमक्षवत्। एवं त्वक्षूधातुरपि। णिक्षधातुर्णोपदेशः। प्रक्षिणतीति। \`उपसर्गादसमासेऽपी'ति णत्वम्। त्रण ष्ट्रक्ष गताविति। त्रयोऽप्यकारमध्याः। द्वितीयः षोपदेशः। तदाह-- स्रक्षतीति। षस्य सत्वे ष्टुत्वनिवृत्तिरिति भावः। णक्षदातुर्णोपदेशः। सिचि \`नेटी'ति हलन्तलक्षणवृद्धिनिषेधः। वक्ष रोष इति। वक्ष रोष इति। दन्त्योष्ठ्यादिः। म्रक्षधातुरकारमध्यः। त्वचनशब्दस्य विवरणं-- संवरणमिति। सूर्क्षदातू रेफमध्यः। अपपाठत्वे हेतुमाह-- अवज्ञेति। सूर्क्षधातोरनादरार्थकत्वे असूर्क्षणमित्यस्य आदरार्थकत्वापत्त्या अमरकोशे अवज्ञापर्यायत्वावगमविरोध इति भावः। घोरवाशिते चेति। चात् काङ्क्षायामपि। घोरवाशितं-- क्रूरशब्दः। चूषेत्यारभ्य ऊष रुजायामिति यावदूदुपधाः। ईष उञ्छ इति। ईदुपधः। कषेत्यारभ्य दश धातवः। तत्र तृतीयो दशमश्च इदुपधः। शिषधातुरनिट्कः। क्रादिनियमात्थलि वसि मसि च नित्यमिट् अजन्ताकारवत्त्वाऽभावेन थलि वेट्कत्वाऽभावात्। शिशेषिथ। शिशिषिव शिशिषिम । अशिक्षदिति। \`शल इगुपधा' दिति च्लेः क्सादेशे कित्त्वाल्लघूपधगुणनिषेधे षस्य कत्वे सस्य षत्वमिति भावः। ववषतुरिति। \`न शसददे'ति निषेधादेत्तवाभ्यासलोपौ न। रुषधातुः सेट्कः। रोषति। रुरोष रुरुषतुः रुरुषुः। रुरोषिथ रुरुषथुः रुरुष। रुरोषिव रुरुषिम।

 (178) तीषसहलुभरुषरिषः ।7।2।48।

 सह लुभ रुष रिष एषां द्वन्द्वात्पञ्चम्येकवचनम्। तदाह---इच्छत्यादेरिति। इच्छतीति इषेः श्तिपा निर्देशः। इषधातुर्विवक्षितः। \`इषु इच्छायां' तुदादिः शविकरणः। \`इष गतौ' दिवादिः श्यन्विकरणः। \`इष आमीक्ष्ण्ये' क्र्यादिः श्नाविकरणः। तत्र \`इषेस्तकारे श्यन्प्रत्ययात्प्रतिषेधः' इति वार्तिकात् श्यन्विकरणस्य न ग्रहणम्। रोषिता रोष्टेति। इडभावे ष्टत्वेन तकारस्य टकारः। रिषेस्तादाविड्विकल्पं मत्वा आह-- रेषिता रेष्टेति। उष दाह इति। सेट्कोऽयम्। उखधातुवत् रूपाणि।



 (179) उषविदजागृभ्योऽन्यतरस्याम् ।3।1।38।

 उषविद। \`कास्प्रत्यया' दित्यत आम् लिटीत्यनुवर्तते। तदाह--एभ्यो लिटीति। आमभावपक्षे आह--- उवोषेति। \`अभ्यासस्याऽसवर्णे' इति उवङादेशः। जिषु विषु मिषु सेचन इति। द्वितीयो दन्त्योष्ठ्यादिः। थलि वसि मसि च विशेषमाह--क्रादिनियमादिडिति। विवेषिथेति। अजन्ताकारवत्त्वाऽभावेन भारद्वाजनियमाऽप्रवृत्तेस्थल्यपि क्रादिनियमान्नित्यमिट्। वेष्टेति। तासि ष्टुत्वेन तकारस्य टः। वेक्ष्यतीति। \`षढो'रिति षस्य कः, सस्य षः। अविक्षदिति। \`शल इगुपधा'दिति क्सः, षस्य कः, सस्य षः, कित्त्वान्न गुणः। पुषधातु सेडिति मत्वाह-- पोषितेति। अपोषीदिति। \`नेटी'ति वृद्धिनिषेधः। नन्विट्सु पुषेः पाठात् कथं सेट्कत्वमित्यत आह---अनिट्केष्विति। अत इति। सेट्कत्वात् क्सो नेत्यर्थः। ननु पुषादित्वलक्षणः अङ्कुतो नेत्यत आह-- अङ्विधाविति। एतच्चानुपदमेव पुषादिसूत्रव्याख्यावसरे स्पष्टीभविष्यति। अयमपीति। पुषधातुवत् श्लिषधातुरपि भौवादिकः सेडित्यर्थः। कैयटादय इति। \`श्लिष आलिङ्गने' इति सूत्रे कैयटहरदत्तादिभिस्तथा प्रपञ्चितत्वादिति भावः। द्वयोर्ग्रहणमिति। भौवादिकदैवादिकयोरित्यर्थः। स्वोक्तीति। \`श्लिष आलिङ्गने' इति सूत्रे दैवादिकश्लिषेरनिट्केषु ग्रहणमिति न्यासकृता कैयटादिभिश्चोक्तत्वादिति भावः। पृषु वृषु इत्यारभ्य हृषुपर्यन्ता ऋदुपधाः। अलीकं-- मिथ्याभवनं, मिथ्योक्तिर्वा। तुस ह्रसेत्यारभ्य णश गतावित्यतः प्राक् सकारान्ताः। घस्लृ धातुरनिट्कः। अयमिति। घस्लृधातुः, सर्वेषु न प्रयोज्य इत्यर्थः। कुत इत्यत आह--लिटीति। यद्ययं सार्वत्रिकः स्यात्तदा लिट्यपि प्रयुज्येत ततश्च \`अद भक्षणे' इति धातोर्लिट्यन्यतरस्यामिति घस्लृभावविधिर्व्यर्थः स्यादिति भावः। असार्वत्रिकत्वे सति क्व प्रयोगः क्व नेत्यत आह--ततश्चेति। यत्र घस्लृधातोः प्रयोगे ज्ञापकं प्रत्यक्षवचनं वास्ति तत्रैवास्य प्रयोग इत्यर्थः। ततर् तावल्लिङ्गं दर्शयति-- अत्रैवेति। भ्वादिगणे अत्रैव क्रमे अस्य पाठः शपि परस्मैपदे प्रयोगे लिङ्गमित्यर्थः। न च धातुसंज्ञार्थः पाठ इति शङ्क्यं, द्युत दीप्तावित्यतः प्राक्। \[\`अनुदात्तेत इत्यतोग्रे'\[ पाठेनैव सिद्धे अत्र क्रमे तत्पाठवैयर्थ्यादिति भावः। लृदित्करणमङीति। \`प्रयोगे लिङ्ग'मिति शेषः। अनिट्कारिकास्विति। अनुदात्तोपदेशेषु घस्लृधातोः पाठो वलाद्यार्द्धधातुके प्रयोगे लिङ्गमित्यर्थः। अथ क्वचिदस्य प्रयोगे प्रत्यक्षवचनं दर्शयति-- क्मरचीति। \`सृघस्यदः क्मरः' जित्यत्र विशिष्य घसेरुपादानं क्मरचि प्रयोगे प्रमाणमित्यर्थः। घसतीति। लटि तसाद्युपलक्षममिदम्। लिटि अस्य प्रयोगाऽभावाल्लुट्यदाहरति-- घस्तेति।



 (180) सः स्यार्द्धधातुके ।7।4।49।

 सः सि। \`सः' इति छेदः। \`स' इति षष्ठ्यन्तम्। सीति सप्तम्यन्तमार्द्धधातुकविशेषणं। तदादिविधिः। \`अच उपसर्गात्तः' इत्यतस्त इत्यनुवर्तते। अकार उच्चारणार्थः। तदाह--सस्य तः स्यादिति। आदेशे अकारस्य उच्चारणार्थत्वत्तकारः स्यादित्यर्थः।



 (181) पुषादिद्युताघ्‌लृदितः परस्मैपदेषु ।3।1।55।

 लुङि च्लेः सिचि प्राप्ते--पुषादि। \`च्लेः सि'जित्यतः च्लेरिति, \`अस्यतिवक्तिख्यातिभ्यः' इत्यतोऽङिति चानुवर्तते। पुषादि द्युतादि लृदित् एषां समाहारद्वन्द्वत्पञ्चमी। तत्र पुषधातुस्तु भ्वादौ क्र्यादौ चुरादौ दिवादौ चास्ति। तत्र यदि भौवादिकः पुषादिगमो गृह्येत तर्हि द्युतादिग्रहणमनर्थकं स्यात्, पुषादिगणोत्तरमेवात्र द्युतादिगणपाठात्। नापि क्र्याद्यन्तर्गणः। तत्र ह \`मुष स्तेये' \`खच भूतप्रादुर्भावे' \`हेठ च ' \`ग्रह उपादाने' इति चत्वार एव पठ्यन्ते। यदि त एवात्र पुषादयो विवक्षिताः स्युत्ततर्हि लाघवात् लृदित एव ते क्रियेरन्। नाप्यत्र चौरादिकः पुषादिर्गृह्यते, णिचा च्लेर्व्यवहितत्वात्। अतः परिशेषाद्दिवाय एव गृह्यन्ते। तदाह--श्यन्विकरमेति। जर्ज चर्च झर्झेति। एतेषां चवर्गीयान्तेष्वेव पाठ उचितः। हसे हसन इति। एदिदयम्। न वृद्धिरिति। \`ह्म्यन्तेत्यनेने'ति शेषः। णिश समाधाविति। णोपदेशत्वनादुपसर्गादसमासेऽपीति नस्य णत्वम्। तदाह-- प्रणेशतीति। \`शसु हिंसाया'मित्यतः प्राक् शकारान्ताः। शवतिस्तु वान्तः। शंस्विति। नोपधः। कृतानुस्वारस्य निर्देशः। \`चह परिकल्पने' इत्यारभ्य अर्हतिपर्यन्ता हकारान्ताः। रह त्यागे इति। नाऽयमिदित्। रहि गताविति। अयमिदित्। दृह दृहीति। ऋदुपधा एते। द्वितीयचतुर्थाविदितौ। अवृहत्। अवर्हीदिति। इरित्त्वादङ्‌विकल्प इति भावः। उवोहेति। उहिधातोर्लिटि द्वित्वे हलादिशेषे पुगन्तलक्षणे गुणे \`अभ्यासस्यासवर्णे' इत्युवङ्। मा भवानुहदिति। इरित्त्वादङि रूपम्। औहीदिति। अङभावपक्षे च्लेः सिचि तस्य इटि \`अस्तिसिचः' इति तकारस्य ईटि \`इट ईटी'ति सिचो लोपे \`आडजादीना'मिति आटि वृद्धिः। माङ्योगे तु मा भवानुहीत्। आनर्हेति। \`अत आदेः' इति दीर्घे नुट्। कृपूपर्यन्ता इति। \`द्युते'त्यारभ्य कृपूपर्यन्ता इत्यर्थः।



 (182) द्युतिस्वाप्योः संप्रसारणम् ।7।4।67।

  द्युतिस्वाप्योः। अभ्यासस्येति। \`अत्र लोपोऽभ्यासस्ये'त्यतस्तदनुवृत्तेरिति भावः। दिद्युते इति। द्वित्वे \`हलादिः शेषः' इत्यनेन यकारस्य लोपे प्राप्ते तदपवादत्वेन \`द्युतिस्वाप्यो'रिति संप्रासरणे, \`संप्रसारणाच्चे'ति उकारस्य पूर्वरूपे रूपम्।



 (183) द्युद्भ्यो लुङि ।1।3।91।

 द्युद्भ्यो लुङि। बहुवचनात् द्युतादिभ्य इति गम्यते। दिग्योगे प़ञ्चमी। \`तस्मादित्त्युत्तरस्ये'ति परिभाषया परस्येति लभ्यते। \`शेषात्कर्तरी'त्यतः परस्मैपदमित्यनुवर्तते। तदाह-- द्युतादिभ्य इति। परस्मैपदे अङिति। आत्मनेपदपक्षे सिजेव नत्वङ्, पुषादिसूत्रे परस्मैपदग्रहणादिति भावः। तदाह-- द्युतादिभ्य इति। परस्मैपदे अङिति। आत्मनेपदपक्षे सिजेव नत्वङ्, पुषादिसूत्रे परस्मैपदग्रहणादिति भावः। तदाह--अद्योतिष्टेति। श्विता वर्णे इति। आत्मनेपदपक्षे रूपम्। एवमग्रेऽपि द्युतादौ लुङि रूपभेदो ज्ञेयः। ञि मिदा स्नेहने इति। ञिरित् \`ञीतः क्तः' इत्येतदर्थः।



 (184) मिदेर्गुणः ।7।3।82।

 \`मिमिदे' इत्यत्र लिटः \`असंयोगा'दिति कित्त्वेऽपि गुणं शङ्कितुमाह--मिदेर्गुणः। \`मिदे'रित्यवयवषष्ठी। गुणश्रुत्या \`इको गुणवृद्धी' इति परिभाषया इक इत्युपतिष्ठते, \`ष्ठिवुक्लमुचमां शिति' इत्यतः शितीत्यनुवर्तते। श् चासाविच्चेति कर्मधारयः। तेन च अधिकृताऽङ्गाक्षिप्तः प्रत्ययो विशेष्यते। तदादिविधिः। इत्संज्ञशकारादौ प्रत्यये परे इति लभ्यते। तदाह--मिदेरित्यादिना। दैवादिकमिदेः श्यनि मेद्यते इत्याद्युदाहरणम्। श् इत् यस्येति बहुव्रीहिमाश्रित्य शिति प्रत्यये परे मिदेरिको गुण इत्येव कुतो न व्याख्यायत इत्याशङ्क्य मिमिदे इत्यत्र गुणाऽभावार्थमित्संज्ञकशाकारादाविति व्याख्येयमित्यभिप्रेत्याह--एश आदिशित्त्वाभावादिति। ञिष्विदेति। षोपदेशोऽयम्। अनिट्सु स्विद्येति श्यन्विकरणस्यैव ग्रहणादयं सेट्। रुच दीप्तावभिप्रीतौ चेति। अभिप्रीतिः- प्रीतिविषयीभवनम्। दीप्तौ उदाहरत--रोचते सूर्य इति। प्रकाशत इत्यर्थः। अभिप्रीतौ उदाहरति-- हरये रोचते भक्तिरिति। भक्तिर्हर्याश्रितप्रीतिविषयो भवतीत्यर्थः। \`रुच्यर्थाना'मिति संप्रदानत्वाच्चतुर्थी। क्षुभ संचलने इति। क्षोभते। क्षुभ्यतीति दिवादौ। क्षुभ्नातीति क्र्यादौ। णभधातुर्णोपदेश नभते। आद्योऽभावे चेति। चात्संचलनेऽपि। तत्र अभावार्थकस्य प्रयोगं दर्शयति-- नभन्तामन्यके समे इति। मन्त्रोऽयम्। नन्वत्र मन्त्रे णभेर्हिंसार्थकत्वमेव कुतो न स्यादित्य आह--मा भूवन्नन्यके सर्वे इति। \`नभन्ता'मित्यस्य विवरणं-- भा भूवन्निति। न भवन्तीत्यर्थः। \`समे'इत्यस्य विवरणं-- सर्वे इति। निरुक्तमिति। वेदव्याख्यानात्मको यास्कप्रणीतो ग्रन्थविशेषो निरुक्तम्। स्रंसु ध्वंसु भ्रंसु इति। त्रयो नोपधा इति भावः। नास्रसदिति। \`नास्रंस' दित्यपपाठः। नचाऽस्रंसदिति लङो रूपमिति भ्रमितव्यं, तत्र परस्मैपदाऽसंभवात्। स्रम्भुदातुरकारमध्यः। वृतु वर्तने इति। उदित् ऋदुपधः सेट्कः। वर्तते इति। शपि गुणे रपरत्वम्। ववृते इति। \`असंयोगा'दिति कित्त्वाद्गुणाऽभावे द्वित्वे उरदत्त्वे रपरत्वे हलादिशेषे रूपम्। लुटि--वर्तिता।



 (185) वृद्भ्यः स्यसनोः ।1।3।92।

 वृद्भ्यः। बहुवचनाद्वृतादिभ्य इति गम्यते। \`शेषात्कर्तरी'त्यतः परस्मैपदमित्यनुवर्तते, \`वा क्यषः' इत्यतो वेति च। तदाह-- वृतादिभ्य इति।



 (186) न वृद्भ्यश्चतुर्थः ।7।2।59।

 न वृद्भ्यः। सेऽसिचीति सूत्रात्से इति, आर्द्धदातुकस्येडिति चानुवर्तते। एभ्यः सकारादेरिति। तङानयोरभावे इति। \`गमेरि'डित्यतः परस्मैपदेष्वित्यनुवृत्तम्। तेन च तङानयोरभावो लक्ष्यते, व्याख्यानादिति भावः। तेन \`जिगमिषिते'त्यत्र गमेःसन्नन्तात्तृचि इट् सिध्यति, वृतेः सन्नन्ताद्धेर्लुकि विवृत्सेत्यत्र इण्निषेधश्च सिध्यति। वर्त्स्यतीति। लृटि स्यः। \`वृद्भ्यः स्यसनो'रिति परस्मैपदविकल्पः। \`न वृद्भ्यः' इति इण्निषेधः। गुणः । रपरत्वम्। परस्मैपदाऽभावे त्वाह-- वर्तिष्यते इति। \`तङानयोरभावे' इत्युक्तेः \`न वृद्भ्यः' ति इण्निषेधो न। अवर्तिष्टेति। परस्मैपदस्यअङश्चाऽभावे रूपम्। अवर्त्स्यदिति। लृङि स्यः। \`वृद्भ्यः स्यसनो'इति इण्निषेधोऽपि नेति भावः। वृधु शृधु इति द्वौ ऋदुपधौ। तत्रापि \`द्युद्भ्यो लुङि' इति परस्मैपदपक्षे द्युतादिलक्षणोऽङ्। लृट्लृङो \`वृद्भ्यः स्यसनोः' इति परस्मैपदपक्षे \`न वृद्भ्यः' इति इण्निषेधश्च। तदाह-- इमौ वृतुदिति। वर्त्स्यति--वर्धिष्यते। अवृधत्--अवर्धिष्ट। अवर्त्स्यत्--अवर्धिष्यत। शर्त्स्यति--शर्धिष्यते। अशृधत्--अशर्धिष्ट। अशर्त्स्यत्-अशर्धिष्यत। स्यन्दू धातुः ऊदित्, नकारोपधः कृतानुस्वारपरसवर्णनिर्देशः। सस्यन्दिषे सस्य्नत्से इति। इडभावे दस्य चर्त्वेन तः। सस्यन्दिद्ध्वे सस्यन्द्ध्वे इति। इडभावे धकारात् प्राग् दकारः। खर्परकत्वाऽभावान्न चर्त्वम्। स्यान्दितास्यन्तेति। इडभावे दस्य चर्त्वम्। ननु लृटि स्ये सति \`वृद्भ्यः स्यसनो'रिति परस्मैपदपक्षे परत्वादूदिल्लक्षणमिड्विकल्पं बाधित्वा \`न वृद्भ्यश्चतुर्भ्यः' इति इण्निषेधे स्यन्त्स्यतीत्येव रूपमिष्यते, नतु स्यन्दिष्यत इति। तदयुक्तम्, अन्तरङ्गतया ऊदिल्लक्षणस्यैव इड्विकल्पस्य उचितत्वात्, सकारादिविशेषापेक्षतया तङानाभावनिमित्तापेक्षया च \`न वृद्भ्यः' इति निषेधस्य बहिरङ्गत्वादित्यशङ्क्य निराकरोति-- वृदभ्य इति। \`वृद्भ्यः स्यसनो'रिति परस्मैपदेकृते अन्तरङ्गमपि विकल्पं बाधित्वा \`न वृद्भ्य' इति निषेध इत्यन्वयः। कुत इत्यत आह-- चतुर्ग्रहमसामर्थ्यादिति। यदि ह्यत्र ऊदिल्लक्षण इड्विकल्प एव स्यान्नतु \`न वृद्भ्यश्चतुर्भ्यः' इति निषेधस्तर्हि \`चतुर्भ्यः' इति व्यर्थं स्यात्। न च कृपूव्यावृत्तिस्तत्फलमिति शङ्क्यं, \`तासि च क्लृपः' इति चकारेण सकाराद्यार्द्धधातुकेऽपि नित्यमिण्निषेधप्रवृत्तेर्वक्ष्यमाणत्वात्। तथा च चतुर्ग्रहणं चतुर्णामपि सर्वत्र इण्निषेधार्थमिति भावः। भाष्ये तु \`निषेधाश्च बलीयांसः' इति न्यायेन अन्तरङ्गस्यापि ऊदिल्लक्षणेड्विकल्पस्य \`न वृद्भ्यः' इति निषेधेन बाधसिद्धेश्चतुर्ग्रहणं प्रत्याख्यातम्। तथा च लृटि परस्मपैदपक्षे तु ऊदित्त्वादिड्विकल्पं बाधित्वा \`न वृद्भ्यः' इति नित्यमिण्निषेधे स्यन्त्स्यतीत्येकमेव रूपमिति स्थितम्। आत्मनेपदपक्षे तु ऊदित्त्वादिड्विकल्पं मत्वाह-- स्यन्दिष्यते स्यन्त्स्यते इति। इडभावे दस्य चर्त्वम्। आसीर्लिङि सीयुटि ऊदित्त्वादिड्विकल्पं मत्वा आह-- स्यान्दिषीष्ट स्यन्त्सीष्टेति। \`न वृद्भ्यः' इति निषेधस्त न, तङानयोरभाव एव तत्प्रवृत्तेरिति भावः। लुङि विशेषमाह--द्युद्भ्यो लुङीत्यादिना। अङिति। \`द्युतादिलक्षणे' इति शेषः। नलोप इति। \`अनिदितामित्यनेने'ति शेषः। आत्मनेपदपक्षे तु अङभावादूदिल्लक्षणमिड्विकल्पं मत्वा आह-- अस्यन्दिष्ट अस्यन्त्तेति। तत्र इडभावपक्षे अस्यन्द् स् त इति स्थिते \`झलो झली' ति सलोपे दस्य चर्त्वम्। न चाऽपित्त्वेन ङित्त्वात् \`अनिदिता'मिति नलोपः शङ्क्यः, सिज्लोपस्याऽसिद्धत्वेनाऽनुपधात्वादिति भावः। अस्यन्त्सातामस्यन्त्सतेति। अस्यन्त्थाः, अस्यन्त्साथाम्। अस्यन्द्ध्वम्। अस्यनन्त्सि अस्यन्त्स्वहि अस्यन्त्स्महि। अस्यन्त्स्यत्-- अस्यन्त्स्यत
-अस्यन्दिष्यत।



 (187) अनुविपर्यभिनिभ्यः स्यन्दतेरप्राणिषु ।8।3।72।

 अनुविपर्यभिनि। एभ्य इति। अनु वि परि अभि नि इत्येतेभ्य इत्यर्थः। सस्येति। \`सहेः साडः सः ' इत्यतः स इति षष्ठ्यन्तस्यानुवृत्तेरिति भावः। षो वा स्यादिति। \`अपदान्तस्य मूर्धन्यः' इत्यधिकारादिति भावः। ननु \`मत्स्योदके अनुष्यन्देते' इत्यत्र कतं षत्वं, प्राणिकर्तृकत्वस्यापि सत्त्वादित्यत आह-- अप्राणिष्विति पर्युदासादिति। \`प्राणिकर्तृकस्य ने'ति न प्रतिषेधः, येनात्र प्राणिकर्तृकत्वस्यापि सत्त्वात् षत्वं न स्यात्। किन्तु प्राणिभिन्नकर्तृकस्येति पर्युदास आश्रीयते। एवं च प्राण्यप्राणिकर्तृकस्यापि अप्राणिकर्तृकत्वाऽनपायादिह षत्वं निर्बाधमिति भावः। कृपू सामर्थ्ये इति। सामर्थ्यं-- कार्यक्षमीभवनम्। ऊदित्त्वाद्वेट्कोऽयम्। ऋदुपधः।



 (188) कृपो रो लः ।8।2।18।

 तङि प्रथमपुरुषैकवचनस्य टेरेत्त्वे शपि लघूपधगुणे रपरत्वे कर्पते इति स्थिते-- कृपो रो लः। \`कृप' इति लुप्तविभक्तिकम्। षष्ठ्येकवचने उदिति ऋकरास्य रूपम्। अवयवषष्ठी। कृप उरिति स्थिते आद्गुणे कृपोरिति भवति। \`र' इति षष्ठ्यन्तम्। कृपोर् रः इति स्थिते \`रो री'ति रेफलोपे \`कृपो रः' इति भवति। \`ल' इति प्रथमान्तम्। अकार उच्चारणार्थः। तदाह--- कृप उः \[रः ल\] इति च्छेद इति। एतच्च ऋलृक्सूत्रभाष्ये स्थितम्। ननु कृपेत्यत्र का विभक्तिर्लुप्तेत्यत आह-- लुप्तषष्ठीकमिति। पकारादकार उच्चारणार्थः। कृप्धातोरिति लभ्यते। तच्चावर्तते इति। कृप रः लः इति पदत्रयमावर्तत इत्यर्थः। तथा च वाक्यद्वयं संपद्यते-- \`कृप रः लः' इत्येकं वाक्यम्। तदाह-- कृपो यो रेफस्तस्य लः स्यादिति। तथा च \`कल्पते' इति भवति। \`कृप उः रः लः' इति द्वितीयं वाक्यम्। तत्र कृपेत्वयवषष्ठ्यन्तम् उरित्यत्रान्वेति। उरित्यवयवषष्ठ्यन्तं रेफे अन्वेति। तथाच कृप्धातोरवयवो य ऋकारस्तस्य यो रेफस्तस्य लकारः स्यादिति लभ्यते। तत्र ऋकारादवयवत्वं रेफस्य न संभवतीति रेपशब्दो रेफसदृशे ऋकारांशे लाक्षणिकः। ल इत्यपि लकारसदृशे लृकारांशे लाक्षणिकः। तदाह--कृपेर्ऋकारस्यावयव इत्यादिना। एवं च लिटि चकृप् ए इतिस्थिते कित्त्वाद्गुणाऽबावे ऋकारैकदेशस्य रेफसदृशस्य लकारसदृशे सति \`चक्लृपे' इति रूपम्। \`कृपः रः लः' इति च्छेदमभ्युपगम्य कृपधातो रेफस्य लकार इति व्याख्याने तु \`चक्लृपे' इति न सिध्येत्। तदर्थमावृत्तिराश्रितेत्यभिप्रेत्याह-- कल्पते चक्लृपे इति। ऊदित्त्वादिड्विकल्पं मत्वा आह-- चक्लृपिषे चक्लृप्से इति। स्यन्दिवदिति। चक्लृपाथे चक्लृपिध्वे--चक्लृब्ध्वे। चक्लृपे चक्लृपिवहे, चक्लृपिमहे- चक्लृप्महे।



 (189) लुटि च क्लृपः ।1।3।93।

 लुटि च क्लृपः। चकारात् \`वृद्भ्यः सस्यनो'रित्यतः स्यसनोरित्यनुकृष्यते, \`शेषात्कर्तरी'त्यतः परस्मैपदमिति, \`वा क्यषः' इत्यतो वेति च। तदाह-- लुटि स्यसनोरित्यादिना।



 (190) तासि च क्लृपः ।7।2।60।

 तासि च। चकारात्सकाराद्यार्द्धदातुकं गृह्यते। \`सेऽसिचि कृत'इत्यतः \`से' इति, \`आर्द्धधातुकस्ये'त्यत आर्द्धधातुकस्येडिति चानुवर्तते। \`न वृद्भ्यश्चतुर्थ इत्यतो नेति च, \`गमेरि'डित्यतः परस्मैपदमिति च। तदाह-- क्लृपेः परस्येत्यादिना।कल्प्तासीति। \`लुटि च क्लृप' इति परस्मपैपदपक्षे ऊदिल्लक्षणमिड्विकल्पं बाधित्वा \`तासि च क्लृपः' इति इण्निषेधे गुण रपरत्वे लत्वे रूपम्। परस्मपैदाऽभावपक्षे तु ऊदिल्लक्षममिड्विविकल्पं मत्वा आह-- कल्पितासे कल्प्तासे इति। लृटि तु \`लुटि च क्लृपः' इति परस्मैपदपक्षे ऊदिल्लक्षणमिड्विकल्पं बाधित्वा \`तासि च क्लृपः' इति इण्निषेधं मत्वा आह-- कल्प्स्यतीति। परस्मपैदाऽभावे तु ऊदित्त्वादिडविकल्पं मत्वा आह-- कल्पिष्यते कल्प्स्यत इति। कल्पताम्। अकल्प। कल्पेत। आशीर्लिङि ऊदिल्लक्षणमिड्विकल्पं मत्वा आह-- कल्पिषीष्टेति, क्लृप्सीष्टेति च। इडभावे \`लिङ्सिचावात्मनेपदेषु' इति कित्त्वान्न गुणः। अक्लृपदिति। \`द्युद्भ्यो लुङी'ति परस्मैपदपक्षे द्युतादिलक्षणे अङि सति ङित्त्वान्न गुणः। अङभावे तु ऊदिलक्षणमिड्विकल्पं मत्वा आह-- अकल्पिष्टेति, अक्लृप्तेति च। अकल्प्स्यदिति। लृङि स्ये \`लुटि च क्लृप' इति परस्मैपदपक्षे ऊदिलक्षणमिड्विकल्पं बाधित्वा \`तासि च क्लृप' इति इण्निषेध इति भावः। परस्पैपदाऽभावपक्षे तु ऊदिल्लक्षणमिड्विकल्पं मत्वा आह-- कल्पिष्यत अकल्प्स्यतेति। वृदिति। वृत्तेः समाप्त्य्रथकात्कर्तरि क्विप्। तदाह-- वृत्त इति। \`गत्यर्थाकर्मके' ति कर्तरि क्तः। वृत्तशब्दस्य विवरणं--- सम्पूर्ण इति। द्युतादयः कृपूपर्यन्ता अनुदात्तेतो गताः। अथ त्वरत्यन्ता इति। \`ञि त्वरा संभ्रमे' इत्यन्ता इत्यर्थः। षितश्चेति। षित्संज्ञका इत्यर्थः। षित्कार्यभाज इति वा। \`ञि त्वरा संभ्रमे इत्युक्त्वा \`घटादयः षितः'इति वक्ष्यमाणत्वादिति भावः। षित्फलं तु त्विति। मित्त्वफलं तु \`मितां ह्रस्वः' इति णौ ह्रस्वः' इति णौ ह्रस्वः, \`चिण्णमुलोर्दीर्घः' इति दीर्घश्च वक्ष्यते। \`धातुपाठे अर्थनिर्देश उपलक्षण'मित्युक्तम्। ततश्चार्थान्तरवृत्तेरपि घटदातोर्घटादिकार्यं भवत्येव। तदाह--घटयति विघटयतीति। संश्लेषयति विश्लेषयतीत्यर्थः। णौ ह्रस्वोदाहरणमिदम्। अघटि अघाटीति। चिण्युदाहरणम्। घाटंघाटम्, घटंघटमिति ण्यन्ताण्णमुलि दीर्घविकल्पस्योदाहरणम्। \`नित्यवीप्सयो'रिति द्विर्वचनम्। ननु यद्यर्थान्तरवृत्तेरपि घटधातोर्मित्त्वं तदा \`उद्घाटनं' \`प्रविघाटियते' त्यत्र विकासनार्थकस्यापि घटधातोर्णौ मित्त्वाद्ध्रस्वः स्यादित्याक्षिपति-- कथं तर्हीति। शृण्विति। \`समाधानमिति शेषः। चौरादिकस्येति। चुरादौ \`घट सङ्घाते' इति पठितम्। तदिदं घाटादिकाद्धटधातोर्धात्वन्तरमेव। तस्य णौ मित्त्वाऽभावाद्ध्रस्वाऽभावे \`उद्घटनं' \`प्रविघाटयिते'ति निर्बाधमेव, अर्थनिर्देशस्योपलक्षणतया सङ्घातादन्यत्र विकसनेऽपि चौरादिकस्य वृत्तिसंभवादिति भावः। ननु घटादिगणादन्यत्र अर्थान्तरे पठितानां धातूनामिह धातूनामिह घटादिगणे पाठो घटादिगणनिर्दिष्ट?एवार्थे मित्त्वार्थोऽनुवाद एव,नतु धातुभेदः। अन्यथा घाटादिकत्वं, गणान्तरस्थत्वं चादाय मित्त्वतदभावयोर्विकल्पापत्तेः। ये तु धातवो घटादिगण एव पठिता न तु गणान्तरे, ते,ामन्त्वर्थान्तरवृत्तावपि मित्त्वमिति धातुवृत्त्यादिग्रन्थेषु सिद्धान्तः। घटधातुस्तु \`घट सङ्घाते' इति चुरादौ पठितः। अतस्तस्यैवात्र गणे चेष्टायामर्थे मित्त्वार्थो्ऽनुवाद इति लब्धम्। एवं च \`विघटयती'त्यादावर्थान्तरवृत्तौ ण्यन्तस्य कथं मित्त्वमित्याशङ्क्य निराकरोति---नचेति। तस्यैव-- चौरादिकस्यैव, घटधातोश्चेष्टात्मके अर्थविशेषे वृत्तौ मित्त्वार्थोऽनुवादः स्यादिति न वाच्यमित्यर्थः। कुत इत्यत आह-- नान्ये मितोऽहेताविति। चुराद्यन्तर्गणसूत्रमिदम्। तत्र हि \`ज्ञप मिच्च' \`यम च परिवेषणे' \`चह परिवेषणे' \`चह परिकल्कने' \`रह त्यागे' \`बल प्राणने' \`चिञ् चयने' इति पञ्चधातून् पठित्वा \`नान्ये मितोऽहेतौ' इति पठितम्। तत्र \`चह परिकल्कने' इत्यस्य स्थाने \`चपे'ति केचित्पठन्ति। तथाच पञ्चत्वस्य न विरोधः। एषु पञ्चस्वपि मिदित्यनुवर्तते। \`अहेता'विति च्छेदः। कस्मादन्ये इत्यपेक्षायां संनिहितत्वाज्ज्ञापादिपञ्चभ्य इति लभ्यते। हेतुशब्देन \`हेतुमति चे'ति सूत्रविहितो णिज्लभ्यते। तद्भिन्नो णिच् स्वार्थिकोऽहेतुः। तदाह--- अहेतौ स्वर्थे णिचीति। ज्ञप आदिर्येषामिति अतद्गुणसंविज्ञानो बहुव्रीहिः। ज्ञपधातोस्तदुत्तरेभ्यश्च पञ्चभ्य इत्येवं ष़ड्भ्योऽन्ये ये चुरादयस्ते मितो नेति फलितम्। एवं च चुरादौ ज्ञपादिपञ्चकव्यतिरिक्तानां मित्त्वाऽभावात् \` घट चेष्टाया'मिति निर्देशश्चौरादिकस्य \`घट सङ्घाते' इत्यस्य चेष्टायां वृत्तौ मित्त्वार्थोऽनुवाद इति न युज्यते, किंतु इहैव घटादिगणे \`घट चेष्टाया'मित्यपूर्वोऽयं धातुः। तस्य चाऽर्थान्तरवृत्तावपि मित्त्वमस्त्येवेति \`विघटयती'त्यादौ मित्तवाद्ध्रर्वो निर्बाध इति भावः।



 (191) व्यथो लिटि ।7।4।68।

 व्यथधातुर्द्वितीयान्तः। व्यथो लिटि। \`अत्र लोपःर' इत्यतोऽभ्यासस्येति, \`द्युतिस्वाप्यो'रत्यतः संप्रसारणमिति चानुवर्तते। तदाह--व्यथोऽभ्यासस्येत्यादिना। हलादिशेषापवाद इति। व्यथ् व्यथ् ए इति स्थिते हलादिशेषलभ्यं यकारस्य लोपं बाधित्वा संप्रसारणमित्यर्थः। तथा च यकारस्य इकारे पूर्वरूपे विव्यथे इति रूपम्। वकारस्य तु न संप्रसारणं, \`न संप्रसारणे संप्रसारण'मिति निषेधात्। ननु संप्रसारणेन हलादिशेषबाधे थकारस्यापि निवृत्तिर्न स्यादित्यत आह-- थस्येति। यकारलोपस्य बाधं विना संप्रसारणस्य प्रवृत्त्यनुपपत्तेस्तेन तद्बाधेऽपि थकारलोपस्य बाधे प्रमाणाऽभावादिति भावः। मृद मर्दने इति। ऋदुपधोऽयम्। मर्दते। ममृदे। क्षिजधातुरिदित्। क्षञ्जते। चक्षञ्जे। नु घटादिगणेऽस्य पाठो व्यर्थः, क्षञ्जयतीत्यत्र णौ नुमि कृते अकारस्यानुपधात्वेन उपधादीर्घस्याऽप्रसक्त्या \`मितां ह्रस्वः' इत्यस्याऽप्रवृत्तावपि विशेषाऽभावादनुपधात्वेन \`मितां ह्रस्व' इत्यस्य प्रसक्त्यभावाच्च। अत एव अक्षञ्जि क्षञ्जं क्षञ्जिमित्यत्रापि \`चिण्णमुलो'रिति दीर्घविकल्पस्यापि न प्रसक्तिरित्यत आह--मित्त्वसामर्थ्यादिति। दक्ष गतीति। ननु \`दक्ष वृद्धौ शीघ्रार्थे चे'त्यनुदात्तेत्सु पाठादेव सिद्धे किमर्थमिह पाठः ?, अर्थनिर्देशस्योपलक्षणत्वादेव गतिहिंसार्थकत्वस्यापि संभवादित्यत आह-- वृद्धिशैघ्र्ययोरिति। मित्त्वसामर्थ्यादनुपधात्वेऽपि चिण्णमुलोर्दीर्घविकल्पः। अदक्षिः अदाक्षि। दक्षंदक्षम्, दाक्षंदाक्षम्। क्रप कृपायां गताविति। अदुपधोऽयम्। कृपायां गतौ चेत्यर्थः। कदि क्रदि क्लदि इति नन्दिमते। क्षीरस्वामिमते च त्रय एव धातवः। मैत्रेयमते चत्वार इति बोध्यम्। तत्र इदितां त्रयाणां पौनरुक्त्यं परिहरति-- कदिक्रदिक्लदिनामित्यादिना। ञित्वरेति। ञिरित्। \`ञीतः क्तः' इति क्तः प्रयोजन्। आदित्त्वं तु \`आदितश्चे'ति निष्ठायामिण्निषेधार्थम्। वस्तुतस्तु आदित्त्वं व्यर्थं, ह्रस्वेऽप्यात्नेपदसिद्धेः \`रुष्यमत्वरसङ्घषास्वना'मिति निष्ठायामिड्विकल्पसिद्धेश्च। घटादयः षित इति। \`त्वरत्यन्ता' इति शेषः। घटादिषु त्रयोदशानुदात्तेतो गताः। \`द्युत दीप्तौ' इत्यतः प्राग्घटादिसमाप्तिरिति वक्ष्यते। अथ फणान्ता इति। \`फण गता' वित्येतत्पर्यन्ता इत्यर्थः। ज्वर रोगे इति। णौ ज्वरयति। चिणि तु अज्वरि-- अज्वारि। णमुलि तु --ज्वरंज्वरं ज्वारंज्वारम्। एवमग्रेऽपि ज्ञेयम्। हेड वेष्टन इति। डकारादकार उच्चारणार्थः। ततश्च \`नाग्लोपिशास्वृदिता'मिति निषेधो न भवति। स एवेति। हेडृधातुरेव ऋकारानुबन्धमुत्सृज्य वेष्टनरूपेऽर्थविशेषे मित्त्वार्थमनूद्यते इत्यर्थः। धात्वन्तरत्वे तु मित्त्वतदभावयोर्विकल्पः स्यादिति भावः। नन्वात्मनेपदिन एवाऽत्रानुवादे परस्मैपदं न स्यादित्यत आह---परस्मैपदिभ्य इति। यदि त्वात्नेपदमिष्टं तर्हि घटादिषु त्वरत्यन्तेष्वेवानुदात्तेत्सु पठ्येतेति भावः। हेडतीति। वेष्टते इत्यर्थः। हिडयतीति। वेष्टयतीत्यर्थः। \`हेतुमती'ति णिचि \`मितां ह्रस्वः' इति ह्रस्व इति भावः। अडिहि अहीडीति। \`चिण्णमुलो'रिति दीर्घविकल्पः। हेडयतीति। वेष्टनरूपाऽर्थ एव मित्त्वान्न ह्रस्व इति भावः। \`वट परिभाषणे' इति नाऽपूर्वो धातुरित्याह--वट वेष्टने इत्यादि। अनुवाद इति। धात्वन्तरत्वे तु मित्त्वतदभावयोर्विकल्पः स्यादिति भावः। \`णट नृत्तौ' इत्यस्य पौनरुत्तयमाक्षिपति-- इत्थमेवेति। \`टवर्गान्तेष्विटति शेषः। तथा च उभयोरप्यर्थैक्येन अर्थविशेषे मित्त्वार्थमिहानूद्यते इति परिहारस्याऽसंभवात्पौनरुक्त्यमेवेति भावः। परिहर्तुमुपक्षिपति-- तत्रायं विवेक इति। तत्र = तयोर्धात्वोः, अयं = वक्ष्यमाणः, विवेकः = अर्थभेदः, प्रत्येतव्य इत्यर्थः। पूर्वं पठतस्येति। टवर्गान्तेषु पठितस्येत्यर्थः। यत्कारिष्विति। यस्य कर्तृषु नटव्यवहारस्तन्नाट्यं पूर्वं पठितस्यनटधातोरर्थ इत्यर्थः। किं तन्नाट्यमित्यत्राह--वाक्यर्थेति। घटादौ त्विति। यस्य कर्तृषु नर्तकव्यपदेशस्तन्नृत्यं, नृत्तं च घटादौ पठितस्य नटेरर्थः इत्यर्थः। नृत्यनृत्तयोः को भेद इत्यत आह-- पदार्थेति। एवंच टवर्गान्तेषु पठितस्य घटादगतस्य चाऽर्थभेदसत्त्वादर्थविशेषे मित्त्वार्थोऽनुवाद इति युज्यते। धात्वन्तरत्वे तु भित्त्वतदभावयोर्विकल्पः स्यादिति भावः। अथ नटधातोरस्य णोपदेशपर्युदासभ्रमं वारयति--णोपदेशेति। \`अनर्द्‌नाटी'त्यादिपर्युदासवाक्ये नाटीति णिज्लक्षणवृद्धिनिर्देशेन \`नट अवस्पन्दने' इति चौरादिकस्यैव ग्रहणादयं णोपदेश एवेत्यर्थः। ष्टकधातुः षोपदेशः। कृतष्टुत्वस्य निर्देशः। स्तकतीति। \`धात्वादे' रिति षस्य सत्वे ष्टुत्वनिवृत्तिः। चक तृप्तौ। तृप्तीति। \`चक तृप्तौ प्रतीघाते चे'त्यात्मनेपदिषु पठितस्य तृप्तावर्थे मित्त्वार्थोऽत्राऽनुवाद इत्यर्थः। एवं च धात्वन्तरत्वाऽभावान्न मित्त्वततदभावविकल्पः। ननु आत्मनेपदिषु पठितस्यात्रानुवादादात्मनेपदं स्यादित्यत आह-- आत्नेपदिष्विति। षगे ष्टगे इति। षोपदेशौ। ष्टगे इति कृतष्टुत्वनिर्देशः। कगे नोच्यत इति। ननु यदि न कोऽपि क्रियाविशेषोऽस्यार्थस्तर्हि कथमयं धातुरित्यत आह-- क्रियासामान्यार्थवाचित्वादिति। धातुपाठपठितस्य क्रियाविशेषार्थकत्वाऽभावे सति क्रियासामान्यवाचित्वं परिशेषलभ्यमिति भावः। अनेकेति। \`कलिः कामधेनु'रिति न्यायेन कलधातुवदपरमितार्थकत्वमिति भावः। श्रथ क्नथ क्रथ क्लथ इति। चत्वारोऽपि द्वितीयान्ताः। आद्यतृतीयौ रेफमध्यौ। द्वितीयो नकारमध्यः। चतुर्थस्तु लकारमध्यः। आद्यस्तु शकारादिः। इतरे ककारादयः। ननु क्रथधातोर्घटादित्वेन मित्त्वाण्णौ उपधावृद्धिसंपन्नस्य अकारस्य \`मितां ह्रस्व' ति ह्रस्वत्वे क्रथयतीति स्यान्नतु क्राथयतीति। तत्राह-- जासिनीति। \`जासिनिप्रहणनाटकाथपिषां हिंसाया'मिति षष्ठीविधौ णौ मित्‌वेऽपि क्राथेति वृद्धिर्निपात्यत इत्यर्थः। नन्वेवं सति घटादौ क्रथधातोः पाठो व्यर्थ इत्यत आह-- मित्त्वं त्विति। चिण्णमुलोर्दीर्घपक्षे चरितार्थमित्यन्वयः। ननु तत्रापि क्राथेति निपातनाद्वृद्धिरित्यत आह-- निपातनात्परत्वादिति। \`क्राथे'ति निपातनापेक्षया \`चिण्णमुलो'रित्यस्य परत्वादित्यर्थः। यद्यपि \`मितां ह्रस्वः' इत्यपि परन्तथापि पुरस्तादपवादन्यायेन क्राथेतिवृद्धिनिपातनं \`मितां ह्रस्वः' इत्यस्यैवाऽव्यवहितस्य बाधकं, नतु \`चिण्णमुलो'रित्यस्यापि, तस्य व्यवहितत्वादिति बोध्यम्। अक्रथि--अक्राथीति। क्रथेर्ण्यन्ताच्चिणि दीर्घविकल्पः। क्रथंक्रथं क्राथंक्राथमिति। णमुलि दीर्गविकल्पः। वन चेति। चकारो हिंसानुकर्षकः। तदाह---हिंसायामितीति। वन शब्दे, वन संभक्ताविति पठितस्य हिंसायां मित्त्वार्थोऽत्रानुवादः। वनति। णौ तु --वनयति। णमुलि तु वनंवनं वानंवानम्। वनु च नोच्यते इति. \`कगे नोच्यते' इति वद्व्याख्येयम्। नन्वन्यत्र पठितस्य घटादौ मित्त्वार्थोनुवाद इति सिद्धान्तात्तनादौ \`वनु याचने' इति पठितस्य अनुदात्तेतोऽनुवादात्क्रियासामान्येऽर्थे वनुते इत्यात्मनेपदम्, उप्रत्ययश्च स्यादित्यत आह--अपूर्व एवायमिति। उदित्करणेति। यदि तानादिकस्यैव अत्रानुवादः स्यात्तर्हि तनादिगणे \`वनु' ति कृतेन उदित्करणेनैव \`उदितो वे'त्याद्युदित्कार्यस्य सिद्धेरिह गणे पुनरुदित्करणमनर्थकं स्यात्। अतस्तानादिकस्य नात्रानुवादः, किं त्वपूर्व एवायं वनुधातुः। तथाच \`वनती'ति परस्मैपदं, शब्विकरणं चेत्याह-- तेन क्रियासामान्ये वनतीत्यादीति। आदिना वनतः वन्नतीत्यादिसङ्ग्रहः। प्रवनयतीति। घाटादिकस्य क्रियासामान्यवाचिनो णिचि मित्त्वाद्ध्रस्वः। वक्ष्यत इति। \`ग्लास्नावनुवमां चे'त्यनेने'ति शेषः। तानादिकात्तु वनु याचने इत्यस्माण्णिचि उपधादीर्घे \`वानयती'त्येव भवति। ज्वल दीप्तौ। मप्रत्ययार्थमिति। \`ज्वलितिकसन्तेभ्यो णः' इति णप्रत्ययार्थं ज्वलादिगणे पठिष्यमाणस्य इह मित्त्वार्थोऽनुवाद इत्यर्थः। ज्वलतीत्यादि सिद्धवत्कृत्य मित्त्वस्य णौ ह्रस्वं प्रयोजनमाह-- प्रज्वलयतीति। धात्वन्तरत्वे तु मित्त्वतदभावयोर्विकल्पः स्यादिति बोध्यम्। स्मृ आध्याने। चिन्तायामिति। \`स्मृ चिन्ताया'मिति पठिष्यमाणस्य आध्याने मित्त्वार्थोऽनुवाद इत्यर्थः। चिन्ताया आद्यानमन्यदिति दर्शयितुमाह--आध्यानमुत्कण्ठेति। दॄ भये इति। अस्य दृणातीति रूपं,न तु शप्। तदाह--मित्वार्थोऽनुवाद इति। \`भयेऽर्थे मित्त्वार्थ'मिति शेषः। अर्थनिर्देशस्य उपलक्षणत्वाद्भये वृत्तिः। तथाच ऋयादित्वात् श्नविकरण एवायमिति भावः। मित्त्वप्रयोजनं दर्शयति-- दरयतीति। भीषयतीत्यर्थः। दारयतीति। भेदयतीत्यर्थः। धात्वन्तरमेवेति। नतु क्रयादेरनुवाद इत्यर्थः। अस्मिन्मते भौवादिकत्वाच्छबेवेत्याह--दरतीत्यादीति। सूत्रे चेति। \`अत्स्मृद्दृत्वरप्रथम्दस्तॄस्पशा'मित अत्वविधावित्यर्थः। ह्रस्वं पठन्तीति। तन्मते क्र्यादेरनुवादप्रसिक्तिरेव नास्तीति भावः। तन्नेतीति। यदि ह्ययं घटादौ ह्रस्वान्तः, क्र्यादौ तु दीर्घान्तो भवेत्तर्हि \`शॄदॄप्रां ह्रस्वो वे'त्यत्र दॄग्रहणमनर्थकं स्यात्। ह्रस्वदीर्घान्तधातुभ्यामेव तत्फलसिद्धेरिति भावः। नॄ नये इति। नयः -- नयनम्। क्र्यादिष्विति। \`नॄ नये' इत्येव क्र्यादिषु पठ्यते। तत्रार्थनिर्देशो न विवक्षितः। क्र्यादिषु पठिष्यमाणस्य नॄधातोर्नयादन्यत्र विद्यमानस्य नयेऽर्थे मित्त्वार्थोऽनुवाद इत्यर्थः। तथा च श्नविकरण एवायम्। नृणातेर्धातत्वन्तरत्वाऽभावान्न मित्त्वतदभावौ। अपि तु नित्यमेव मित्त्वम्। श्रा पाके इति। नन्वत्र भ्वादौ पठ्यमानाच्छ्रायतेः, उत्तरत्र अदादौ पठिष्यमाणाच्च श्रान्तेरन्य एव यदि कश्चन स्वतन्त्रो धातुर्घटादौ निर्दिश्येत तदा प्रकृते लटि शपि श्रातीति रूपसंपत्त्या लुग्विकरणस्थेन \`श्रा पाके' इत्यनेन पौनरुक्त्यमित्यत आह--श्रै इतीति। अग्रे भ्वादिगणे \`श्रै पाके' इति पठिष्यते, तस्य कृतात्वस्यानुकरणमित्यन्वयः। तथाच तस्यैव श्रैधातोरनेकार्थकतया पाके वृत्तस्य मित्त्वार्थमत्रानिवादाच्छपि श्रायतीत्यादि रूपम्। एतच्च \`शृतं पाके' इति सूत्रे भाष्येकैयटयोः स्थितम्। एवं च \`सति संभवेऽन्यत्र पठितनामिह मित्त्वार्थोऽनुवाद' इति सिद्धान्तादग्रे भ्वादौ \`श्रै पाके' इत्यस्य पौनरक्त्यं न शङ्क्यम्। नन्वेवं सति \`श्रै पाके' इत्येवात्र कुतो न पठितमित्यत आह--श्रा इत्यादादकस्य चेति। ननु लाक्षणिकत्वात् \` श्रै पाके' इति भौवादिकस्य कृतात्वस्याप्यनुवाद इति न युज्यत इत्यत आह-- लुग्विकरणेत्यादि, परिभाषाब्यामित्यन्तम्। परिभाषाभ्यामुभयोरनुकरणमित्यन्वयः। \`स्वरतिसूयती'ति सूत्रे \`सू' इति पठितेऽपि द्वयोर्ग्रहणे सिद्धे सूतिसूयत्योः पृथग्ग्रहणं \`लुग्विकरणे'ति परिभाषां ज्ञापयतीत्याहुः। प्रतिपदोक्तपरिभाषा तु न्यायसिद्धेत्युक्तमेव। श्रपयतीति। श्रैधातोर्णिचि \`आदेच उपदेशे' इत्यात्वे \`अर्तिह्री'ति पुकि \`मितां ह्रस्वः'। श्राधातोस्तु स्वत एवाऽऽदन्तत्वाण्णिचि पुकि ह्रस्वः। पाकादन्यत्रेति। अर्थनिर्देशस्योपलक्षणत्वादिति भावः। मारणति। मारणे तोषणे निशामने च ज्ञाधातुर्वर्तत इत्यर्थः। अक्षतस्य मारमे संपूर्वकस्यैव ज्ञाधातोः प्रयोगः। चाक्षुषज्ञानमिति। निपूर्वकाच्छम आलोचने इत्यस्माच्चौरादिकण्यन्ताल्ल्युटि निशामनशब्दस्य निष्पत्तेरिति भावः। ज्ञापनमात्रमिति। उपसर्गवशादिह ज्ञापने वृत्तिः, चाक्षुषत्वं च ज्ञानस्य यन विवक्षतमिति भावः। निशानेष्विति। \`मराणतोषणनिशामनेषु ज्ञे'ति पाठान्तरमित्यर्थः। ननु ज्ञाधातोरस्माल्लडादौ शपि \`ज्ञाजनोर्जे'ति जादेशे जाति जात इत्यादि स्यादित्यत आह--एष्वेवेति। \`ज्ञा अवबोधने' इति श्नविकरणस्यैव मारणादिष्वर्थेषु णौ मित्त्वार्थमिहानुवादात् श्नविकरण एवायमिति भावः। जानातेर्मित्त्वफलं तु णौ ह्रस्वः-- \`पशुं संज्ञपयति'। अक्षतं मारयतीत्यर्थः। \`हरिं ज्ञपयति'। संतोषयीत्यर्थः। \`रूपं ज्ञपयति'। माधवमते दर्शयतीत्यर्थः। मतान्तरे तु बोधयतीत्यर्थः। \`शरं ज्ञपयति'। तीक्ष्णीकरोतीत्यर्थः। ननु माधवमते बोधयतीत्यर्थे ज्ञपयतीति कथं मित्त्वम्, तन्मते चाक्षुषज्ञानस्यैव निशामनशब्दार्थत्वादित्यत आह---ज्ञप मिच्चेति चुरादाविति। एवं च चौरादिकं ज्ञाधातुमादाय बोधनेऽप्यर्थे ज्ञपयतीति ह्रस्वः सङ्गच्छते इति भावः। शृण्विति। \`उत्तर'मिति शेषः। मित्त्वाऽभावादिति। \`ह्रस्वो ने'ति शेषः। \`विज्ञापने'त्यत्र \`तज्ज्ञापयती'त्यत्र च अचाक्षुषमेवाऽऽत्मज्ञानं विवक्षितमिति भावः। ननु \`ज्ञापनमात्रे मित्त्व'मिति मते \`विज्ञापने'त्यत्र \`तज्ज्ञापयती'त्यत्र च मित्त्वं दुर्वारमित्यत आह---ज्ञापनमात्रे इति। चौरादिकस्येति। \`विज्ञापनेति ज्ञापयतीति च रूप'मिति शेषः। \`नान्ये मितोऽहेतौ' इति निषेधान्न तस्य मित्त्वमिति भावः। ननु नियोगार्थस्य तस्य कथं ज्ञापने वृत्तिरित्यत आह-- धातूनामिति। न कापीति। \`विज्ञापने'त्यत्र, \`ज्ञापयती'त्यत्र च ज्ञापनार्थवृत्तित्वाज्ज्ञापनस्य च मारणतोषणतीक्ष्णीकरणान्यत्वान्न तस्मिन्नर्थे ज्ञाधातोर्मित्त्वप्रसक्तिरिति भावः। एवं च माधवमते बोधने ज्ञाधातोर्ज्ञापयतीत्युपधादीर्घः। ज्ञपधातोस्तु ज्ञपयतीत्युपधाह्रस्व इति रूपद्वयमपि साध्विति स्थितम्। कम्पने चलिरिति। इका निर्देशोऽयम्। चलधातुः कम्पने मिदित्यर्थः। ज्वलादिरिति। तस्य चलेः कम्पने मित्त्वार्थोऽत्रानुवाद इति भावः। शीलं चालयीति। अत्र कम्पनार्थकत्वाऽभावान्न मित्त्वमिति भावः। तदाह--अन्यथा करोतीत्यर्थ इति। धातूनामनेकर्थत्वादिति भावः। छदिरूर्जने इति। इका निर्देशोऽयम्। छदधातुरूर्चजने मिदित्यर्थः। ऊर्जनं-- बलवत्करणं, प्राणनं वा, \`ऊर्ज बलप्राणनयो'रित्युक्तेः। अन्यत्र पठितस्यात्रार्थविशेषे णौ मित्त्वार्थोऽनुवाद इति सिद्धान्तः। छदधातुस्त्वयं चुराद्यन्तर्गणे युजादौ पठितः। तस्याऽत्रानुवादो व्यर्थः, \`नान्ये मितोऽहेता'वित ज्ञापादिपञ्चकव्यतिरिक्तस्य चुरादौ मित्त्वनिषेधादित्यत आह-- छद अपवारणे इति। चुराद्यन्तर्गणयुजादिपठितस्य \`आ धृषाद्धे' ति स्वार्थिकणिजभावपक्षे ऊर्जनेऽर्थे मित्त्वार्थोऽनुवाद इत्यर्थः। \[हेतुमण्णिचीतियावत्\]। स्वार्थिकणिचि सत्येव \`नान्ये मित' इति निषेधप्रवृत्तिरिति भावः। नन्वपवारणार्थकस्य छदेः कथमूर्जने वृत्तिरित्यत आह-- अनेकार्थत्वादिति। नु स्वार्थणिजभावे सति मित्त्वं किमर्थमित्यत आह-- छदयतीति। अत्र हेतुमण्णिचि ह्रस्वः। \`नान्ये मित' इति निषेधस्तु हेतुमण्णिचि नेति भावः। अन्यत्रेति।
ऊर्जनादन्यत्र अपवारणे इत्यर्थ-। स्वार्थे णिचि त्विति। \`नान्ये मितः' इति निषेधस्य तत्र प्रवृत्तेरिति भावः। जिह्वोन्मथने लडिरिति। इका निर्देशोऽयम्। लडधातुर्जिह्वोन्मथने मिदित्यर्थः। ल़डेति। \`ल़ड विलासे' इति टवर्गान्तेषु भ्वादौ पठितस्य जिह्वोन्मथनेऽर्थे मित्त्वार्थोऽनुवाद इत्यर्थः। एवं च धातुभेदाऽभावात्सर्वथैव मित्त्वकार्यं भवति। गणभेदाद्धातुभेदे मित्त्वतदभावयोर्विकल्पः स्यादिति भावः। लडयति जिह्वामिति। रसनां रसान् ज्ञापयतीत्यर्थः। \`गतिबुद्धी'ति द्विकर्मकोऽयम्। लडयति जिह्वयेति। देवदत्तो रसान् जानाति, तज्जिह्वया ज्ञापयतीत्यर्थः। तद्व्यापार इति। शब्दप्रयोगादिजह्वाव्यापार इत्यर्थः। समाहारेति। जिह्वा च उन्मथनं चेति समाहारद्वन्द्वः। जिह्वाव्यापारे उदाहरति-- लडयति शत्रुमिति। \`गेहेशूर' इत्यादिशब्दप्रयोगेण गर्हत इत्यर्थः। \`उन्मथनं लोडन'मित्यभिप्रेत्योदाहरति-- लडयति दधीति। विलोडयतीत्यर्थः। अन्यत्रेति। जिह्वोन्मथनादन्यत्रेत्यर्थः। लाडयति पुत्रमिति। क्रीरडयतीत्यर्थः। ग्लेपनं दैन्यमिति। दीनीभवनमित्यर्थः। ननु लडादौ शपि मदतीत्यादि स्यादित्यत आह--दैवादिकस्येति। तथा च श्यन्विकरण एवाऽयमिति भावः। ध्वन शब्दे इति। पूर्वमनुनासिकान्तेषु \`अण रणे'त्यत्र ध्वणधातुर्मूर्धन्यान्तः पठितः, अयं तु दन्त्यान्त इति भेदः। भावीति। ज्वलादौ \`ध्वन शब्दे' इति पठिष्यमाण एवात्र ध्वन्यात्मके अनुच्चारणजन्ये शब्दने मित्त्वार्थमनूद्यते इत्यर्थः। धातुभेदे तु मित्त्वतदभावौ स्यातामिति भावः। ध्वनयति घण्टामिति। शब्दायमानां करोतीत्यर्थः। अन्यत्रेति अस्पष्टोच्चारणात्मके शब्दने इत्यर्थः। अत्रेति। \`घटादा'वित्यर्थः। तत्रेति। दलिवल्यादिष्वित्यर्थः। उदाहृताविति। \`घटादा'विति शेषः। तत्र ध्वनिरनुपदमेवोदाहृतः।रणिस्तु \`कण रण गता'वित्यत्रेति बोध्यम्। भोजमते प्रागनयोःपाठो नेति न पौनरुक्त्यम्। गता इति। भ्वादौ पठिता इत्यर्थः। \`इह मित्त्वार्थमनूद्यन्ते' इति शेषः। धात्वन्तरत्वे तु मित्त्वतदभावौ स्यातामिति भावः। ननु क्षपेरत्र पाठान्मित्त्वे णौ ह्रस्वे \`क्षपयती'ति वक्ष्यति। अस्त्वेवम्, तथापि \`क्षै क्षये' इति भ्वादौ पठिष्यमाणस्य णौ आत्वे पुकि क्षापयतीत्यपि स्यात्, क्षैधातोः क्षपीत्यनुवादाऽसंभवात्। तत्राह--- क्षै इत्यादि। णौ आत्वे पुकि मित्त्वाद्ध्रस्वे सति क्षपीति क्षै इत्यस्यानुवादसंभव इति भावः। स्वन अवतंसने इति। अवतंसनम्---अलङ्कृतिः। पठिष्यमाणस्येति। घटादिगणादूर्ध्वं \`स्वन शब्दे' इति पठिष्यमाणस्य स्वनेरवतंसनेऽर्थे णौ मित्त्वार्थोषऽत्रानुवाद इत्यर्थः। धात्वन्तरत्वे तु मित्त्वतदभावौ स्यातामिति भावः। घटादयो मित इति। गणसूत्रम्। ननु घटादिषु मकारानुबन्दाऽदर्शनात्कथं मितस्ते स्युरित्यत आह--मित्संज्ञका इति। मित्कार्यभाज इत्यर्थः। जनीजृषिति। गणसूत्रम्। जनी जॄष् क्नसु रञ्ज् एषां द्वन्द्वात्प्रथमाबहुवचनम्। अम् अन्ते येषां ते अमन्ताः-- क्रिमिगम्यादयः। एते अघटादित्वेऽपि मित इत्यर्थः। जीर्यतेरिति। \`जॄष् वयौहानौ' इति श्यन्विकरणस्येत्यर्थः। जृणातेस्त्वति। \`जॄ वयोहानौ' इति श्नविकरणस्य षित्त्वाऽभावेनात्र ग्रहणाऽभावान्न मित्त्वमिति भावः। उदाहरन्ति। तन्मते जृणातेरप मित्त्वमिति भावः। ज्वलह्वलेत्यपि गणसूत्रम्। प्राप्तविभाषेयमिति। ज्वहह्वलह्मलां घटादित्वान्नमेर्मान्तत्वाच्च मित्त्वस्य प्राप्तेरिति भावः। उपसृष्टे त्विति। सोपसर्गे त्वित्यर्थः। कथं तर्हीति। रअनुपसर्गादिति विशेषणे सति ज्वलेर्नमेश्च णौ मित्त्वविकल्पाऽभावाज्जनीजॄषिति मित्त्वाद्ध्रस्वो नित्यः स्यादित्याक्षेपः। समाधत्ते-- घञन्तादिति। तत्करोतीति णावित्यनन्तरं \`समाधेय'मिति शेषः। प्रज्वलनं प्रज्वालः। उन्नमनम् उन्नामः। भावे घञ्। उपधावृद्धिः। प्रज्वालं करोतीति, उन्नामं करोतीति चार्थे \`तत्करोति तदाचष्टे' इति णिचि \`णाविष्ठव'दितीष्ठवत्त्वाट्टिलोपे सति तस्य स्थानिवत्त्वान्मित्त्वप्रयुक्तह्रस्वाऽभावे प्रज्वालि उन्नामीत्याभ्यां लटि तिपि शपि गुणे अयादेशे प्रज्वालयति उन्नामयतीति रूपं इति भावः। ननु संपूर्वात्क्रमेर्णौ संक्रामयतीति रूपमिष्यते, तत्र अमन्तत्वेन मित्त्वाद्ध्रस्वप्रसङ्गः। नच क्रमणं क्राम इति घञन्तात्ततत्करोतीति णावुक्तरीत्या ह्रस्वाऽभाव इति कृत्वा समाधानं संभवति, क्रमेर्घञि हि \`नोदात्तोपदेशस्ये'ति वृद्धिप्रतिषेधे सति \`क्रम' इत्येव भवति, नतु \`क्राम' इति कृत्वा उक्तसमाधानाऽसंभवादित्यप्रेत्याक्षिपति--- कथमिति। समाधत्ते-- मितामिति। \`मितां ह्रस्वः' इति सूत्रे वेत्यनुवर्त्त्य मित्त्वाऽभावे संक्रामयतीति रूपमित्यन्वयः। ननु कदाचिद्ध्रस्वो दुर्वार इत्यत आह-- व्यवस्थितेति। तथा चात्र ह्रस्वाऽभाव एवाश्रीयत इति भावः। वृत्तिकृदिति। भाष्ये तु नैतत् दृश्यते इति भावः। एतेनेति। व्यवस्थितविभाषाश्रयणेनेत्यर्थः। \`ग्लास्नावनुवमां चे' त्यपि गणसूत्रम्। प्रथमार्थे षष्ठी। अनुपसर्गादिति, मित इति, वेति चानुवर्तते। फलितमाह-- अनुपसर्गादिति। आद्ययोरिति। ग्ला स्ना इत्यनयोरघटादित्वादप्राप्ते मित्त्वे, इतरयोर्वनुवमोः प्राप्ते मित्त्वे विभाषेत्यर्थः। तत्र वनेः \`वनु च नोच्यते' इति घटादौ पाठाद्वमेस्त्वमन्तत्वान्मित्त्वप्राप्तिरिति बोध्यम्। \`न कम्यमिचमा'मिति \`शमो दर्शने' इति च गणसूत्रम्। दर्शनं-- चाक्षुषज्ञानम्। \`शम उपशमे' इति दैवादिकः श्यन्विकरणः एवात्र गृह्यते नतु \`शम आलोचने' इति चौरादिकः, \`नान्ये मितोऽहेतौ' इति तस्य मित्त्वनिषेधात्। तदाह-- शाम्यतिरिति। निशामयति रूपमिति। पश्यतीत्यर्थः। उपशमार्थकस्यापि अनेकार्थत्वाद्दर्शने वृत्तिः। अन्यत्रेति। दर्शनादन्यत्रेत्यर्थः। निशमय्येति। श्रावयित्वेत्यर्थः। शमेर्ण्यन्तात् क्त्वो ल्यपि कृते \`ल्यपि लघुपूर्वा'दिति णेरयादेशः। कथमिति। तर्हि-- तर्हि-- दर्शनार्थकस्यैव शमेर्मित्त्वनिषेधे सति, \`शृणु' इत्यर्थे मित्त्वाद्ध्रस्वप्रसङ्गन्निशामयेति कथमित्याक्षेपः। समाधत्ते--- चौरादिकस्येति। \`निशामयेति रूप'मिति शेषः। \`नान्ये मितोऽहेता'विति तस्य मित्त्वनिषेधान्न ह्रस्व इति भावः। ननु चौरादिकस्य शमेरालोचनार्थकत्वात्कथं श्रवणे वृत्तिरित्यत आह-- धातूनामिति। साम्यतिवदिति। श्यन्विकरणस्य शमेरुपशमार्थकस्य यथा दर्शन वृत्तिस्तद्वदित्यर्थः। \`यमऽपरिवेषणे' इत्यपि गणसूत्रम्। भोजनपात्रे ओदनाऽपूपादिभोज्यद्रव्याणां स्थापवनं परिवेषणम्। तदाह--भोजनातोऽन्यत्रेति। भुक्त्यनुकूलपरिवेषणादन्यत्रेत्यर्थः। आयामयतीति। अत्राऽपरिवेषणे वृत्तेर्न मित्त्वमिति भावः। तदाह--द्राघयतीति। दीर्घीकरोतीत्यर्थः। व्यापारयतीति। प्रवर्तयतीत्यर्थः। यमयति ब्राह्मणानिति। परिवेषमार्थकत्वान्मत्त्वमिति भावः। तदाह-- भोजयतीति। भुञ्जते ब्राह्मणाः, तान्परिवेषणेन प्रवर्तयतीत्यर्थः। ननु \`पर्यवसितं नियमय'न्नित्यत्र अपरिवेषणार्थकतया मित्त्वाऽभावात्कथं ह्रस्व इत्यत आह-- पर्यवसितमित्यादि। नियमनं नियमः। \`यमः समुपनिविषुचे'ति भावेऽप्प्रत्ययः। तस्मान्मतुप्। नियमवच्छब्दात्तकरोतीति णिचि \`वन्मतोर्लु'गिति मतुपो लुकि ण्यन्ताल्लटश्शतरिगुणाऽयमादेशयोर्नियमयच्छब्द इति भावः। वस्तुतस्तु मतुपो लुकि टिलोपस्याऽप्राप्त्या \`अचो ञ्णिती'ति वृद्धौ पुगागमापत्तिः। ततश्च नियमवदित्यर्थकादर्शआद्यजन्तान्नियमशब्दात् \`तत्करोती'ति णिचि इष्ठवत्त्वाट्टिलोपे तस्य स्थानिवत्त्वादुपधावृद्ध्यभावे \`नियमय'न्निति समर्थनीयमिति शब्देन्दुशेखरे स्थितम्। स्खदिरवपरिभ्यां चेत्यपि गणसूत्रम्। स्खदिरिति इका निर्देशः। अव परि-आभ्यां परः स्खदधातुर्मिन्नेत्यर्थः। स्खद स्खदने इति घटादौ पाठान्मित्त्वप्राप्तिः। परिस्खादयतीति। अषोपदेशत्वेन आदेशसकारत्रापि मित्त्वाऽभावान्न ह्रस्वः। स्वामी त्विति। \`न कम्मिचमा' मित्यत्र श्रुतो नञ् \`शमो दर्शने' \`यमोऽपरिवेषणे' \`स्खदिरवपरिभ्यां चे'ति त्रिषु सूत्रेषु नानुवर्तते। शमः-- अदर्सने इति च्छेदः। शमधातुर्दर्शने मित्स्यादित्यर्थः। अमन्तत्वादेव सिद्धे नियमार्थमिदम्। \`अदर्शन एव शमधातुर्मित्स्यान्नतु दर्शने' इति स्वाभिमतम्। इदं च पर्यवसानगत्या पूर्वमतान्नाऽतिरिच्यते। यमस्त्विति। यमदातोस्तु अपरिवेषण एव मित्त्वमाहेत्यर्थः। अमन्तत्वादेव सिद्धेरपरिवेषण एव यमधातुर्भिन्न तु परिवेषण इति फलति। एवं च द्राघयति व्यापारयति वेत्यर्थे मित्तवाद्ध्रस्वे \`आयमयती'त्येव रूपम्। परिवेषणे तु मित्त्वाऽभावाद्ध्रस्वाऽभावे \`यामयति ब्राह्मणा'निति भवतीति पूर्वमताद्विपरीतं फलति। एवं च \`पर्यवसितं नियमय'न्नित्यत्र यमेरपरवेषणार्थत्वान्मित्त्वे ह्रस्वो निर्बाधः। तदाह--तन्मते इति। स्खदेर्घटादित्वादेव मित्त्वसिद्धेः \`स्खदिरवपरिभ्यां चे'ति सूत्रमपि नियमार्थम्। \`सोपसर्गस्य चेत्स्खदेर्मित्त्वं तर्हि अवपरिभ्यां परस्यैव मित्त्वं न तूपसर्गान्तरा'दिति। एवं च प्रस्खादयतीत्यत्र मित्त्वाऽभावान्न ह्रस्वः। अवस्खदयति परिस्खदयतीत्यत्र तु मित्त्वाद्ध्रस्व इति फलति। तदाह--उपसृष्टस्येति। सोपसर्गस्येत्यर्थः। पूर्वमते तु अवपरिभ्यां परस्य मित्वनिषेधादवस्खादयति परिस्खादयतीति न ह्रस्वः। प्रस्खदयतीत्यत्र तु अवपरिपूर्वकत्वाऽभावेन मित्त्वनिषेधाऽभावाद्ध्रस्व इति विपरीतम्। तस्मादिति। \`यमोऽपरिवेषणे', \`स्खदिरवपरिभ्यां चे'ति सूत्रद्वये उक्तरीत्या मित्त्वनियमविध्याश्रयणादुदाहरणप्रत्युदाहरणयोरुक्तरीत्या व्यत्यासः फलित इत्यर्थः। उपेक्ष्यमिति। \`न पादम्या'ङिति सूत्रव्याख्यावसरे \`यमोऽपरिवेषणे इति मित्त्वं प्रतिषिध्यत' इति वृत्तिन्यासयोरुक्तत्वादिति भावः। केच्चित्तु स्वामिमते \`पर्यवसितं नियमय' न्नित्यादिसामञ्जस्यात्तावेवोपेक्ष्यावित्याहुः। फण गताविति। ननु घटादित्वेऽपि नायं मित्, इतः प्राक् \`स्वन अवतंसने' इत्युत्तरमेव \`घटादयो मित' इत्युक्तेः। अतः कथमत्र निषेधः। तत्राह-- नेति निवृत्तमिति। प्राप्तिं विना मित्त्वस्य निषेधाऽसंभवादिह नेति नानुवर्तते, किंतु मिदित्येवानुवर्तते इत्यर्थः। ननु फम गतावित्यत्र मिन्नेति यदि नानुवर्तते। \`घ्वसोः' इत्यत एदिति, \`गमहने' त्यतः कितीति, \`वा जॄभ्रमुत्रसा'मित्यतो वेति च। तदाह--एषामिति। फणादीनामित्यर्थः। फणामिति बहुवचनात्तदादिलाभः। \`फण गतौ' इत्यत्र मिदित्येवानुवर्तते, नेति तु नानुवर्तते इत्यस्य प्रयोजनमाह--फणयतीति। वृदिति-- कर्तरि क्विबन्तम्। वृतुधातुरिह समाप्त्यर्थकः। तदाह--घटादिः समाप्त इति। फणेः प्रागेवेति। एवं सति फणेरघटादित्वान्न मित्त्वमिति भावः। तदाह--तन्मते फणयतीत्येवेति। इति घटादयः। राजृ दीप्ताविति। इत आरभ्य षण्णामेत्त्वाऽभ्यासलोपौ फणादित्वात्पक्षे भवतः। तदाह--रेजतुरित्यादि। ननु \`फमां च सप्ताना'मित्यत्र अत इत्यनुवृत्तेः कथमिह एत्त्वाभ्यासलोपावित्यत आह--अत इत्यनुवृत्तावपिति। अत इति नानुवर्तते। तदनुवृत्तावपि फणादिसप्तानामपि वचनसामर्थ्याद्राजृधातोराकारस्याप्येत्त्वाभ्यासलोपस्य विकल्पः स्यादेवेत्यर्थः। \`अत' इति राजादिधातौ न संबध्यते, असंभवादिति यावत्। टु भ्राजृ इत्यादि। टुरित् \`ट्वितोऽथुच्' इत्येतदर्थः। अनुदात्तेत इति। \`एते त्रय' इति शेषः। ननु पूर्वं चवर्गान्तेष्वनुदात्तेत्सु भ्राजतेः पठात्पुनरपि तस्येह पाठः किमर्थ इत्यत आह-- भ्राजतेरिति। तर्हि \`एजृ भ्रेजृ भ्राजृ दीप्तौ' इति भ्राजेः पूर्वं पाठो व्यर्थ इत्यत आह-- पूर्वं पाठस्त्विति। षत्वाऽभावार्थ इति। \`व्रश्चभ्रस्जे' ति षत्वविधौ भ्राजेर्ग्रहणाऽभावार्थ इत्यर्थः। ननु पूर्वं पठितस्यापि षत्वविधौ कुतो न ग्रहणमित्यत आह-- तत्र हीति। षत्वविधौ हीत्यर्थः। एत्त्वाभ्यासलोपयोः पाक्षिकत्वादाह--भ्रेजे बभ्राजे इति। द्वावपीमाविति। द्वितीयतृतीयावित्यर्थः। ननु \`विष्वणती' इत्यत्र कथं षत्वं ? केवलदन्त्याऽजन्तसादित्वाऽभावेनाऽषोपदेशतया आदेशसकारत्वाऽभावात्। अवष्वणतीत्यत्र इण्कवर्गाभ्यां परत्वाऽभावान्न षत्वस्य प्रसक्तिः। \`सात्पदाद्यो'रिति निषेधाच्चेत्यत आह-- वेश्च स्वन इतीति। तत्र चकारेण \`अवाच्चे'त्यपि लभ्यत इति भावः। फणादयो गता इति। \`ध्वनतेः प्रा'गिति शेषः। ततश्च ध्वनेर्न फणादिकार्यमिति भावः। तदाह--दध्वनतुरिति। षम ष्टमेति। षोपदेशौ।तस्तामेति। सत्वे सति ष्टुत्वनिवृत्तिरिति भावः। तैक्ष्ण्यमिति। तीक्ष्णीभवनमित्यर्थः। टल ट्वल। वैक्लव्यं-- भयादिजनितो व्यग्रीभावः। णल। णोपदेशोऽयम्। गन्धः--- गन्धक्रिया। तद्व्यापार इति बन्धुतानुकूलो विवाहादिव्यापार इत्यर्थः। पत्लृधातुस्तवर्गप्रथमान्तः सेट्कः। लुङि लृदित्त्वाच्च्लेरङि कृते अपत् अ त् इति स्थिते-- पतः पुम्। शेषपूरणेन सूत्रं व्याचष्टे-- अङि परे इति। \`ऋदृशोऽङी'इत्यतस्तदनुवृत्तेरिति भावः। पतेः पुम् स्यादङि परे इति फलितम्। पुमि मकार इत्। उकार उच्चारणार्थः। मित्त्वादन्त्यादचः परः। तदाह--अपप्तदिति। क्वथे। जलक्षीरघृतादीनां पादमुदित्। तेन \`उदितो वे'ति क्त्वायामिड्विकल्पो न। \`गॄ निगरणे' इति दीर्घान्तोऽयम्। नन्वस्माद्धातोर्ल्युटि \`ऋत इद्धातोः' इति इत्त्वं बाधित्वा परत्वात् \`सार्वधातुके' इति गुणे सति \`उद्गरण' इत्येव निर्देशो युज्यत इत्यत आह-- इहैवेति। \`उद्गिरणे' इत्यर्थनिर्देशः पाणिनीय इति सुधाकरो मन्यते। भ्रमु चलने इति। वक्रमार्गसंचारे इत्यर्थः। अयथार्थज्ञानेऽप्ययम्। \`उदितो वे'ति क्त्वायामिड्विकल्पार्थमुदित्त्वम्।



 (192) वा जॄभ्रमुत्रसाम् ।6।4।124।

  वा जॄभ्रसु। \`अत एकहल्मध्ये' इत्यतो लिटीति, \`थलि च सेटी'ति चानुवर्तते। \`ध्वसोरेद्धौ' इत्यत एदिति, \`गमहने'त्यतः कितीति च। तदाह--एषामिति। अभ्रमीदिति। \`ह्म्यन्ते'ति न वृद्धिः। अक्षारीदिति। \`अतो ल्रान्तस्ये'ति वृद्धिः। षह। अपराधे सत्यपि कोपाऽनाविष्करणं मर्षमम्। इडभावे इति। सह्--ता इति स्थिते \`हो ढः' इति ढत्वं, \`झषस्तथो'रिति तकारस्य धत्वम्। धस्य ष्टुत्वेन ढः। \`ढो ढे लोपः' इति पूर्वस्य ढस्य लोप इत्यर्थः। स ढा इति स्थितम्।



 (193) सहिवहोरोदवर्णस्य ।6।3।112।

 सहिवहोः। ढलोपे इति। \`ढ्रलोप' इत्यतस्तदनुवृत्तेरिति भावः। \`रलोप' इति तु नानुवर्तते, असंभवात्। तथा चसकारादकारस्य ओत्वे सोढेति रूपम्। \`परिसोढे'त्यत्र \`परिनिविभ्य' इति षत्वे प्राप्ते--



 (194) सोढः ।8।3।115।

 सोढः। \`सोढ' इति सहेरोवत्वसंपन्नस्य षष्ठ्यन्तम्। \`सहेः साडः सः' इत्यतः स इति षष्ठ्यन्तमनुवर्तते। \`न रपरे'त्यतो नेति। \`मूर्धन्य' इत्यधिकृतम्। तदाह--सोढ्‌रूपस्येत्यादिना।



 (195) सिवादीनां वाऽड्‌व्यवायेऽपि ।8।3।71।

  सिवादीनां। \`परिनिविभ्य' इति सूत्रादुत्तरमिदं सूत्रम्। तदाह--परिनिविभ्यः परेषामिति। \`सिवुसहसुट्स्तुस्वञ्जा'मिति शेषः। रमु इति। नाऽयमुदिदिति माधवः। केचित्तु उदितं मत्वा \`उदितो वे'ति क्त्वायामिड्विकल्पमिच्छन्ति। अनिट्कोऽयम्। लिटि क्रादिनियमादिट्। तदाह--रेमिषे इति। अथ कसन्ता इति। \`कस गतौ' इत्येतत्पर्यन्ता इत्यर्थः। षद्लृधातुः षोपदेशोऽनिट्कश्च।



 (196) पाघ्राध्मास्थाम्नादाण्दृश्यर्तिसर्तिशदसदां पिबजिघ्रधमतिष्ठमनयच्छपश्यर्च्छधौशीयसीदाः ।7।3।78।

 लटि शपि सद् अ ति इति स्थिते---पाघ्राध्मा। पा घ्रा ध्मा स्था म्ना दाण् दृशि अर्ति सर्ति शद् सद् एषां द्वन्द्वात् षष्ठीबहुवचनम्। पिब जिघ्र धम तिष्ठ मन यच्छ पश्य ऋच्छ धौ शीय सीद एषां द्वन्द्वात् प्रथमाबहुवचनम्। यथासङ्ख्यमादेशाः। \`ष्ठिवुक्लमु'इत्यतः शितीत्यनुवर्तते। श् चासौ इच्चेति कर्मधारयः।अङ्गाक्षिप्तप्रत्ययविशेषणत्वात्तदादिविधिः। तदाह--इत्संज्ञकेति। ससादेरिति। इत्संज्ञकशकारादिप्रत्ययाऽभावान्न सीदादेशः। श् इत् यस्य स शित्। शितीति बहुव्रीह्याश्रयणे तु पाधातोः कर्मणि लिटि एशि आल्लोपे \`पपे' इत्यत्रापि पिबादेशः स्यादिति बोध्यम्। थलि क्रादिनियमप्राप्तस्य इटः \`उपदेशेऽत्त्वतः' इति निषेधेऽपि भारद्वाजनियमाद्वेट्। तत्र इट्पक्षे \`थलि च सेटी' त्येत्त्वाभ्यासलोपौ। तदाह-- सेदिथ ससत्थेति। सेदिव सेदिम। क्रादिनियमादिट्। न्यषीददिति। \`प्राक्सितादड्‌व्यवायेऽपि'ति षत्वम्।



 (197) सदेः परस्य लिटि ।8।3।118।

 \`निषसादे'त्यत्र अभ्यासात्परस्य \`स्थादिष्वभ्यासेने'ति षत्वे प्राप्ते-- सदेः परस्य। \`न रपरे' त्यतो नेत्यनुवर्तते। \`मूर्धन्य' इत्यधिकृतम्। सदेरित्वयवषष्ठी। परशब्द उत्तरखण्डपरः। सदेरुत्तरखण्डस्य षत्वं नेति लभ्यते। फलितमाह-- सदेरभ्यासात्परस्येति। शद्लृ। ननु शद्धातोरस्माद्धेतुमण्ण्यन्ताल्ल्युटि \`शदेरगतौ तः' इति दकारस्य तकारे \`शातन' शब्दः। तथाच शातनं शीर्णतानुकूलक्रियेति फलति। एवं च सकर्मकत्वापत्तौ विशीर्यतीत्यर्थे शीयत इति वक्ष्यमाणमुदाहरणं कथमित्यत आह--विशीर्णतायामिति। विशरणे इत्यर्थः। तर्हि कथं शातनमिति हेतुमण्णिजित्यत आह-- विषयतयेति। विपूर्वात् \`षिञ् बन्धने' इत्यस्माद्विषयशब्दः। अविनाभावेनेत्यर्थः। प्रयोजनकव्यापारं विना विशरणस्याऽसंभवाच्छातननिर्देशः। ण्यर्थस्याऽविवक्षितत्वाद्विशरणमेव शद्लृधात्वर्थ इति यावत्।



 (198) शदेः शितः ।1।3।60।

 शदेः शिदः। \`अनुदात्तङित' इत्यस्मादात्मनेपदमित्यनुवर्तते। श् इत् यस्य स शित्। शप् विवक्षितः।शिति विवक्षिते सतीत्यर्थः, तिङुत्पत्तेः पूर्वं सार्वधातुकाश्रयस्य शपोऽसंभवात्। तदाह--शिद्भाविन इति। शित् भावी = भविष्यन् यस्मात्स शिद्भावी, तस्मादित्यर्थः। शीयते इति। शपि शदेः शीयादेशः। विशीर्यतीत्यर्थः। शीयेते शीयन्ते इत्यादि। \`शिद्विषया' दित्युक्तेर्लिटि नात्मनेपदम्। \`इत्संज्ञकशकारादा'वित्युक्तेर्न' शीयादेशः। विशीर्यतीत्यर्थः। तदाह--शशादेति। अनिट्कोऽयम्। क्रादिनियमप्राप्तस्य इटः \`उपदेशेऽत्वतः' इति नियमात्थलि भारद्वाजनियमाद्वेट्। तदाह-- शेदिथ शशत्थेति च। इट्पक्षे \`थलि च सेटी' इत्येत्त्वाभ्यासलोपाविति भावः। शेदिव शेदिम। क्रादिनियमादिट्। अशददिति। लृदित्त्वादङिति भावः। क्रुशधातुरनिट्कः। चुक्रोशिथ। क्रादिनियमात्थलि नित्यमिट्। अजन्ताऽकारवत्त्वाऽभावान्न भारद्वाजनियमः। चुक्रुशिव चुक्रुशिम। क्रोष्टेति। व्रश्चादिना शस्य षः। \`षढो'रिति षस्य कः, सस्य षत्वम्। कित्त्वान्न गुणः। कुच। \`कुच शब्दे' इति पठितस्य पुनरिह पाठः संपर्चनादावेव ज्वलादिकार्यणप्रत्ययार्थः। अर्थनिर्देशः क्वचित्पाणिनीय इति भूधातौ प्रपञ्चितम्। बुध इति। सेट्कोऽयम्, अनिट्सु श्यन्विकरणस्यैव बुधेर्ग्रहणात्। तदाह-- बोधिनेति। अबोधीत्। रुहधातुरनिट्कः। क्रादिनियमात्थल्यपि नित्यमिट्। अजन्ताऽकारवत्त्वाऽभावान्न भारद्वाजनियमः। रोढेति। लुटितासिगुणे ढत्वधत्वष्टुत्वढलोपाः। रोक्ष्यतीति। लृटि स्ये ढकषाः। अरुक्षदिति। इगुपधशलन्तत्वात् क्से ढकषाः। कित्त्वान्न गुणः। वृदिति। \`ज्वलितिकसन्तेभ्यः' इति उत्तराऽवधेरपि कसेर्ग्रहणादेव सिद्धेर्वृत्करणं स्पष्टार्थमित्याहुः। इति ज्वलादयः। गूहत्यन्ता इति। \`गुहू संवरणे' इत्येतत्पर्यन्ता इत्यर्थः। चते चदे याचने। अचीदिति। एदित्त्वान्न वृद्धिः। एवमचदीत्। बुधिर्। \`बुध अवगमने' इति केवलपरस्मैपदी गतः। स तु ज्वलादिकार्यार्थः। अयं तु इरित् स्वरितेत्। अनिट्सु श्यन्विकरणस्यैव पाठादयं सेट्। अबुधदिति। इर इत्त्वेऽपि तदवयवस्य इकारस्य प्रत्येकमित्त्वेऽपि न नुम्, \`इदितो नु'मित्यत्र कर्मधारयमाश्रित्य इत्संज्ञकेकारान्तस्यैव नुम्वधेः। पूर्वोत्तरेति। जन- पूरि- साहचर्येणेत्यर्थः। उ बुन्दिरित। आद्य उकार इत्-- \`उदितो वे' ति क्त्वायामिड्विकल्पार्थः। अबुददिति। इरित्त्वादङि \`अनिदिता' नलोपः, इर इकारस्य प्रत्येकमित्संज्ञाविरहात्, अनिदितामित्यस्य इत्संज्ञकेकारान्तभिन्नानामित्यर्थाश्रयणाच्चेति शब्देन्दुशेखरे स्थितम्। वेणृ गतीति। वाद्यभाण्डस्य वादनार्थं ग्रहणं वादित्रग्रहणम्। खनुदातुरुदित्--क्त्वायामिड्विकल्पः।



 (199) गमहनजनखनघसां लोपः क्ङित्यनङि ।6।4।98।

 गमहन। उपधाया इति। \`ऊदुपधायाः' इत्यतस्तदनुवृत्तेरिति भावः। अजादाविति। \`अचि श्नुधात्वि'त्यतोऽनुवृत्तस्य अचीत्यस्य अङ्गाक्षिप्तप्रत्ययविशेषणतया तदादिविधिलाभ त भावः। क्ङितीत्युक्तेश्चखानेत्यत्र नोपधालोपः। अनङीति किम् ?। अगमत्। चख्ने चख्नाते इत्यादि। व्यय। अयं वित्तत्यागेऽपि, अर्थनिर्देशस्योपलक्षणत्वात्। अव्ययीदिति। \`ह्म्यन्ते'ति न वृद्धिः। चष भक्षण इति। चचाष चेषतुः। छष हिंसायामिति। वैरूप्यसंपादकादेशादित्वादेत्त्वाभ्यासलोपो न। तदाह--चच्छषतुरिति। गुहू। उदुपधोऽयम्। ऊदित्।



 (200) ऊदुपधाया गोहः ।6।4।89।

 ऊदुपधायाः। \`गोह'इति कृतलघूपधगुणस्य गुहेर्निर्देशः। ततश्च गुणविषय एवेदं भवति। अचिश्नुधात्वित्यतोऽनुवृत्तस्य अचीत्यस्य अङ्गाक्षिप्तप्रत्ययविशेषमत्वात्तदादिविधिः। तदाह-- गुह उपधाया इत्यादिना। गुणहेताविति। गुणं प्रति परनिमित्तभूत इत्यर्थः। गुणापवादः। जुगूह। गुणहेताविति किम् ?। जुगुहतुः जुगुहुः। जुगुहे जुगुहाते जुगुहिरे। जुगूहिथ। जुगोढ। ढत्वधत्वष्टुत्वढलोपाः। जुगुहथुः जुगुह। जुगुहिषे--जुघुक्षे। ढत्वभष्भावकत्वषत्वानि। जुगुहाथे जुगुहिध्वे--जुगुढ्वे। जुगूह। जुगुहिव-जुगुह्व जुगुहिम--जुगुह्म। जुगुहे। जुगुवहिहे--जुगुह्वहे। जुगुहिमहे-जुगुह्महे। इति लिटि रूपाणि सिद्धवत्कृत्य लुटि इट्पक्षे ऊत्वे रूपमाह-- गूहितेति। इडभावे अजादप्रत्ययाऽभावादूत्त्वाऽभावे गुणे ढत्वधत्वष्टुत्वलोपेषु रूपमाह-- गोढेति। लृटि स्ये इट्पक्षे ऊत्त्वे रूपमाह-- गूहिष्यतीति। इडभावे तु गुणढत्वभष्भावकत्वषत्वेषु रूपमाह--घोक्ष्यतीति। गूहिष्यते, घोक्ष्यते इत्यप्युदाहार्यम्। गूहतु। गूहताम्। अगूहत्। अगूह। गूहेदिति। \`गूहेते'त्यपि ज्ञेयम्। गुह्यादिति। आशीर्लिङि अजादिप्रत्यया।़भावादूत्त्वं न। कित्त्वान्न गुणः। लुङि इट्पक्षे सिज्लोपे ऊत्त्वे रूपमाह-- अगूहीदिति। अगूहिष्टाम् अगूहिषुरित्यादि। इडभावे क्स इति। इगुपधशलन्तत्वादिति भावः। अघुक्षदिति। ढत्वभष्भावकत्वषत्वानि। अधुक्षताम् अघुक्षन्नित्यादि।



 (201) लुग्वा दुहदिहलिहगुहामात्मनेपदे दन्त्ये ।7।3।73।

 लुङस्तङि विशेषमाह--लुग्वा दुह। दन्त्ये तङीति। दन्त्यादौ तङीत्यर्थः। प्रत्ययाऽदर्शनत्वात्सर्वादेशोऽयं लुक्। अगूढेति। अगुह् त इति स्थिते प्रक्रियां दर्शयति--ढत्वधत्वष्टुत्वढलोपदीर्घा इति। अघुक्षतेति। क्सलुगभावे ढत्वभष्भावकत्वषत्वानीति भावः। अघुक्षातामिति। च्लेः क्सादेशे क्सस्य कित्त्वेन गुणहेतुत्वाऽभावादूत्त्वाऽभावेढत्वभष्भावकत्वषत्वेषु कृतेषु \`क्सस्याची'त्यन्तलोपे अतः परत्वाभावादातो ङित इति न भवतीति भावः। अघुक्षन्तेति। झस्य अजादित्वाऽभावात्तस्मिन्परे क्सस्य अन्त्यलोपाऽभावादतः परत्वाऽभावादात्मनेपदेष्वत इत्यदादेशो न भवति। कृते तु झोऽन्तादेशे क्सस्याऽन्तलोप इति भावः। अघुक्षथाः कअघुक्षाथाम् अघुक्षध्वम्। अघुक्षि। इति रूपाणि सिद्धवत्कृत्याह-- अगुह्वहीति। दन्त्यादिप्रत्ययपरत्वत्क्सस्य लुङि अजादिप्रत्ययाऽभावादूत्त्वाऽभावे रूपम्। अघुक्षावहीति। क्स्लुगभावे ढत्वभष्भावकत्वषत्वानि, अतो दीर्घश्च। अघुक्षामहीति।दन्त्यादिप्रत्ययपरत्वाऽभावान्न क्सलुक्। इतिगूहत्यन्ताः स्वरितेतः। उभयपदिन इति। ञित्त्वादिति भावः। श्रिञ्धातुः सेट्। शिश्रियतुरिति। कित्त्वान्न गुणः। इयङ् शिश्रियुः। शिश्रयिथ शिश्रियथुः शिश्रिय। शिश्राय--शिश्रय, शिश्रियिव शिश्रियिम। शिश्रिये शिश्रियाते शिश्रियिरे। शिश्रयिषे शिश्रयाथे शिश्रियिढ्वे--शिश्रियिध्वे। शिश्रियेशिश्रियिवहे शिश्रयिमहे। श्रयितेति। श्रयिष्यति श्रयिष्यते। श्रयतु श्रयताम्। अश्रयत् अश्रयत। श्रयेत्। श्रीयात्। श्रयिषीष्ट। लुङि विशेषमाह-- णिश्रीति। अशश्रियदिति। \`चङी'ति द्वित्वम्। अशिश्रियत। अश्रयिष्यत् अश्रयिष्यत। भृञ् धातुरनिट्। भरतीति। भरते इत्यपि ज्ञेयम्। बभ्रतुरिति। कित्त्वान्न गुणः। यण्। बभ्रुः। थलादौ \`एकाचः' इति नेट्, कृसृभृवृस्तुद्रुस्रुश्रुषु लिट्यपि तन्निषेधस्य प्रवृत्तेः। थलि \`अचस्तास्व'दिति निषेधाच्च, ऋदन्तेषु भारद्वाजमतेऽपि थलि निषेधाच्च। तदाह--बभर्थेति। बभ्रथुः बभ्र। बभार-बभर। इति सिद्धवत्कृत्याह-- बभृवेति। बभृम। बभ्रे बभ्राते बभ्रिरे। इति सिद्धवत्कृत्याह-- बभृषे इति। बभ्राथे बभृढ्वे। बभ्रे बभृवहे बभृमहे।



 (202) ऋद्धनोः स्ये ।7।2।70।

 लृटि स्ये इण्निषेधे प्राप्ते-- ऋद्धनोः। ऋत् हन् अनयोर्द्वन्द्वात्पञ्चम्यर्ते षष्ठी। \`स्ये'षष्ठ्यर्थे सप्तमी। \`आर्द्धधातुस्ये'डित्यत इडित्यनुवर्तते। तदाह--ऋत इत्यादिना। \`एकाच' इतीणनिषेधस्यापवादः। भरिष्यतीति। भरिष्यते। भरतु भरताम्. अभरत् अभरत। भरेत् भरेत।



 (203) रिङ् शयग्लिङ्क्षु ।7।4।28।

 आशीर्लिङि परस्मैपदे भृ यादिति स्थिते-- रिङ् शय। श यक् लिङ् एषां द्वन्द्वात्सप्तमीबहुवचनम्। \`अयङ्यि क्ङिती'त्यतो यीति सप्तम्यन्तमनुवृत्तं लिङो विसेषणम्। तदादिविधिः। शे तु यीति नान्वेति, असंभवात्। नापि यकि, अव्यभिचारात्। अत एव ्कृत्सार्वधातुकयोरित्यनुवृत्तमपि लिङ एव विशेषणं। तदाह--शे यकीत्यादिना। ऋत इति। \`रीङृत' इत्यतस्तदनुवृत्तेरिति भावः। अङ्गस्येधिकृतम्। \`ऋत' इति तद्विशेषणं। तदन्तविधिः। ऋदन्तस्याऽङ्गस्येति लभ्यते। आदेशे ङकार इत्। ङित्त्वादन्तादेशः। निर्दिश्यमानपरिभाषयैव सिद्धे ङकारोच्चारणम्, इङागमेनैव सिद्धे रेफोच्चारमं च स्पष्टार्थम्। ननु भ्रियादिति वक्ष्यमाणमुदाररणमयुक्तम्, कृते रिङि \`अकृत्सार्वधातुकयो'रिति दीर्घप्रसङ्गादित्यत आहरीङि प्रकृते इति। कृते रिङि यदि दीर्घः स्यात्तर्हि रिङ्विधिर्व्यर्थः स्यात्, \`रीङृत' इत्येव सिद्धेः। अतो रिङि कृते सति न दीर्घ इत्यर्थः। भ्रियादिति। भ्रियास्तमित्यादि सुगमम्।



 (204) उश्च ।1।2।12।

 आशीर्लिङि भृषीष्टेत्यत्र गुणे प्राप्ते-- उश्च। \`लिङ्गिचावात्मनेपदेषु' इति सूत्रमनुवर्तते। \`इको झ'लित्यतो झलिति च। तदाह--ऋवर्णादिति। भृषीष्टेति। कित्त्वान्न गुणः। अभार्षीदिति। परस्मैपदे सिचि वृद्धौ रपरत्वम्।



 (205) ह्रसवादङ्गात् ।8।2।27।

 तङि तु अभृ स् त इति स्थिते---ह्रस्वादङ्गात्। ह्रस्वान्तादित्यर्थः। सिच इति भाष्यम्। \`झलो झली'त्यतो झलीति, \`संयोगान्तस्य लोपः' इत्यतो लोप इति चानुवर्तते-- इत्यभिप्रेत्य शेषपूरणेन सूत्रं व्याचष्टे-- सिचो लोपः स्याज्झलीति। ह्रस्वात्किम् ?। अच्योष्ट। अङ्गात्किम् ?। अलाविष्टाम्। सिचः किम् ?। द्विष्टराम्। द्विष्टमाम्। सुजन्तात्तरप्ततमौ। अभृतेति। \`उश्चे'ति सिचः कित्त्वान्न गुणः। \`झली'त्युक्तेरभृषाताम् अभृषतेत्यत्र न सिज्लोपः। अनतः परत्वाज्झस्य अदादेशः। अभृथाः अभृषाथाम् अभृढ्वम्। अभृषि अभृष्वहि अभृष्महि। हृधातुरनिट्। हरणं चतुर्विधमित्याह-- प्रापणमित्यादि। तद्यथा--भारं हरति। प्रापयतीत्यर्थः। अशं हरति। स्वीकरोतीत्यर्थः। परत्वं हरति। चोरयतीत्यर्थः। पापं हरति हरते वा। नाशयतीत्यर्थः। जहार जह्रतुः जह्रुः। \`एकाचः' इतीण्निषेधस्य क्रादिष्वेव लिटि नियमितत्वादिह थलि इटि प्राप्ते \`अचस्तास्व'दिति तन्निषेधः। ऋदन्तत्वेन भारद्वाजमतेऽपि इण्निषेध एव। तदाह--जहर्थेति। जह्रथुः जह्र। जहार--जहर। इति सिद्धवत्कृत्याह---जह्रिवेति। क्रादिनियमादिट्। जह्रिम। जह्रिषे। क्रादिनियमादिट्। जह्राथे जह्रिढ्वे--जह्रिध्वे। जह्रे जह्रिवहे जह्रिमहे। लुडादिषु भृञ इव रूपाणि। धृञ्धातुरनिट्। हृञ इव रूपाणि। णीञ्धातुरनिट्। णोपदेशः। नयति नयते। निनाय निन्यतुः निन्युः। क्रादिनियमाल्लिटि इट्। थलि तु \`अचस्तास्व' दितीण्निषेधस्य भारद्वाजनियमादिड्विकल्प इत्यभिप्रेत्याह-- निनयिथ निनेथेति। निन्यिषे निन्याथे निन्यिढ्वे--निन्यिध्वे। निन्ये निन्यिवहे निन्यिमहे। नेता। नेष्यति नेष्यते। नयतु नयताम्। अनयत् अनयत। नयेत् नयेत। नीयात् नेषीष्ट। अनैषीत् अनेष्ट। अनेष्यत् अनेष्यत। इत्यजन्ता उभयपदिनो गताः। परस्मैपदिन इति। \`जि ज्र अभिभवे इत्येत्पर्यन्ता' इति शेषः। धेट् पाने इति। \`स्तनन्धयी'त्यादौ ङीबर्थं टित्त्वम्, अवयवे टित्त्वस्यव्यर्थतया समुदायार्थत्वादिति हरदत्तः।



 (206) आदेच उपदेशेऽशिति ।6।1।45।

 आदेच। एजन्तस्य धातोरिति। \`लिटि धातो'रित्यतो धातोरित्यनुवृत्तमेचा विशेष्यते, तदन्तविधिरिति बावः। न तु शितीति। श् चासौ इच्चेति कर्मधारयात्सप्तमी, प्रत्ययविशेषणत्वात्तदादिविधिः, इत्संज्ञकशकारादौ प्रत्यये परे इति लभ्यते। \`ल्यपि च' \`न व्यो लिटी'त्यादिपूर्वोत्तरसूत्राणां प्रत्ययेष्वेव प्रवृत्त्या \`प्रत्यये' इति विशेष्यलाभः। \`अशिती'ति न पर्युदासः। तथा सति शिद्भिन्ने प्रत्यये परे इत्यर्थः स्यात्। ततश्च \`सुग्ल' इत्यत्र ग्लैघाटोः \`आतश्चोपसर्गे' इति कप्रत्ययो न स्यात्, कप्रत्ययनिमित्तमात्त्वम्, आदन्तात्प्रत्यय इत्यन्योन्याश्रयात्। \`शिति ने'ति प्रसज्यप्रतिषेधे तु आत्त्वस्य अनैमित्तिकतया कप्रत्ययनिमित्तकत्वाऽभावात् प्रथमात्त्वे कृते कप्रत्ययः सूपपादः। \`शिती'ति बहुव्रीह्याश्रयणे ग्लैधातोर्भावे लिटि \`भावकर्मणो'रिति तङि एशि आत्त्वे आतो लोपे \`जग्ले' इति न सिध्येत्, एशः शित्त्वेन तस्मिन्परे आत्त्वस्य निषेधात्। अतः कर्मधारयमाश्रित्य इत्संज्ञकशकारादौ प्रत्यये परे नेत्यर्थ आश्रितः। एवं च पर्युदासेऽपि न क्षतिः। इत्संज्ञकशकारादिभिन्नप्रत्यये विवक्षिते इत्याश्रयणेन \`सुग्ल' इत्यत्र कप्रत्ययात्प्रागेव आत्त्वोपपत्तेः। उपदेशे किम् ?। चेता, स्तोता। दातोः किम् ?। गोभ्याम्। \`गमेर्डो'रिति डोप्रत्ययोपदेशात् उपदेशे एच् तदन्तत्वाद्गो इत्यस्य प्राप्तिः। न च मेङादीनामुपदेशे एजन्तत्वाऽभावात्कथमात्त्वमिति न शङ्क्यम्, \`उदीचां माङः' इति निर्देशेन \`नानुबन्धकृतमनेजन्तत्व'मिति ज्ञापनादित्यास्तां तावत्।



 (207) आत औ णलः ।7।1।34।

 तथा च प्रकृते लिटि द्वित्वादौ दधा अ इति स्थिते--आत औ। \`औ' इति लुप्तप्रथमाकम्। अङ्गस्येत्यधिकृतं पञ्चम्या विपरीणम्यते। \`आत' इति तद्विशेषणम्। तदन्तविधिः। तदाह--आदन्ताद्धातोरिति। णल्‌प्रकृतिश्च धातुरेवेति धातुग्रहणम्। तथा च णल औत्वे वृद्धौ रूपमाह-- दधाविति।



 (208) आतो लोप इटि च ।6।4।64।

 दधा--अतुसिति स्थिते-- आतो लोपः। \`आर्द्धदातुके' इत्यधिकृतम्। \`दीङो यु'डित्यतोऽचि क्ङितीति चानुवर्तते। अचीत्यार्द्धधातुकविशेषणत्वात्तदादिविधिः। क्ङिति अजाद्यार्द्धधातुके इटि च आतो लोप इति लभ्यते। फलितमाह-- अजाद्योरिति। इट आर्द्धधातुकत्वं तु तदवयवत्वाद्बोद्ध्यम्। क्ङितीति च इटो न विशेषणम्, इड्‌ग्रहणसामर्थ्यात्। इडित्यनेन उत्तमपुरुषैकवचनम्, इडागमश्च गृह्यते। अजाद्योः किम् ?। ग्लैधातोः कर्मणि लटि यकि-- ग्लायते। आर्द्धधातुकयोः किम् ?। यान्ति वान्ति। दधौ इत्यत्र तु क्ङित्त्वाऽभावान्नाल्लोपः। सति तस्मिन् औत्वं न स्यात्। ननु धा--अतुसिति स्थिते द्वित्वात्पर्तवादाल्लोपे सति एकाच्त्वाऽभावाद्द्वित्वं न स्यादित्याशङ्क्य परहरति-- द्वित्वादित्यादिना। धेट्धातुरनिट्। भारद्वाजनियमात्थलि वेडित्याह-- दधिथ दधाथेति। इट्पक्षे आल्लोपः। दधथुः। दध। दधौ इति सिद्धवत्कृत्याह--दधिवेति। वसि आत्त्वे क्रादिनियमादिटि आल्लोप इति भावः। एवं दधिमेत्यपि ज्ञेयम्। धातेति। लुटि आत्त्वे तासादीति भावः। धास्यति। धयतु। अधयत्। धयेत्।



 (209) दाधाघ्वदाप् ।1।1।20।

 आशीर्लिङि घुसंज्ञाकार्यं वक्ष्यन्घुसंज्ञां दर्शयति-- दाधाघ्वदाप्। \`दे'त्यनेन स्वाभाविकाऽऽकारान्तयोः \`डु दाञ् दाने' \`दाण् दाने' इत्यनयोः, कृतात्वयोः \`दो अवखण्डने' \`देङ् रक्षणे' इत्यनयोर्लाक्षणिकयोश्च, \`धे' त्यनेन स्वाभाविकाकारान्तस्य \`डु धाञ् धारणपोषणयो'रित्यस्य, लाक्षणिकस्य \`धेट् पाने' इत्यस्य च ग्रहणम्। \`गामादाग्रहणेष्वविशेषः' इति परिभाषाबलात्तत्र दाग्रहणेन धारूपस्यापि ग्रहणाच्च। अत एव \`दो दद्धो'रित्त्र धेण्निवृत्त्यर्थं दाग्रहणमर्थवत्, दधातेर्हिभावविधानादेव निवृत्तिसिद्धेः। तदाह--दारूपा धारूपाश्चेति।



 (210) एर्लिङि ।6।4।67।

 एर्लिङि। \`ए'रिति प्रथमान्तम्। \`आर्द्धधातुके'इत्यधिकृतम्। \`घुमास्थागापाजहातिसा'मित्यनुवर्तते। घु मा स्था गा पा जहाति सा एषां द्वन्द्वात् षष्ठीबहवनचम्। तदाह-- घुसंज्ञानां मास्थादीनामिति। किति लिङिति। \`दीङो यु'डित्यतः कितीत्यनुवृत्तेरिति भावः। ङितीति नानुवर्तते, लिङार्द्धधातुकस्य ङित्त्वाऽसंभावात्।



 (211) विभाषा धेट् ।3।1।49।

 लुङि च्लेः सिचि प्राप्ते-- विभाषा धेट्। \`च्लि लुङी'त्यनुवर्तते। \`णिश्रिद्रुस्रुभ्यःरर' इत्यतः कर्तरि चङिति च। तदाह--आभ्यामिति। धेट् श्वि आभ्यामित्यर्थः। अदधदिति। चङि द्वित्वे आल्लोप इति भावः। अदधताम्। अदधन्। अदधः अदधतम् अदधत। अदधम् अदधाव अदधाम।



 (212) विभाषा घ्रादेट्शाच्छासः ।2।4।78।

 चङभावपक्षे विशेषमाह-- विभाषा घ्रा। \`ण्यक्षत्रियार्षे'त्यतो लुगित्यनुवर्तते, \`गातिस्थे'त्यतः सिचः परस्मैपदेष्विति, तदाह-- एभ्य इति। \`घ्रा गन्धोपादाने' \`धेट् पाने' \`शो तनूकरणे' \`छो छेदने' \`षो अन्तकर्मणि--एषां समाहारद्वन्द्वत्पञ्चम्येकवचनम्। शोप्रभृतीनां कृतात्त्वानां निर्देशः। धेटः \`गातिस्थाघुपे'ति नित्यं प्राप्ते, अन्येषामप्राप्ते वचनम्। अधुरिति। \`उस्यपदान्ता'दिति पररूपम्। अधाः अधातम् अधात। अधाम् अधाव अधाम।



 (213) यमरमनमातां सक् च ।7।2।73।

 सिचो लुगभावपक्षे आह-- यमरम। यम, रम, नम, आत्-एषां द्वन्द्वात्षष्ठीबहुवचनम्। \`आ'दित्यनेन आदन्तं गृह्यते। तदाह--एषां सगिति। सकि ककार इत्। अकार उच्चारणार्थः। कित्त्वादन्तावयवः। चकारेण \`इडत्त्यर्ती'त्यत इडिति, \`स्तुसुधूञ्भ्यः' इत्यतः परस्मैपदेष्विति चानुकृष्यते। \`अञ्जेः सिची'त्यतः सिचीति च।तच्च षष्ठ्या विपरिणम्यते। तदाह--सिच इट् चेति। अधासीदिति। धातोः सगागमः। सिच इट्, ईट्। \`इट ईटि' इति सिज्लोपः। अधासिष्टामिति। अपृक्तत्वाऽभावादीडभावान्न सिज्लोपः।सस्य षत्वे तकारस्य ष्टुत्वेन टः। आथासिषुरिति। अधासीः अधासिष्टम् अधासिष्ट। अधासिषम् अधासिष्व अधासिष्म। यद्यपि अधासीदित्यत्र सगिटोर्विधिर्व्यर्थ एव, तथापि अधासिष्टामित्याद्यर्थमातः सगिड्विधानम्। यमादीनं तु अयंसीदित्यादौ हलन्तलक्षणवृद्धेरभावार्थम्, अयंसिष्टामित्याद्यर्थं च।तदेतत्तत्तद्धातुषु स्पष्टीभविष्यति। अधास्यत्। ग्लै म्लै। धातुक्षय इति। बलक्षय इत्यर्थः। अनिटाविमौ। ग्लायतीति। शपि आयादेशः। शिद्विषयत्वादात्त्वं न। जग्लाविति। णलि आत्त्वे \`आत णौ णल' इति औभावे वृद्धिरिति बावः। अतुसादौ द्वित्वे कृते आतो लोपः। जग्लतुः जग्लुः। भारद्वाजनियमात्थलि वेडित्याह-- जग्लिथ जग्लाथेति। इट्पक्षे आल्लोपः। जग्लथुः जग्ल। जग्लौ जग्लिव जग्लिम। ग्लाता। ग्लास्यति। ग्लायतु। अग्लायत्। ग्लायेत्।



 (214) वाऽन्यस्य संयोगादेः ।6।4।68।

 आशीर्लिङि आत्त्वे कृते ग्ला-यात्-इति स्थिते--वाऽन्यस्य। आर्द्धधातुक इत्यधिकृतम्। \`एर्लिङी'त्यनुवर्तते। \`ए'रिति प्रथमान्तम्। \`आतो लोप इटि चे'त्यत \`आत' इत्यनुवर्तते। कस्मादन्यस्येत्यपेक्षायां घुमास्थागापाजहातिसां हली'ति प्रकृतत्वात्तेभ्योऽन्यस्येति लभ्यते। तदाह--घुमास्थादेरित्यादिना। कतीति। \`दीङो युडचि क्ङिती'त्यतस्तदनुवृत्तेरिति भावः। ङितीति तु नानुवर्तते, लिङार्द्धधातुकस्य ङित्त्वाऽसंभवात्। अग्लासीदिति। \`यमरमे'त्यादन्तत्वात्सगिटौ। अग्लासिष्टाम् अग्लासिषुरित्यादि। अग्लास्यत्। म्लायतीति। ग्लैधातोरिव रूपाणीति भावः। द्यै न्यक्करणे।यकारमध्योऽयम्। इत आरभ्य ऐकारान्तानां संयोगादीनां ग्लैवदेव रूपाणि प्रत्येतव्यानि। \`रै शब्दे' इत्यादीनां त्वसंयोगादीनामाशीर्लिङि \`वाऽन्यस्य संयोगादे'रित्येत्त्वं न भवति, \[तेन\] रायादित्यादि रूपमिति विशेषः। स्त्यै ष्ट्यै इति। षोपदेशेषु स्त्यादातोः पर्युदासाद्यो न षोपदेशः। द्वितीयस्तु षोपदेशः। तकारस्य ष्टुत्वसंपन्नटकारनिर्देशः। सत्वे कृते इति। \`धात्वादे'रिति षस्य सकारे सति निमित्ताऽपायात् ष्टुत्वनिवृत्तिरिति भावः। तिष्ट्यासतीति। ष्ट्यैधातोः कृतसत्वात्सनि आत्त्वे स्त्या स इति सन्नन्ताल्लटि तिपि सपि \`सन्यङो'रिति द्वित्वे \`शर्पूर्वाः खयः' इति सकारयकारनिवृत्तौ \`तास्त्यासति' इति स्थिते अभ्यासह्रस्वे \`सन्यतः' इति इत्वे सकारस्य इणः परत्वादादेशसकारत्वाच्च षत्वे \`तिष्ट्यासती'ति रूपम्। स्वाभाविकसकारादित्वे त्वादेशसकारादित्वाऽभावात्षत्वं न स्यादिति भावः। अतिष्ट्यपदिति। ष्ट्यैधातोः कृतसत्वाण्णौ आत्त्वे\`अतिह्री' ति पुकि स्त्यापि इति ण्यन्ताल्लुङि अडागमे तिपि \`इतश्च' इति इकारलोपे \`णिश्रिद्रुस्रुभ्यः' इति च्लेश्चङि \`णेरनिटी'ति णिलोपे \`णौ चङ्युपधायाः' इति ह्रस्वे \`चङि' इति स्त्यबित्यस्य द्वित्वे \`शपूर्वा इति सकारयकारपकाराणां निवृत्तौ सत्यां \`सन्यतः' इति इत्वे, इणः परत्वादादेशसकारत्वाच्च सस्य षत्वे, तस्य ष्टुत्वे अतिष्ठ्यपदितिरूपम्। स्वाभाविकसकारत्वेत्वादेशसकारत्वाऽभावात्षत्वं न स्यादिति भावः। जजौ ससाविति। जैधातोः षैधातोश्च णलि आत्त्वे द्वित्वादौ वृद्धिरिति भावः। ननु \`एर्लिङी'त्यत्र \`घुमास्थागापाजहातिसा'मित्यनुवृत्त्या सैधातोराशीर्लिङि \`साया'दित्यत्र एत्त्वं स्यत्। तथा लुङि सगिटोः--असासात् असासिष्टामित्येव इष्यते। तत्र \`विभाषा घ्राधेट्‌शाच्छासः' इति सिचः पाक्षिके लुकि असात् असातामित्यपि प्रसज्येतेत्यत आह-- घुमास्थेत्यत्रेत्यादि। स्यतेरिति। \`षो अन्तकर्मणि' इति श्यन्विकरणस्येत्यर्थः। अत्र व्याख्यानमेव शरणम्। \`विभाषा घ्राधेडि'त्यत्र श्यन्विकरणाभ्यां साहचर्याच्च। पै ओ वै। पायति। वायति। \`ओदितश्चे'ति निष्ठानत्वार्थमोदित्त्वम्। ननु पैधातोः कर्मणि लटि यकि आत्त्वे पायते इत्यत्र \`घुमास्थागापाजहातिसां हली'ति ईत्त्वं स्यात्। तथा आशीर्लिङि पायादित्यत्र \`एर्लिङी'त्येत्वं स्यात्, तत्रापि \`घुमास्थागापाजहातिसा'मित्यनुवृत्तेः, तथा लुङि \`अपासी'दित्यत्र \`गातिस्थे'ति सिचो लुकि \`यमरमे'ति इटोऽभावात्तत्संनियोगशिष्टः सगपि न स्यादित्यत आह---- घुमास्थेतीत्त्वमित्यादिना। पारूपस्येति। उदाहृतसूत्रत्रये लक्षणप्रतिपदोक्तपरिभाषया आदन्तत्वेन उपदिष्टस्यैव पाधातोर्ग्रहणं, नतु पैधातोः कृतात्वस्येति भावः। एवं च प्रकृते पैधातोराशीर्लिङि पायादित्येव रूपम्। लुङि सगिटोः अपासीत्, अपासिष्टामित्येव रूपम्। ष्ट इति। षोपदेशोऽयम्। कृतष्टुत्वनिर्देशः। सत्वे कृते ष्टुत्वनिवृत्तिः। तदाह--स्तायतीति। ष्णैधातुरपि षोपदेशः कृतष्टुत्वनिर्देशः। सत्वे कृते ष्टुत्वनिवृत्तिः। तदाह--स्नायतीति। दैप्। अघुत्वादिति। घुसंज्ञाविधौ दाब्दैपौ विनेत्युक्तेरिति भावः। पा पाने। पिबादेश इति। \`शिद्विषय' इति शेषः। तस्येति। पिबादेशस्य अदन्तत्वान्न लघूपधगुण इति भाष्ये स्पष्टम्। अनिडयम्। पपौ पपतुः पपुः। भारद्वाजनियमात्थलि वेट्--पपिथ-पपाथ पपथुः पप। पपौ पपिव पपिम। क्रादिनियमादिट्। पाता। पास्यति। पिबतु। अपिबत्। पिबेत्। आशीर्लिङि \`एर्लिङ' इत्येत्त्वमभिप्रेत्याह--पेयादिति। \`गातिस्थे'ति सिचो लुगित्यभिप्रेत्याह-- आपादिति। अपाताम् अपुः। अपाः अपातम् अपात। अपाम् अपाव अपाम। अपास्यत्। घ्रा। \`पाघ्राध्मे'ति शिद्विषये जिघ्रादेशः। तदाह--जिघ्रतीति। अनिडयम्। जघ्रौ जघ्रतुः जघ्रुः। भारद्वाजनियमात्थलि वेट्--जघ्रिथ जघ्राथ जघ्रथुः जघ्र। जघ्रौ जघ्रिव जघ्रिम। क्रादिनियमादिट्। घ्राता घ्रास्यति। जिघ्रतु। अजिघ्रत्। जिघ्रेत्। आशीर्लङि \`वाऽन्यस्य संयोगादे' रित्येत्त्वविकल्पं मत्वा आह--- घ्रायात् घ्रेयादिति। \`विभाषा घ्राधे'डिति सिचो वा लुक्। लुगभावपक्षे आदन्तत्वात्सगिटौ। तदाह-- अघ्रात् अघ्रासीदिति। ध्माधातुरनिट्। \`पाघ्राध्मे'ति शिद्विषये धमादेशः। तदाह--धमतीति। दध्मौ दध्मतुः दध्मुः। दध्मिथ--दध्माथ, दध्मथुः दध्म। दध्मौ दध्मिव दध्मिम। ध्माता ।ध्मास्यति। धमतु। अधमत्। धमेत्। ध्मायात्--ध्मेयात्। अध्मासीत्। अध्मास्यत्। ष्ठाधातुः षोपदेशः कृतष्टुत्वनिर्देशः। शिद्विषये \`पाग्रे'ति तिष्ठादेशः। तदाह--तिष्ठतीति। तस्थौ। अधितष्ठावित्यत्र इण्कवर्गाभ्यां परत्वाऽभावेऽपि षत्वमाह-- स्थादिष्विति। तस्थतुः तस्थुः। तस्थिथ--तस्थाथ, तस्थथुः तस्थ। तस्थौ तस्थिव तस्थिम। स्थाता। अधिष्ठातेत्यत्र \`सात्पदाद्यो'रिति षत्वनिषेधमाशङ्क्याह-- उपसर्गादिति षत्वमिति। स्थास्यति। तिष्ठतु। अतिष्ठत्। तिष्ठेत्। आशीर्लिङि संयोगादित्वेऽपि घुमास्थादेरन्यत्वाऽभावादेत्त्वविकल्पो न, किंतु \`एर्लिङी'ति नित्यमेव एत्त्वम्। तदाह--स्थेयादिति। \`गातिस्थे'ति सिचो लुक्। अस्थात्। अस्थास्यत्। म्ना इति। अयमप्यनिट्। \`पाध्रे'ति शिद्विषये मनादेशः। तदाह--मनतीति। मम्नौ मम्नतुः मम्नुः। मम्निथ--मम्नाथ मम्नथुः मम्न।मम्नौ मम्निव मम्निम। म्नाता। म्नास्यति। मनतु। अमनत्। मनेत्। म्नायात्--म्नेयात्। अम्नासीत्। अम्नास्यत्। दाण् दाने। अयमप्यनिट्। \`पाघ्रे' ति शिद्विषयेय यच्छादेशः। प्रणियच्छतीति। \`नेर्गदे'ति णत्वम्। ददौ ददतुः ददुः। ददिथ-ददाथ ददथुः दद। ददौ ददिव ददिम। दाता। दास्यति। यच्छतु। अयच्छत्। यच्छेत्। आशीर्लिङि \`एर्लिङी'त्येत्त्वं मत्वा आह-- देयादिति। \`गातिस्थे'ति सिचो लुकं मत्वा आह-- अदादिति। ह्व्ट कौटिल्ये। अयमप्यनिट्। ह्वरतीति। शपि गुणे रपरत्वम्।



 (215) ऋतश्च संयोगादेर्गुणः ।7।4।10।

 ऋतश्च। लिटीति। \`दयतेर्दिगि लिटी'त्यतस्तदनुवृत्तेरिति भावः। ननु तिप्सिप्मिप्सु सार्वधातुकार्धधातुकयोरित्येव गुणे सिद्धे किमर्थमिदमित्यत आह-- किदर्थमपीदमिति। अतुसादिकिदर्थं णलाद्यकिदर्थं चेत्यर्थः। ननु अस्य गुणस्य अतुसादिषु चरितार्थत्वाण्णलि \`अचो ञ्णिती'ति वृद्धिप्रसङ्गात्कथं णल्ययं गुण इत्यत आह-- परत्वाण्णल्यपि भवतीति। \`अचो ञ्णिती'ति वृद्ध्यपेक्षया अस्य गुणस्य परत्वादित्यर्थः। तर्हि \`जह्वारे'ति कथमित्यत आह-- उपधावृद्धिरिति। \`अत उपधाया इत्यनेने'ति शेषः। जह्वर्थेति। क्रादिनियमप्राप्तस्य इटः \`अचस्तास्व'दिति, \`ऋतो भारद्वाजस्ये'ति च निषेधादत भावः। जह्वरथुः जह्वर। जह्वार-जह्वर जह्वरिम। क्रादिनियमादिट्। ह्वरतु। अह्वरत्। ह्वरेत्।



 (216) गुणोऽर्तिसंयोगाद्योः ।7।4।29।

 आशीर्लिङि ह्वृ यादिति स्थिते कित्त्वाद्गुणनिषेधे प्राप्ते-- गुणोऽर्ति। भौवादिको जौहोत्यादिकश्च ऋधातुरर्तीत्यनेन गृह्यते। लुका निर्देशस्तु न विवक्षितः। अङ्गस्येत्यधिकृतम्। \`रीङृतः' इत्यत ऋत इत्यनुवर्तते। तच्च अङ्गविशेषणं, तदन्तविधिः। ऋदन्तस्याङ्गस्येति लभ्यते। संयोगाद्योरित्यपि तद्विशेषणम्। \`अकृत्सार्वधातुकयो'रित्यतोऽसार्वधातुकग्रहणमनुवर्तते। आर्द्धधातुके इति लभ्यते। \`रिङ् शयग्लिङ्क्षु' इत्यतो यकि लिङीति च लभ्यते। \`अयड्यि क्ङिती'त्यतो यीति सप्तम्यन्तमनुवर्तते। आर्द्धधातुकविशेषणत्वात्तदादिविधिः। तदाह--अर्तेरित्यादिना। तथ् च ह्वृ-यात् इतिस्थिते गुणे रपरत्वे रूपमाह-- ह्वर्यादिति। अह्वार्षीदिति। सिचि वृद्धिः। रपरत्वं। षत्वम्। अह्वरिष्यत्। स्वृ इति। अयमप्यनिट्। स्वरति। लिटि तु कित्यपि गुणः। णलि तु कृते गुणे रपत्वे उपधावृद्धिः। सस्वार सस्वरतुः सस्वरुः। थलि तु क्रादिनियमप्राप्तस्य इटः \`अचस्तास्व'दित, \`ऋतो भारद्वाजस्ये'ति च नित्यनिषेधे प्राप्ते आह-- स्वरतिसूतीति वेडिति। सस्वरिथ सस्वर्थेति। सस्वरथुः सस्वर। सस्वार-सस्वर। इत्यपि ज्ञेयम्। वमयोस्त्विति। क्रादनियमान्नित्यमिडित्यन्वयः।



 (217) श्र्युकः क्किति ।7।2।11।

 अत्र इण्निषेधं शङ्कितुमाह-- श्र्युकः क्किति। श्रिश्च उक् चेति समाहारद्वन्द्वात् षष्ठी। उक् प्रत्याहारः। अङ्गस्येत्यधिकृतं पञ्चम्या विपरिणतम् उका विशेष्यते। तदन्तविधिः। \`एकाच उपदेशे'इत्यत इत्यनुवृत्तमिगन्तेऽन्वेति। \`नेड्वशि कृती'त्यतो नेडिति। क्कितीति सप्तमी षष्ठ्यर्थे। गच् कच् क्कौ, तौ इतौ यस्येति विग्रहः। गकारस्य चर्त्वेन निर्देशः। तदाह-- श्रिञ एकाच इत्यादिना। गकारप्रश्लेषः किम् ?। भूष्णुः। \`ग्लाजिस्थश्चग्स्नु'रिति चकाराद्भूधातोर्ग्स्नुः। तस्य गित्त्वादिण्न। कित्त्वे तु स्थास्नुरित्यत्र \`घुमास्थे'ति ईत् स्यात्। इण्न स्यादित्यनन्तरम्-- अनेन निषेधे प्राप्ते इत्यन्वयः। नन्वियं शङ्का न युज्यते, \`श्रयुकः क्किती'ति निषेधं बाधित्वा परत्वात् \`स्वरतिसूती'ति विकल्पस्य प्राप्तेरित्यत आह--परमपीत्यादि, सामर्थ्यादित्यन्तम्। पुरस्तात्प्रतिषेधकाण्डारम्भसामर्थ्यात्परमपि स्वरत्यादिविकल्पं बाधित्वा अनेन निषेधे प्राप्ते इत्यन्वयः। \`आर्द्धधातुकस्ये'डित्यादिविधिकाण्डात्प्रागेव \`नेड्वशि कृती'त्यादि प्रतिषेधकाण्डारम्भसामर्थ्याद\`त्स्वरती'ति विकल्पोऽप्यनेन बाध्यते इत्यर्थः। परमपीत्यादिः, प्राप्ते इत्यन्तः शङ्काग्रन्थः। परिहरति-- क्रादिनियमान्नित्यमिडिति। प्रकृत्याश्रयः प्रत्ययाश्रयो वा यावानिण्निषेधः स लिटि चेत्तर्हि क्रादिभ्य एवेत्युक्तत्वादिति भावः। लुटि--स्वरिता स्वर्ता। लृटि स्ये \`स्वरती'तिविकल्पं निरस्यति-- परत्वादिति। स्वरतु। अस्वरत्। स्वरेत्। स्वर्यादिति। आशीर्लिङि \`गुणोऽर्तिसंयोगाद्यो'रिति गुणः। अस्वारीदिति। \`स्वरती'तीट्पक्षे वृद्धिरिति भावः। अस्वार्षीदिति। इडभावे \`सिचि वृद्धि'रिति वृद्धिरिति भावः। स्मृचिन्तायामिति। अयमप्यनिट्। स्मरति। लिटि \`ऋतश्चे'ति कित्यपि गुणः। णलि तु गुणे उपधावृद्धिः। सस्मार सस्मरतुः सस्मरुः। ऋदन्तत्वाद्भारद्वाजमतेऽपि क्रादिनियमप्राप्तस्य इटस्थलि नित्यनिषेधः। सस्मर्थ सस्मरथुः सस्मर। सस्मार--सस्मर सस्मरिव सस्मरिम। स्मर्ता। लृटि स्ये \`ऋद्धनो'रितीट्--स्मरिष्यति। स्मरतु। अस्मरत्। स्मरेत्। आशीर्लिङ \`गुणोऽर्ती'ति गुणः--स्मर्यात्। लुङि सिचि वृद्धौ रपरत्वम्--अस्मार्षीत्। अस्मरष्यत्। द्वृ संवरणे इति।अयमपि स्मृधातुवत्। \[अस्यैव द्वारमित्यादि\]। सृ गताविति। ऋदन्तोऽयमनिट्। सरति। लिटि संयोगादित्वाऽभावादृतश्चेति गुणो न। ससार सस्रतुः। क्रादत्वान्नेडिति। सृधातोः क्रादिस्थत्वादिति भावः। ससर्थेति। क्रादित्वात्थल्यपि नित्यं निषेध इति भावः। सस्रथुः सस्र।ससार ससार ससृव ससृम। इत्यपि ज्ञेयम्। सर्ता। लृटि \`ऋद्धनो'रितीट्--सरिष्यति। सरतु। असरत्। सरेत्। आशीर्लिङि संयोगादित्वाऽभावात् \`गुणोऽर्ती'ति न गुणः। किंतु \`रिङ् शयग्लिङ्क्षु' इति रिङित्याह-- रिङिति। स्रियादिति। रीङि प्रकृतेरिङ्‌विधिसामर्थ्यान्न दीर्घ इति भावः। असार्षीदिति। सिचि वृद्धौ रपरत्वम्।



 (218) सर्तिशास्त्यर्तिभ्यश्च ।3।1।56।

 अत्र च्लेरङमाशङ्कितुमाह--सर्ति। च्लि लुङीत्यनुवर्तते। \`णिश्रिद्रुस्रुब्यः' इत्यतः कर्तरि चङिति। तदाह--एभ्य इति। ततश्च प्रकृते असार्षीदित्यत्र अङ् स्यादिति शङ्का सूचिता। तां परिहरति-- इह लुप्तेत्यादिना। इह अङ्विधौ शास्तीत्यनेन लुप्तविकरणः शासिर्गृह्यते इति निर्विवादं, तस्य विकरणान्तराऽभावात्। एवं च तत्साहचर्यात्सृधातुर्ऋधातुश्च जौहोत्यादिकौ श्लुविकरणावेव नेत्यर्थः। तदेवं सृदातोर्गतिसामान्यवृत्तेरुक्तानि रूपाणि। यदि शीघ्रगतौ सृधातुस्तदा तस्य विशेषमाह--शीघ्रगतौ त्विति। धौरादेश इति। धौशब्दस्य \`धौ'रिति प्रथमान्तम्। \`धौ'इत्यौकारान्त आदेश इत्यर्थः। \`पाघ्रे'ति सूत्रे सर्तीति श्तिपा निर्देशः। लुप्तविकरणनिर्देशस्तु अविवक्षित इति भावः। सर्तेर्वेगितायां गतौ धावादेशः' इति वार्तिकमभिप्रेत्येदम्। धावतीति। शपि सृधातोर्धौभावे आवादेशः। धावतु। अधावत्। धावेत्। ऋ गतिप्रापणयोः। अनिट्। \`पाघ्राध्मे'ति शिद्विषये ऋच्छादेशः। तदाह--ऋच्छतीति।



 (219) ऋच्छत्यॄताम् ।7।4।11।

 ननु ऋ अतुस् इति स्थिते द्वित्वे उदरत्त्वे रपरत्वे हलादिशेषे \`अत आदे'रिति दीर्घे आ ऋ अतुस्‌ इति स्थिते \`असंयोगा'दिति कित्त्वादुत्तरखण्डस्य गुणाऽभावे यणं बाधित्वा परत्वाद्गुणे अरतुरिति स्यादित्यतस्तत्र गुणविधानमाह-- ऋच्छत्यॄताम्। \`दयतेर्दिगि लिटी'त्यतो लिटीति,\` ऋतश्च संयोगादेर्गुण' इत्यतो गुण इति चानुवर्तते। ऋच्छति ऋ ऋत् एषां द्वन्द्वाद्बहुवचनम्। बहुवचनादेव ऋकारप्रश्लेषो गम्यते। प्रश्लिष्टेन च ऋकारेण ऋधातुरेव गृह्यते, ऋवर्णान्तधातुग्रहणे \`ऋतश्च संयोगादेर्गुणः' इत्यस्य वैयर्थ्यात्। \`ऋच्छ गतीन्द्रियप्रलयमूर्तिभावेषु' इति तौदादिकस्य \`ऋच्छती'त श्तिपा निर्देशः। भौवादिकस्य धातोस्तु ऋग्रहणेनैव सिद्धेः। तदाह-- तौदादिकस्येत्यादिना। किदर्थमपीदं सूत्रं परतवादकित्यपि भवति। णलि प्राग्वदिति। \`ह्व कौटिल्ये' इत्यत्र उक्त्या रीत्या कित्सु चरितार्थोऽप्ययं गुणः \`अचो ञ्णिती'ति वृद्ध्यपेक्षया परत्वाण्णल्यपि भवति, ततो रपरत्वे उपधावृद्धिरित्यर्थः। आरेति। ऋधातोर्लिटि तिपो णलि द्वित्वे उरदत्त्वे हलादिशेषे \`अत आदे'रिति दीर्घे उत्तरखण्डस्य वृद्धौ रपरत्वे सवर्णदीर्घ इति भावः। आरतुरिति। पूर्ववद्द्वित्वादौ आ ऋ अतुसिति स्थिते कित्त्वाद्गुणनिषेधे प्राप्ते \`ऋच्छत्यॄता'मिति गुणे रपरत्वे सवर्णदीर्घ इति भावः। आरुरित्यप्येवम्।



 (220) इडत्त्यर्तिव्ययतीनाम् ।7।2।66।

 थलि तु क्रादिनियमप्राप्तस्य इटः \`अचस्तास्व'दिति ऋदन्तत्वाद्भारद्वाजमतेऽपि निषेधे प्राप्ते-- इडत्त्यर्ति। पञ्चम्यर्थे षष्ठी। \`अचस्तास्व'दित्यत स्थलीत्यनुवर्तते। \`विभाषा सृजिदृशो'रिति पूर्वसूत्रद्विभाषाग्रहणमस्वरितत्वान्नानुवर्तते। तदाह-- अद् ऋ इत्यादिना। \`आर्द्धधातुकस्ये'डित्यनुवृत्तौ पुनरिड्ग्रहणं तु \`न वृद्ब्यश्चतुर्भ्यः' इत्यतो नेत्यनुवृत्तिनिवृत्तये इत्याहुः। आरिथेति। आरथुः। आरः। आर आरिव आरिम। क्रादिनियमादिट्। अरिष्यतीति। \`ऋद्धनो'रिति इट्। ऋच्छतु। आर्च्छत्। अर्यादिति। \`गुणोऽर्ती'ति गुणे रपरत्वमिति भावः। आर्षीदिति। सिचि वृद्धिः। \`सर्तिशास्त्यर्तिभ्यश्चे'ति अङ् तु न, ततर् भौवादिकस्य ऋधातोर्न ग्रहममित्यनुपदमेवोक्तेरिति भावः। आरिष्यत्। \`ऋद्धनोः स्ये' इति इट्। गृ घृ। अनिटौ। गरतीति। जगार। असंयोगादित्वात् \`ऋतश्चे'ति गुणो न। जग्रतुः जग्रुः। क्रादिनियमेन इटि प्राप्ते \`अचस्तास्व'दिति नेट्। ऋदन्तत्वाद्भारद्वाजमतेऽपि नेट्। तदाह--जगर्थेति। जग्रथुः जग्र। जगार--जगर।जग्रिवेति। क्रादिनियमादिट्। जग्रिम। गर्ता। गरिष्यति। \`ऋद्धनो'रितीट्। गरतु। अगरत्। गरेत्। रिङिति। आशीर्लिङि असंयोगादित्वात् \`गुणोऽर्ती'ति गुणाऽभावे \`रिङ् शयग्लिङ्क्षु' इति रिङित्यर्थः। ग्रियादिति। रीङि प्रकृते रिङ्‌विधेर्न दीर्घः। अगार्षीदिति। सिचि वृद्धौ रपरत्वम्। अगार्ष्टाम्। अगरिष्यत्। \`ऋद्धनोः'इति इट्। घृधातोस्तु भौवादिकस्य घृतं घर्मः घृणा इत्यत्रैव प्रयोगो नान्यत्रेति \`तृज्वत्क्रोष्टु'रिति सूत्रे भाष्ये स्पष्टम्। ध्वृ इति। हूर्च्छनं कुटिलीभवनम्। ध्वरति। दध्वार। \`ऋतश्चे'ति गुणः। दध्वरतुः दध्वरुः। थलि \`अचस्तास्व'दिति क्रादिनियमप्राप्त इण्न। ऋदन्तत्वाच्च भारद्वाजमतेऽपि नेट्। दध्वर्थ दध्वरथुः दध्वर। दध्वार-दध्वर दध्वरिव दध्वरिम। क्रादिनियमादिट्। ध्वर्ता। \`ऋद्धनो'रिति इट्--ध्वरिष्यति। ध्वरतु।अध्वरत्। ध्वरेत्। आशीर्लिङि \`गुणोऽर्ती'ति गुणः। ध्वर्यात्। अध्वार्षीत्। अध्वरिष्यत्। स्रु गतौ। अनिट्। स्रवति। सुस्राव-सुस्रव। सुस्रुवेति। क्रादित्वान्नेट्। सुस्रुमेत्यपि ज्ञेयम्। स्रोता। स्रोष्यति। स्रवतु अस्रवत। स्रवेत्। स्रूयादिति। \`अकृत्सार्वधातुकयो'रिति दीर्घ इति भावः। लुङि विशेषमाह--णिश्रीति चङिति। \`चङी'ति द्वित्वमित्यपि द्रष्टव्यम्। ननु असुस्र अ त् इति स्थिते रेफादुत्तरस्य उकारस्य \`सार्वधातुकार्द्धधातुकयो'रिति गुणस्य चङ्निमित्तस्य ङित्त्वान्निषेधेऽपि उवङपेक्षया परत्वात्तिपं निमित्तीकृत्य रेफादुकारस्य लघूपधगुणः स्यादित्यत आह लघूपधगुणादन्तरङ्गत्वादुवङिति। बहिर्भूततिबपेक्षत्वनाल्लघूपधगुणो बहिरङ्गः। अन्तर्गतचङपेक्षत्वादुवङन्तरङ्गः। अतउवङेव भवति। परादन्तरङ्गस्य बलवत्त्वादिति भावः। असुस्रुवदिति। अस्रोष्यत्। षु प्रसवेति। अत्र प्रसवशब्दस्य गर्भमोचनपरत्वभ्रमं वारयति--प्रसवोऽभ्यनुज्ञानमिति। \`ॐ प्रणयेति ब्रह्मा प्रसौती'त्यादौ तथा दर्शनादिति भावः। षोपदेशोऽयम्। शपि उवङं बाधित्वा परत्वात्सार्वधातुकयोरिति गुणः। सवति। सुषाव। अतुसादौ कित्त्वाद्गुणाऽभावे उवङ्। सुषुवतुः सुषुवुः। भारद्वाजनियमात्थलि वेट्। तदाह-- सुषविथ सुषोथेति। अकित्त्वाद्गुण इति भावः। सुषुवथुः सुषुव। सुषाव-सुषव।वमयोस्तु क्रादिनियमान्नित्यमिट्। तदाह--सुषुविवेति। कित्त्वाद्गुणाऽभावे उवङ्। सोतेति। सोष्यति। सवतु। असवत्। सवेत्। सूयात्।



 (221) स्तुसुधूञ्भ्यः परस्मैपदेषु ।7।2।72।

 लुङि असौषीदिति प्राप्ते--स्तुसुधूञ्भ्यः। \`इडत्त्यर्ती'त्यत इडित्यनुवर्तते। \`अञ्जेः सिची'त्यतः सिचीत्यनुवृत्तं षष्ठ्या विपरिणम्यते। तदाह-- एभ्यः सिच इति। असावीदिति। सिचि वृद्दौ \`इट ईटी'ति सिज्लोपः। पूर्वोत्तराभ्यामिति। स्तुञ्धूञ्भ्यामिभ्यर्थः। सुनोतिरिति। \`षुञ् अभिषवे' इति श्नुविकरणस्येत्यर्थः। असौषीदिति। इडभावे \`सिचि वृद्धि'रिति भावः। असोष्यत्। श्रु श्रवणे इति। उदन्तोऽयमनिट्।



 (222) श्रुवः शृ च ।3।1।74।

 श्रुवः शृ च। \`शृ' इति लुप्तप्रथमाकम्। चकारेण \`स्वादिभ्यः श्नु'रिति सूत्रस्थः श्नुः समुच्चीयते। तदाह--श्रुवः शृ इत्यादेशः स्यात् श्नुप्रत्ययश्चेति। शपोऽपवाद इति। अनेन शब्विषये कर्त्रर्थसार्वधातुक एवास्य प्रवृत्तिः सूचिता। श्नोर्हित्त्वादिति। \`सार्वधातुकमपि'दित्यनेनेति भावः। शृणोतीति। तिपमाश्रित्य श्नोर्गुणः। तसादीनं ङित्त्वात् श्नोर्न गुणः। तदाह--शृणुत इति।



 (223) हुश्नुवोः सार्वधातुके ।6।4।87।

 शृणु-अन्तीति स्थिते अन्तेर्ङित्त्वात् श्नोर्गुणनिषेधे सति उवङि प्राप्ते-- हुश्नुवोः। श्नोः प्रत्ययत्वात्तदन्तग्रहणम्। \`इणो यणि'त्यतो यणित्यनुवर्तते, \`अचि श्नु' इत्यतोऽचीति। तस्य सार्वधातुकविशेषणत्वात्तदादिविधिः। \`एरनेकाचः' इतिसूत्रमेरितिवर्जमनुवर्तते। \`ओः सुपी'त्यत ओरिति च षष्ठ्यन्तम्। तदाह-- जुहोतेरित्यादिना। असंयोगपूर्वस्येति तु उकारस्य विशेषणं न तु श्नुविशेषणम्, तेन आप्नुवन्तीत्यत्र यण् न। हुश्नुश्वोः किम् ?। योयुवति। अत्र युधातोर्यङ्‌लुकि \`अदभ्यस्ता' दिति झेरदादेशे योयु-अति इति स्थिते अनेकाजङ्गावयवस्य असंयोगपूर्वस्य उकारस्य यण् न भवति। अत्र भाष्ये \`बहुलं छन्दसी' इत्यनुवृत्तौ यङोऽचि चे'ति विहितस्य यङ्लुकश्छान्दसत्वात् \`छन्दस्युभयथे'त्यार्द्धधातुकत्वाश्रयणादेव योयुवतीत्यत्र यणभावसिद्धेर्हुश्नुग्रहणं भाषायमपि क्वचिद्यङ्‌लुकं ज्ञापयतीत्युक्तम्। तथा च भाषायामपि अनेकाचोऽसंयोगपूर्वकोकारान्ताद्योयुवतीत्यादौ यङ्लुक्सिद्धेस्तत्र यङाभआवार्थं हुश्नुग्रहणमिति फलति। ज्ञापकस्य सामान्यपेक्षत्वादुदाहृतोवर्णान्तादन्यत्रापि यङ्लुक् सिध्यति। एतदेवाभिप्रेत्य भाष्ये-- हुशनुग्रहणं ज्ञापयति--\`भाषायामपि यङ्‌लुक् भवती' , \`किमेतस्य ज्ञापने प्रयोजनं, बेभिदीति चेच्छिदीतीत्येतत्सिद्धं भवती'त्युक्तम्। अत्र भिदिच्छिद्योरेव ग्रहणादुदाहृतोकारान्तादन्यत्र भवन् यङ्लुक् आभ्यामेव भवति, न त्वन्यत्रेत्याहुः। भिदिच्छिद्योर्ग्रहणं प्रदर्शनमात्रमित्यन्ये। शृण्वन्तीति। शृणुथः। शृणुतेत्यपि ज्ञेयम्। \`लोपश्चाऽस्यान्यतरस्यां म्वो'रित्यभिप्रेत्याह--शृण्व इत्यादि।शुश्राव शुश्रुवतुः शुश्रुवुः। थलि वमयोश्च क्रादित्वान्नित्यमिण्निषेधः। तदाह--शुश्रोथ। शुश्रुवेति। शुश्रुवेति। शुश्रुमेत्यपि ज्ञेयम्। श्रोता। श्रोष्यति। शृणोतु--शृणुतात् शृणुताम्। शृण्वन्तु। \`उतश्च प्रत्ययादसंयोगपूर्वा'दिति हेर्लुकं मत्वा आह-- शृण्विति। शृणुतात् शृणुतम् शृणुत। शृणवानीति। आटः पित्त्वेन ङित्त्वाऽभावाद्गुण इति भावः। ध्रु स्थैर्ये इति। अनिट्। ध्रवति। दुध्राव दुध्रुवतुः दुध्रुवुः। भारद्वाजनियमात्थल वेट्। दुध्रविथ--दुध्रोथ दुध्रुवथुः धुध्रुव। दुध्राव-दुध्रव दुध्रुविव दुध्रुविम। क्रादिनियमादिट्। ध्रोता। ध्रोष्यति। ध्रवतु। अध्रवत्। ध्रवेत्। ध्रूयात्। अध्रौषीत्। अध्रोष्यत्। दु द्रु गताविति। अनिटौ। दवति। द्रवति। दुदाव दुदुवतुः दुदुवुः। दुद्राव दुद्रुवतुः दुद्रुवुः। अस्य भारद्वाजनियमात्थलि वेडित्याह-- दुदोध दुदविथेति। दुदुवथुः दुदुव। दुदाव--दुदव। वमयोः क्रादिनियमादिडित्याह-- दुदुविवेति। द्वितीयस्य क्रादित्वात्थलि नित्यं नेट्। तदाह-- दुद्रोथेति। दुद्रुवथुः दुद्रुव। दुद्राव- दुद्रव। वमयोः क्रादित्वानेट्। तदाह--दुद्रुवेति। दोता। द्रोता। दोष्यति। द्रोष्यति। दवतु। द्रवतु। अदवत्। अद्रवत्। दवेत्। द्रवेत्। दूयात्। द्रूयात्। अदौषीत्। चङिति। द्रुधातोरिति भावः। न्यूनीकरणमिति। नीचीकरणमित्यर्थः। न्यूनीभवनमिति। क्षीणबलीभवनमित्यर्थः। शत्रूञ्जयतीति। नीचीकरोतीत्यर्थः। ननु जिधातोः परस्मैपदित्वात्पराजयत इतिकथमात्मनेपदमित्यत आह--विपराभ्यामिति। ननु पराजयस्य अध्ययनेन संश्लेषविश्लेषयोरभावात्कथं पराजयं प्रत्ध्ययनस्याऽपादानत्वमित्यत आह--पराजेरिति। जयति। लिटि \`सल्ँलिटोर्जे'रिति कुत्वम्। जिगाय जिग्यतुः। जिग्युः। भारद्वाजनियमात्थलि वेट्। जिगयिथ-जिगेथ जिग्यथुः। जिग्य। जिगाय-जिगय। वमयोः क्रादिनियमादिट्। जिग्यिव जिग्यिम। जेता। जेष्यति। जयतु। अजयत्। जयेत्। जीयात्। अजैषीत्। अजैष्टाम् अजैषुः। अजैषीः अजैष्टम् अजैष्ट। अजैषम् अजैष्व अजैष्म। अजेष्यत्। इति धेडादयोऽजन्ताः परस्मैपदिनः। अथ डीङन्ता ङित इति। \`डीङ् विहायसा गतौ' इत्येतत्पर्यन्ता ङित्त्वादात्मनेपदिन इत्यर्थः। \`ष्मिङ् ईषद्धसने'। षोपदेशोऽयम्। स्मयते इति। \`धात्वादे'रिति षश्य सः। सिष्मिये इति। कित्त्वाद्गुणाऽभावे इयङ्। आदेशसकारत्वादुत्तरखण्डे सस्य षः। सिष्मियातेसिष्मियिरे। क्रादिनियमादिट्। सिष्मियिषे। सिष्मियाथे। \`विभाषेटः' इति मत्वा आह--सिष्मियिढ्वे सिष्मियिध्वे इति। स्मेता। स्मेष्यते। स्मयताम्। अस्मयत। स्मयेत। स्मेषीष्ट। अस्मेष्ट। अस्मेष्यत। गुङ्धातुरनिट्। गुण ओकारः, अवादेश इति विशेषः। गाङ्धातुरनिट्। गाते इति। लटस्तादेशे शपि सवर्णदीर्घे टेरेत्त्वमिति भावः। आतामि तथैव रूपमाह--गाते इति। गा-अ-आतामिति स्थिते परत्वात्सवर्णदीर्घे अतः परस्य दीर्घाऽकारस्याऽभावात् \`आतो ङितः' इति इय् न भवति। झावपि तथैव रूपमाह--गाते इति। शपा सह आकारस्य सवर्णदीर्घे \`आत्मनेपदेष्वनतः' इतिझेरदादेशे टेरेत्वमिति भावः। गासे गाथे गाध्वे। लट उत्तमपुरुषैकवचने विशेषमाह-- इट इति। गा अ इ इति स्थिते सवर्णदीर्घे सति इट एत्वे कृते \`वृद्धिरेची'ति वृद्धौ \`गै' इति रूपमित्यर्थः। गावहे गामहे। लिटि अजादौ आल्लोपः। जगे जगाते जगिरे। क्रादिनियमादिट्। जगिषे जगाथे जगिध्वे। जगे जगिवहे जगिमहे। गाता। गास्यते। गाताम् गाताम्। गाताम्। गास्व गाथाम् गाध्वम्। गै गावहै गामहै। अगात अगाताम् अगात। अगाथाः आगाथाम् अगाध्वम्। लङ इटीति। अ गा अ इ इति स्थिते टिदादेशत्वाऽभावादेत्त्वाऽभावे सवर्णदीर्घे आद्गुणे \`अगे' इति रूपमित्यर्थः। अगावहि अगामहि। गेतेति। लिङस्तादेशे शपि गा अ त इति स्थिते सवर्णदीर्घे सीयुटि सलोपे यलोपे आद्गुण इति भावः। गेयातामिति। गा अ आतामिति स्थिते सवर्णदीर्घे सीयुटि सलोपे आद्गुण इतिभावः। गेरन्निति। झस्य रन्भावे गा अ रन्निति स्थिते सवर्णदीर्घे सीयुटि सलोपे आद्गुण इतिभावः। गेथाः गेयाथाम् गेध्वम्, गेय गेवहि गेमहि। आशीर्लिङि आह--गासिष्टेति। गासीयास्तात् गासीरन्। गासीष्ठाः गासीयास्थाम् गासीध्वम्। गासीय गासीवहि गासीमहि। ननु गासीष्टेत्यादौ \`गाङ्कुटादिभ्योऽञ्णिन्ङिदि'ति ञ्णिद्भिन्नप्रत्ययस्य ङित्त्वविधानेन सीयुडागमविशिष्टप्रत्ययस्य ङित्त्वात् \`घुमास्थागापाजहातिसां हली'ति हलादौ क्ङिति विहितमीत्त्वं स्यादित्यत आह--गाङ्कुटादिभ्य इति सूत्रे इति। \`इङ' इत्यनुवृत्तौ \`गाङ्लिटी'ति विहितस्य गाङादेशस्यैव गाङ्कुटादिसूत्रे ग्रहणं, न तवस्य गाधातोरित्यर्थः। एतच्च अगासाताम् अगासत्। अगास्थाः अगासाथाम् अगाध्वम्। अगासि अगास्वहि। अगास्महि। अगास्यत। आदादिकोऽयमिति। ततश्च \`अदिप्रभृतिभ्यः शपः' इति शपो लुगिति भावः। फले तु न भेद इति। शपो लुकि सति गाते इत्याद्येव रूपम्, तस्मिन्नसत्यपि गा अते इत्यादौ सवर्णदीर्घे सति तदेव रूपमिति न रूपभेद इत्यर्थः। कुङ् घुङ् उङ् ङुङ् शब्दे इति। चत्वारोऽपि ङितः। आद्यद्वितीचतुर्थाः कवर्गप्रथमचतुर्थपञ्चमाद्याः। तृतीयस्तु केवल उवर्णः। अन्ये त्विति। आद्यः केवलोवर्णो ङित्। इतरे तु पञ्च क्रमेण कवर्गाद्याः। तत्र कुङ्धातोरुदाहरति--कवते इति। लिटि अजादौ कित्त्वाद्गुणाऽभावे उवङ्। तदाह--चुकुवे इति। चुकुवाते चुकुविरे क्रादिनियमादिट्। चुकुविषे चुकुवाथे चुकुविध्वे। चुकुवे चुकुविवहे चुकुविमहे। कोता। कोष्यते। कवताम्। अकवत। कवेत। कोषीष्ट। अकोष्ट। अकोष्यत। एवं खवते इत्यादि। उङ्धातोराह--अवते इति। ऊवे इति। उ उ ए इति स्थिते द्वितीयस्य उवर्णस्उवङि कृते सवर्णदीर्घे इति भावः। ननु उवङो बहिर्भूतप्रत्ययाऽपेक्षतया बहिरङ्गत्वादन्तरङ्गे सवर्णदीर्घे कृते ऊ ए इति स्थिते उवङि उवे इत्येवोचितमित्यत आह--वार्णादिति। ऊबाते ऊविरे।क्रादनियमादिट्- ऊविषे ऊवाथे ऊविध्वे। ऊवे ऊविवहे ऊविमहे। रूपमुक्तम्। संप्रति लिटि रूपमाह-- ञुङुवे इति। \`कुहोश्चु'रिति ङकारस्य स्थानिनश्चर्भवन् स्थानसाम्यस्य पञ्चस्वभावादाभ्यान्तरप्रत्यत्नसाम्यस्य पञ्चस्वप्यविशिष्टत्वादल्पप्राणामनुनासिक्यसाम्याञ्ञकारः। प्रथमतृतीयौ तु न भवतः, आनुनासिक्याऽभावात्। च्युङादयोऽप्युवर्णान्ता अनिटः कुङ्धातुवज्ज्ञेयाः। रुङ् गतीति। सेट्कोऽयम्। \`ऊद्द्टदन्तैर्यौतिरुक्ष्णु' इत्यनिट्सु पर्युदासात्। तदाह--रवितासे इति। धृङ्‌धातुरनिट्। दध्रे इति। कित्त्वाद्गुणनिषेधे ऋकारस्य यण्। दध्राते दध्रिरे। क्रादिनियमादिट्। दध्रिषे दध्राथे दध्रिध्वे। दध्रे दध्रिवहे दध्रिमहे। धर्ता। लृटि स्ये \`ऋदनो'रिति इटि --धरिष्यते। धऱताम्।अधरत। धरेत। आशीर्लिङि सीयुटि \`उश्चे'ति कित्त्वान्न गुणः। धृषीष्ट। \`ह्रस्वादङ्गा'दिति सिचो लुक्। अधृत अधृषाताम् अधृषत। अधरिष्यत। मेङ् प्रणिदाने णत्वमिति। प्रणिदानशब्दे, \`प्रणिमयते' इत्यत्र च \`नेर्गदे'ति णत्वमित्यर्थः। ननु \`प्रणिमयते' इत्यत्र णत्वमिदं न संभवति, शिद्विषये आत्वाऽभावेन मारूपाऽभावात्। तथा प्रणिमानशब्देऽपि णत्वं न संभवति, ततर् मेङः कृतात्वस्य लाक्षणिकमारूपत्वात्। \`गामादाग्रहणेष्वविशेषः' इत्याश्रित्य मेङोऽपि कृतात्वस्य णत्वविधौ ग्रहणे तु मीनातिमनोत्योरात्त्वे प्रनिमाता प्रनिमास्ति इत्यत्रापि नेर्णत्वापत्तिरित्यत आह--तत्रेति। तत्र = \`नेर्गदे'ति णत्वविधौ। \`घुमे'त्यस्य स्थाने \`घुप्रकृतिमा'ङिति पठित्वा तत्र प्रकृतशब्दस्य घुमाङप्रकृतिपरत्वमाश्रित्य घौ, माङ्धातौ, घुमाप्रकृतौ च परत इति पर्यवसानमाश्रित्य माप्रकृतेर्ङितो मेङ्धातोः कृतात्वस्यापि ग्रहणस्य भाष्यकृताऽभ्युपगतत्वादित्यर्थः। एवं च \`प्रणिमयते' इत्यत्र नाऽव्याप्तिः, मेङः कृतात्वमाप्रकृतित्वे सति ङित्त्वात्। नापि मीनातमिनोत्योरात्त्वे प्रनिमाता प्रनिमास्यतीत्यत्र अतिव्याप्तिः, मारूपस्य ङित्त्वाऽभावादिति भावः। एतच्च घुसंज्ञासूत्रे भाष्ये स्थितम्। ममे ममाते ममिरे। क्रादिनियमादिट्। ममिषे ममाथे ममिध्वे। ममे ममिवहे ममिमहे। माता। मास्यते। मयताम्। अमयत। मयेत। मासीष्ट। अमास्त। अमास्यत। देङ्धातुमेङ्वत्।



 (224) दयतेर्दिगि लिटि ।7।4।9।

 दयतेर्दिगि। \`दिगी'ति लुप्तप्रथमाकम्।देङ्धातोर्दिगीत्यादेशः स्याल्लिटीत्यर्थः। ननु लिट एशादौ दिग्यादेशे कृते द्वित्वे सति दिदग्ये इत्यादि स्यादित्यत आह--दिग्यादेशेनेति। एतच्च स्पष्टम्। वृत्तिरिति। भाष्यस्याप्युपलक्षणम्। क्रादिनियमादिट्। दिग्यिषे दिग्याथे दिग्यिध्वे। दिग्ये दिग्यिवहे दिग्यिमहे। दाता। दास्यते। दयताम्। अदयत। दयेत। दासीष्ट।



 (225) स्थाध्वोरिच्च ।1।2।17।

 लुङि सिचि अदास् त इति स्थिते-- स्थाध्वोरिच्च। \`असंयोगाल्लिट्' इत्यतः किदिति, \`हनस्सि'जित्यतः सिजिति चानुवर्तते। तदाह--- अनयोरित्यादिना। परस्मैपदेषु नेदं प्रवर्तते, तत्र \`गातिस्थे' ति सिचो लुका लुप्तत्वात्। अत एव \`लिङ्‌सिचौ' इति सूत्रादात्मनेपदेष्विति नानुवर्तितम्, व्यवर्त्त्याऽभावात्। अदितेति। इत्त्वेकृते \`ह्रस्वादङ्गा'दिति सिचो लुक्। त इत्यस्य ङित्त्वादिकारस्य न गुणः। आतामादौ तु इत्वे कृतेऽपि सिचो न लुक्, झलिपरतएव लुग्विधेः। सिचः कित्त्वादिकारस्य न गुणः। अदिषाताम् अदिषत। अदिथाः अदिषाथाम्। अदिढ्वम्। अदिषीति। अदिष्वहि अदिष्महि। अदास्यदित्यपि ज्ञेयम्। श्यैङ् गतौ। श्यायते इति। शपि आयादेशः। शिद्विषत्वादात्वं नेति भावः। शश्ये इति। एशि आत्वे आतो लोपः। शश्याते शश्यिरे। क्रादिनियमादिट्। शश्यिषे शश्याथे शश्यिध्वे। शश्ये शश्यिवहे शश्यिमहे। श्याता। श्यास्यते। श्यायताम्। अश्यायताम्। अश्यायत। श्यायेत। श्यासीष्ट। अश्यास्त। अश्यास्यत। प्यैङ्धातुरपि श्यैङ्वत्। त्रैङप्येवम्। पूङ् पवने इति। पवते इति। सेट्, ऊदन्तानामनिट्‌सु पर्युदासात्। पवते इति। शपि गुणः। अवादेशः। पुपुवे इति। कित्त्वाद्गुणाऽभावे उवङ्। पुपुवाते पुपुविरे। पुपुविषे पुपुवाथे पुपुविध्वे। पुपुवे पुपुविवहे पुपुविमहे। पविता। पविष्यते। पवताम्। सेडयम्, अनिट्सु डीङः पर्युदासात्। डयते इति। शपि ईकारस्य गुणेऽयादेश इति भावः। डिड्ये डिड्यिवहे डिड्यिमहे। डयिता। डयिष्यते। डयताम्। अडयत। डयेत। डयीषीष्ट डयिषीयास्ताम्। डयिषीरन्। डयिषीष्ठाः डयिषीयास्थाम् डयिषीढ्वम्-डयिषीध्वम्। डयिषीय डयिषीवहि डयिषीमहि। अडयिष्ट।अडयिष्यत। इति स्मिङादयो डीङन्ता ङितः। तॄधातुः सेट् परस्मैपदी। अनिट्सु ॠदन्तपर्युदासात्सेट्।



 (226) ऋत इद्धातोः ।7।1।100।

 ऋत इद्धातोः। \`ॠत' इतिधातोर्विशेषणम्। तदन्तविधिः। अङ्गस्येत्यधिकृतम्। तदाह--ॠदन्तस्येति। धातोः किम् ?। मातॄणाम्। तथा च तरति, पिपर्ति, ततार पपारेत्यादौ ॠकारस्य शपि तिपि णलि च परे गुणवृद्धी बाधित्वा अन्तरङ्गत्वादित्त्वमुत्त्वं च स्यादिति शङ्का प्राप्ता। तां परिहर्तुमाह--- इत्त्वोत्त्वाभ्यामिति। ल्यब्लोपे पञ्चमीद्विवचनम्। \`ॠत इद्धातो'रिति इत्त्वम्, \`उदोष्ठ्यपूर्वस्य' इति उत्त्वमन्तरङ्गमपि बाधित्वा गुणवृद्धी विप्रतिषेधसूत्रेण परत्वात्स्यातामिति भावः। तरतीति। णलि ततार। अतुसादौ ददवादिगुणाना'मिति निषेधमाशङ्क्याह-- तॄफलेति। तेरतुः तेरुरिति। तेरिथ तेरथुः तेर। ततार--ततर तेरिव तेरिम।



 (227) वॄतो वा ।7।2।38।

 वॄतो वा। वृ ॠत् इत्यनयोः समाहारद्वन्द्वात्पञ्चम्येकवचनम्। वृ इति वृङ्‌वृञोर्ग्रहणम्। \`आर्द्धधातुकस्ये'डित्यत इडित्यनुवृत्तं षष्ठ्या विपरिणम्यते। \`ग्रहोऽलिटि दीर्घ इत्यनुवर्तते। तदाह-- वृङ्वृञ्‌भ्यामित्यादि। तरिता तरीतेति। इटो दीर्घविकल्पः।गुणे रपरत्वम्। तरिष्यति। तरतु। अतरत्। तरेत्। हलि चेति। आशीर्लिङि कित्त्वादॄकारस्य गुणनिषेधे, इत्त्वे, रपरत्वे \`हलि चे' ति दीर्घे, तीर्यादिति रूपमित्यर्थः। अतारीत् अतारिष्टामित्यादौ \`वॄतो वा' इति दीर्घे प्राप्ते--सिचि च। अत्रेति। परस्मैपदपरके सिचि
वृङ्वृञ्‌भ्यामॄद्नताच्च परस्य इटो दीर्घो नेत्यर्थः। \`न लिङी'त्यतो नेत्यनुवर्तते। अतारिष्टामिति। अतारिषुः। अतारिषम् अतारिष्व अतारिष्म।अतरिष्यत्। गुप गोपने इति। गोपनं--रक्षणम्। तिज निशाने इति। निशानं--तीक्ष्णीकरणम्। मान पूजायाम्। बध बन्धने इति। एते चत्वारोऽनुदात्तेत इति स्थितिः।



 (228) गुप्तिडज्किद्भ्यः सन् ।3।1।5।

 गुप्तिज्किद्भ्यः।



 (229) मान्बधदान्‌शानभ्यो दीर्घश्चाऽऽभ्यासस्य ।3।1।6।

 मान्बध। गुप्तिजी इह पठितौ। \`कित निवासे' इत्यनुपदमेव परसमैपदिषु पठिष्यते। एभ्यस्त्रिभ्यो धातुभ्यः सन्प्रत्ययः स्यादिति प्रथमसूत्रार्थः। मानधातुर्बधधातुश्च इह पठितौ। दान खण्डने, शान तेजने इत्यनुपदमेव स्वरितेत्सु पठिष्येते। एभ्यश्चतुर्भ्यः सन् स्यादिति द्वितीयसूत्रे प्रथमखण्डस्याऽर्थः। \`आभ्यासस्ये'ति च्छेदः। अभ्यासस्य विकारः आभ्यासः। स च \`सन्यतः' इति इत्त्वमेव,न तु ह्रस्व इति \`गुणो यङ्लुको'रिति सूत्रे भाष्ये स्पष्टम्। ततश्च मान्बधदान्शानामब्यासावयवस्य इकारस्य सन्--संनियोगशिष्टो दीर्घश्च स्यादिति द्वितीयसूत्रे द्वितीयखण्डस्यार्थः। इत्यभिप्रेत्य सूत्रद्वयस्य फलितमर्थमाह--सत्रद्वयेति। अथ उक्तसनोर्वृत्तिकृदात्युपनिबद्धानर्थविशेषानाह-- गुपेर्निन्दायामित्यादिना, शानेर्निशाने इत्यन्तेन। अत गोपानाद्यर्थकानां निन्दादौ वृत्तिस्त्वर्थनिर्देशस्योपलक्षणत्वाद्बोध्या। जिज्ञासाशब्देन जिज्ञासाप्रयोज्यो विचारो लक्ष्यते। \`मानेर्विचारे' इत्येव वृत्तिकृत्। सन्नन्तस्य धातुकार्यप्राप्त्यर्थमाह--सनाद्यन्ता इति।



 (230) सन्यङोः ।6।1।9।

 सन्यङोः। अवयवषष्ठ्येषा। प्रत्ययत्वात्तदन्तग्रहणम्। \`एकाचो द्वे प्रथमस्ये'ति \`अजादेर्द्वितीयस्ये'ति चाधिकृतं। तदाह--सन्नन्तस्येत्यादिना। \`सनि यङि च परे' इति तु न व्याख्येयम्, तथा सति प्रतिपर्वादिणः सनि अटधातोर्यङि च प्रतीषिषति, अटाट्यते इत्यत्र प्रत्ययसहितस्य द्वित्वाऽनापत्तेः। अभ्यासकार्यमिति। हलादिशेषादिकमित्यर्थः। गुपिप्रभृतय इति। कितधातुभिन्ना गुप्तिजमानबधाश्चत्वारो \`गुपेनिन्दाया'मित्यादिनिबद्धनिन्दाद्यर्थका एव अनुदात्तेतः सन्भाज इत्यर्थः। कितधातुस्तु परस्मैपदिषु पठिष्यमाणत्वादुदात्तेदेव सन् व्याधिप्रतिकारादिषु पञ्चस्वेवार्थेषु सन्भागिति भावः। दानशानौ त्विति। \`दान खण्डने' \`शान तेजने' इति धातू स्वरितेतावेव सन्तौ आर्जवे निशाने चाऽर्थे सन्भाजावित्यर्थः, तयोरनुपदमेव स्वरितेत्सु पाठादिति भावः। एते नित्यं सन्नन्ता इति। एते गुप्तिजादयः सप्त धातवो \`गुपेर्निन्दाया'मित्यादिनिबद्धेष्वर्थेषु नित्यं सन्नन्ताः। निन्द्याद्यर्थकत्वे सनं विना एषां प्रयोगो नास्तीत्यर्थः। अर्थान्तरेषु तविति। निन्दादिभ्योऽन्येषु धातुपाठनिर्दिष्टेषु तदन्येषु चार्थेषु अनुदात्तानुबन्धहिताः सन्तश्चौरादिका एव भवन्ति, न तु भौवादिका इत्यर्थः। चुरादिष्वेतेषामनुदात्तानुबन्धकत्वे अनुबन्धकरणस्य केवलेष्वचरितार्थतया ण्यन्तादकर्तृगेऽपि फले तङ् स्यादिति भावः। नन्वेवं सति भ्वादिगणे गुपादेरनुदात्तानुबन्धकरणं व्यर्थम्, उक्तरीत्या गोपनाद्यर्थकानामेषामनुबन्धरहितचौरादिकत्वनियमेन, निन्दाद्यर्थेषु सन्नन्तनियमेन च ततोऽन्यत्र प्रयोगाऽभावादित्यत आह--अनुबन्धकस्येति। गुपादिषु केवलेष्वनुबन्धनिर्देशस्य निष्पलतया अनुबन्धनिर्देशस्य सन्नन्तार्थत्वं विज्ञायत इतिकृत्वा सन्नन्तात्तङित्यर्थः। नचैवमपि भ्वादिगणे एषां गोपनाद्यर्थनिर्देशो व्यर्थ एवेति वाच्यं, भ्वादौ तदर्थनिर्देशस्य अपाणिनीयत्वादिति भावः तदुक्तं भाष्ये-- \`गुपादिष्वनुबन्धकरणसामर्थ्यात्सन्नन्तादात्मनेपद'मिति। अत्र सन्नन्तादात्मनेपदमित्यक्त्वा केवलानामेषां शब्विकरणानां नास्ति प्रयोग इति सूचितम्। तथा चुरादिष्वेषामनुदात्तानुबन्धराहित्यपि सूचितम्। अन्यथा अनुबन्धकरणस्य केवलेष्वचरितार्थत्वात्सन्नन्तादिव ण्यन्तादपि अकर्तृगे फले आत्मनेपदार्थत्वापातत्सन्नन्तादात्मनेपदमित्युक्तिरसङ्गता स्यादित्यन्यत्र विस्तरः। धातोरितीति। \`आर्द्धधातुकं शेषः' इत्यत्र धातोर्विहितः प्रत्यय इति विहितविशेषणाश्रयणात्सनश्चास्य धात्वधिकारविहितत्वाऽभावान्नार्द्धधातुकत्वमित्यर्थः। तेनेति। सन आर्द्धधातुकत्वाऽभावेनेत्यर्थः। जुगुप्सते इति। निन्दतीत्यर्थः। गुपेः सनि अनार्द्धधातुकत्वादिड्‌गुणेयोरभावे \`सन्यङो'रिति द्वित्वे हलादिशेषेऽभ्यासचुत्वमिति भावः। जुगुप्सांचक्रे इति। \`कास्प्रत्यया'दित्याम्। जुगुप्सिता। जुगुप्सिष्यते। जुगुप्सताम्। अजुगुप्सत। जुगुप्सेत। जुगुप्सिषीष्ट। अजुगुप्सिष्ट। अजुगुप्सिष्यत। तितिक्षते इति। तिक्ष्णीकरोतीत्यर्थः। मान्धातोः सनिद्वित्वे हलादिशेषे अभ्यासह्रस्वे \`सन्यतः' इति इत्त्वे \`मान्बधे' त्यभ्यासदीर्घे, \`नश्चे'त्यनुस्वारे, मीमांसधातोर्लडादीति भावः। बधधातोः सनि विशेषमाह-- भष्भाव इति। बकारस्य भकार इत्यर्थः। चर्त्वमिति। धस्य तकार इत्यर्थः। तथा च \`भत्से'ति सन्नन्तं संपन्नम्। बीभत्सते इति। भष्त्वचर्त्वयोरसिद्धत्वात् बध् इत्यस्य द्वित्वे हलादिशेषे \`सन्यतः' इति इत्त्वे \`मान्बधे'ति दीर्घे बीभत्सधातोर्लडादिति भावः। तदेवं गुपादिषु सप्तसु सन्नन्तेषु अत्र क्रमे धातुपाठे निबद्धाश्चत्वार उदाहृताः। कितमानशानधातवस्तु अनुपदमेव धातुपाठक्रमे पठिष्यमाणास्तत्र तत्रोदाहरिष्यन्ते। रभ राभस्ये इति। अनिडयम्। राभस्यं--शीघ्रीभावः। आङ्पूर्वकस्तु प्रारम्भर्थकः। तदाह--आरभते इति। रब्धेति। \`झषस्तथो'रिति धत्वं, भस्य जश्त्वम्। रप्स्यत इति। रभताम्। अरभत। रभेत। रप्सीष्ट। अरब्ध। अरप्स्यत। डु लभषिति। डुरित् षकारश्च। \`ड्वितः क्रिः' \`षिद्भिदादिभ्यो'ऽङिति प्रयोजनम्। अनिट् । रभधातुवद्रूपाणि। ष्वञ्ज परिष्वङ्गे इति। षोपदेशोऽयमनिट्।



 (231) दंशसञ्जस्वञ्जां शपि ।6।4।25।

 दंशसञ्ज। रञ्जेश्च। व्याख्यासौकर्याय सूत्रद्वयमुपात्तम्। नलोप इति। नकारस्य लोप इत्यर्थः, \`श्नान्नलोपः' इत्यतस्तदनुवृत्तेरिति। परिष्वजते इति। \`परिनिविभ्यः' इति षत्वमिति भावः। संयोगात्परत्वाल्लिटः कित्त्वेऽप्राप्ते आह-- श्रन्थीति। व्याकरणान्तरमिदं पाणिनीयैरपि ग्राह्यमित्याह-- दभतुरिति। \`अत एकहल्मध्ये' इति सूत्रभाष्ये \`देभतु'रित्युदाहृतम्। \`सदेः परस्य लिटी'ति सूत्रभाष्ये \`सस्वजे'इत्युदाहृतम्। ततश्च एकदेशानुमत्या \`श्रन्थिग्रन्थी'त्यादिवाक्यं कृत्स्नं व्याकरणान्तरस्थं भाष्यानुमतमिति विज्ञायत इत्यर्थः। सदेरिति। \`सदेः परस्य लिटी'ति षत्वनिषेधसूत्रे स्वञ्जेरपि ग्रहणमित्यर्थः। ततश्च स्वदिस्वञ्ज्योरुत्तरखण्डस्य सस्य षत्वं न स्यादिति लब्धम्। तदाह--अतोऽभ्यासात्परस्येति। परिषस्वजे परिषस्वञ्जे इति। \`परस्ये'त्युक्तेरुत्तरखण्डस्यैव षत्वनिषेधो न त्वभ्यासस्य। कित्त्वपक्षे नलोपः। सस्वञ्जाते। सस्वजाते। सस्वजिरे। क्रादिनियमादिडित्याह-- सस्वजिषे सस्वञ्जिषे इति। सस्वञ्जाथे-- सस्वजाथे। सस्वञ्जिध्वे--सस्वजिध्वे। सस्वञ्जे-- सस्वजे।सस्वञ्जिवहे--सस्वजिवहे। सस्वञ्जिमहे-- सस्वजिमहे। स्वङ्क्तेति। स्वञ्ज्--ता इति स्थिते जकारस्य कुत्वेन गकारे सति श्चुत्वसंपन्नञकारस्य निवृत्तौ नकारस्याऽनुस्वारे तस्य परसवर्णेन ङकारे गकारस्य चर्त्वे रूपम्। एवमग्रेऽपि। स्वजेतेति। \`दंशसञ्जे'ति शपि नलोप इति भावः। ननु \`प्रत्यष्वह्क्ते'त्यत्र अटा व्यवधानादुपसर्गस्थादिणः परत्वाऽभावात् कथम् \`उपसर्गात्सुनोती'ति षत्वमित्यत आह-- प्राक् सितादिति।परिनिविभ्यस्त्विति। \`परस्य स्वञ्जे'रिति शेषः। ननु परिनिविभ्यः परस्यापि स्वञ्जेः \`परिनिविभ्यः सेवसितसयसिवुसहसुट्‌स्तुस्व़ञ्जा'मिति नित्यमेव षत्वमुचितं, \`प्राक्सिता'दिति सूत्रविषयत्वादित्यत आह-- तदर्थमेवेत्यादि। परिनिवीति। नित्यषत्वविधौ स्वञ्जिरप्युपात्तः। ततः \`उपसर्गात्सुनोती'त्येव तस्य षत्वे सिद्धे पुनरुपादानं \`सिवादीनां वाऽड्व्यवायेऽपी'त्युत्तरसूत्रे षत्वविधौ अनुवृत्त्यर्थमेव संपद्यते। परिनिविभ्यः परस्य स्वञ्जेः \`सिवादीनां वे'ति षत्वविकल्पार्थं पूर्वसूत्रे \`परिनिविभ्यः सेवे'त्यत्र स्वञ्जिग्रहणमिति पर्यवस्यतीत्यर्थः। हद। अनिडयम्। क्रादिनियमादिट्--जहदिषे। जहदिध्वे। जहदिवहे जहदिमहे। हत्तेति। लुटि तासि दस्य चर्त्वम्। अहत्तेति। \`झलो झली'ति सिज्लोपः। गुपादयोऽष्टानुदात्तेतो गताः। अथ परस्मैपदिन इति। \`कित निवासे' इत्यन्ता' इति शेषः। ञि ष्विदेति। ञिराकारश्च इत्। सेट्।स्वेदति। सिष्वेद स्विष्विदतुः। स्वेदेत्। स्विद्यात्। अस्वेदीत्। अस्वेदिष्यत्। स्कन्दिरिरित्। अनिट्। भारद्वाजनियमात्थलि वेडित्याह-- चस्कन्दिथ चस्कन्त्थेति। अनिट्पक्षे चस्कन्द् थ इति स्थिते \`खरि चे'ति दकारस्य तकारः। चस्कन्दिव चस्कन्दिम। स्कन्त्तेति। लुटि तासि चर्त्वेन दस्य तः। स्कन्त्स्यतीति। स्ये दस्य चर्त्वम्। स्कदन्तु। अस्कन्दत्। स्कन्देत्। आशीर्लिङि विशेषमाह-- नलोप इति। इरः समुदायस्य इत्त्वेन धातोरनिदित्त्वादाशीर्लिङि नकारस्य लोप इत्यर्थः। अस्कददिति। लुङि अङि सति ङित्त्वान्नलोप इति भावः। अङभावे आह-- अस्कान्त्सीदिति। अनेकहल्व्यवधानेऽपि हलन्तलक्षणा वृद्धिः प्रवर्तत इति निरूपितमक्षूधातौ। अतोऽत्र वृद्धौ दस्य चर्त्वेन त। अस्कान्त्तामिति। हलन्तलक्षणवृद्धौ \`झलो झली'ति सिज्लोपे दस्य चर्त्वम्। अस्कान्त्सुरिति। उसि सिचि वृद्धौ दस्य चर्त्वम्। अस्कान्त्सीः अस्कान्त्तम् अस्कान्त्त। अस्कान्त्सम् अस्कान्त्स्व। अस्कान्त्स्म।



 (232) वेः स्कन्देरनिष्ठायाम् ।8।3।73।

 वेः स्कन्दे। शेषपूरणेन सूत्रं व्याचष्टे-- षत्वं वा स्यादिति। \`अपदान्तस्य मूर्धन्यः' इत्यधिकारात् \`सिवादीनां वे'त्यतो वेत्यनुवृत्तेश्चेति भावः। वेः परस्य स्कन्देः सस्य षो वा स्यादनिष्ठायां परत इति फलितम्। ननु विस्कन्दतीत्यादौ कुतो न षत्वविकल्प इत्यत आह-- कृत्येवेदमिति। पर्युदासस्य \`अब्रह्मणमानये'त्यादाविव सजातीयापेक्षत्वादिति भावः। विष्कन्त्ता विस्कन्त्तेति। तृचि रूपे। अषोपदेशत्वादप्राप्ते विभाषेयम्।



 (233) परेश्च ।8।3।74।

 परेश्च। ननु \`विपरिभ्यां स्कन्देरनिष्ठाया'मित्येव सिद्दे सूत्रभेदो व्यर्थ इत्यत आह--योगेति। षत्वपक्षे इति। परिष्कन्द् त इति स्थिते \`अनिदिता'मिति \`रदाभ्या'मिति निष्ठातकारस्य, तत्पूर्वदकारस्य ष्टुत्वेन णत्वे \`परिष्कण्ण' इति रूपमित्यर्थः। ननु दकारस्थानिकनकारस्य षकारनिमित्तकं णत्वमन्तरङ्गं, निमित्तनिमित्तिनोरेकपदस्थत्वात्,षत्वं तु \`परी'त्युपसर्गात्मकपदान्तरस्थमिणं निमित्तीकृत्य प्रवर्तमानं बहिरङ्गम्। ततश्च णत्वे कर्तव्ये बहिरङ्गस्य षत्वस्याऽसिद्धत्वात्षात्परत्वाऽभावात्कथं णत्वमित्याशङ्क्य निराकरोति--न चेति। पदद्वयाश्रयतया बहिरङ्गस्य षत्वस्याऽसिद्धत्वं यत्प्रसक्तं तन्न शङ्क्यमित्यन्वयः। कुत इत्यत आह--धातूपसर्गयोरिति पूर्वं धातुरिति। \[पूर्वं\] धातुरुपसर्गेण सह युज्यते = सन्ध्यादिकार्यं लभते। पश्चात् = धातूपसर्गकार्यप्रवृत्त्यनन्तरं साधनेन युज्यते। साधनशब्दः कारकवाची। इह तु तद्वाचकः प्रत्ययो लक्ष्यते। प्रत्ययेनेति यावत्। इदं च \`संप्रसारमाच्चे'त्यादसूत्रभाष्ये स्पष्टम्। तदाह--भाष्यमिति। मतान्तरे त्विति। \`पूर्वं धातुः साधनेन युज्यते, पश्चादुपसर्गेणे'ति पक्षे तु षत्वस्य बहिरङ्गतया असिद्धत्वान्न णत्वमित्यर्थः। यभधातुरनिट्। यभति। ययाभ येभतुः। थलि तु भारद्वाजनियमादिट्पक्षे पित्त्वेनाऽकित्त्वेऽपि \`थलि च सेटि' इत्येत्त्वाभ्यासलोपं मत्वा आह-- येभिथेति। ययब्धेति। थलि इडभावपक्षे पित्त्वेनाऽकित्त्वादेत्त्वाऽभ्यासलोपाऽभावे ययम् थ इति स्थिते \`झषस्तथो'रिति थस्य धत्वे भस्य जश्त्वेन बकार इति भावः। येभथुः येभ। ययाभ--ययभ। क्रादनियमादिट्। येभिव। येभिम। यब्धेति। लुटि तासि तकारस्य \`झषस्तथो'रिति धत्वम्। भकारस्य जश्त्वेन बकार इति भावः। यप्स्यतीति। स्ये भस्य चर्त्वेन पः। यभतु। अयभत्। यभेत्। यभ्यात्। अयाप्सीदिति। हलन्तलक्षणावृद्धिरिति भावः। अयप्स्यत्। णम् प्रह्त्रत्वे इति। अनिडयं णोपदेशश्च। केचित्त्विमं धातुमुदितं पठन्ति। तत्तु प्रामादिकम्। तथा सति \`उदितो वे'ति क्त्वायामिड्विकल्पस्य \`यस्य विभाषा' इति निष्ठायामिड्विकल्पस्य चाऽऽपत्तेः। नमति। ननाम नेमतुः नेमुः। थलि तु भारद्वाजनियमादिट्पक्षे पित्त्वेनाऽकित्त्वेऽपि \`थलि च सेटी'त्येत्त्वाभ्यासलोपं मत्वा आह-- नेमिथ ननन्थेति। इडभावपक्षे पित्त्वेन अकित्त्वादेत्त्वाभ्यासलोपाऽभावे रूपम्। नेमथुः नेम। ननाम--ननम, नेमिव नेनिम। क्रादिनियमादिट्। नन्तेति। मस्यानुस्वारपरसवर्णौ। नंस्यति। नमतु। अनमत्। नमेत्। नम्यात्। अनंसीदिति। \`यमरमे'ति सगिति भावः। अनंस्यत्। गम्लृ सृप्लृ गताविति। अनिटौ। सृपिरषोपदेशः।



 (234) इषुगमियमां छः ।7।3।77।

 इषुगमि। शितीति। \`ष्ठिवुक्लमुचमा'मित्यतस्तदनुवृत्तेरिति भावः। उदिन्निर्देशात्तौदादिकस्य इषेर्ग्रहणम्। अत्राऽचीत्यनिवर्त्त्य अजादौ शितीत्याश्रित्य इष्यति इष्णाति इत्यत्र छत्वं नेति भाष्ये स्थितम्। एवं चात्र सूत्रे, तुदादौ च उदित्पाठोऽनार्ष इति शब्देन्दुशेखरे स्थितम्। गच्छतीति। शपि मकारस्य छकारः। जग्मतुरिति। \`गमहने'त्युपधालोपः। एवं जग्मुः। भारद्वाजनियमात्थलि वेट्। तदाह--जगमिथ जगन्थेति। जग्मथुः जग्म। जगाम-- जगम जग्मिव जग्मिम। क्रादिनियमादिट्।



 (235) गमेरिट् परस्मैपदेषु ।7।2।58।

 गमेरिट्। \`गमे'रिति पञ्चमी। \`सेऽसिची'त्यतः से इत्यनुवृत्तेन आर्द्धधातुकस्येत्यनुवृत्तं विशेष्यते। तदादिविधिः। तदाह--गमेः परस्येत्यादिना। \`परस्मैपदेष्वि'त्यस्य आत्मनेपदाऽभावे इत्यर्थः। एवं च \`संजिगमिषिते'ति तृचि इट् सिध्यति। गमिष्यतीति। गच्छतु अगच्छत्। गच्छेत्। गम्यात्। लुङि विशेषमाह--लृदित्त्वादङिति। \`गमहने'ति उपधालोपो नेत्याह-- अनङीति पर्युदासादिति। अगमदिति। लृङि--अगमिष्यत्। सर्पतीति। शपि ऋकारस्य लघूपधगुणः। रपरत्वम्। ससर्पेति। ससृपतुः। ससृपुः। थलि क्रादिनियमान्नित्यमिट्। अजन्तत्वाऽभावादकारवत्त्वाऽभावावच्च नेड्विकल्पः। ससर्पिथ ससृपथुः। ससृप।ससर्प ससृपिव ससृपिम। लुटि तासि लघूपधगुणे रपरे प्राप्ते-- अनुदात्तस्य च। \`सृजिदृशो'रित्यतो झल्यमकितीति, \`आदेच' इत्यत उपदेशे इति चानुवर्तते। तदाह--उपदेशेऽनुदात्त इत्यादिना। मित्त्वादन्त्यादचः परः। उपदेशे किम् ?। क्तप्रत्यये--सृप्तः। स्रप्तेति। सृप्‌धातोर्लुटि तासि अमागमे ऋकारस्य यणिति भावः। सर्प्तेति। अमभावेलघूपधगुणे रपरत्वमिति भावः। एवं स्रप्स्यति सर्प्स्यतीति। सर्पतु। असर्पत्। सर्पेत्। सृप्यात्। असृपदिति। लृदित्त्वाच्च्लेरङि सति ङित्त्वान्न गुण इति भावः। अस्रप्स्यत्। असर्प्स्यत्। यम उपरमे इति। उपरमो विरमणम्। अनिडयम्। यच्छतीति। \`इषुगमियमा'मिति शपि छः। ययाम येमतुः येमुः। थलि भारद्वाजनियमादिट्पक्षे \`थलि च सेटी'त्येत्त्वाभ्यासलोपौ। तदाह- येमिथ। ययन्थेति। इडभावे रूपम्। येमथुः येम। ययाम। ययम। येमिव। येमिम। क्रादिनियमादिट्। यन्तेति। यंस्यति। यच्छतु। अयच्छत्। यच्छेत्। यम्यात्। अयंसीदिति। \`यमरमे'ति इट्‌सकौ। \`इट ईटी'ति सिज्लोपः। \`नेटी'ति निषेधान्न हलन्तलक्षणा वृद्धिरिति भावः। अयंस्यत्। तप संतापे इति । अनिडयम्। तपति। तताप तेपतुः तेपुः। तेपिथ ततप्थ तेपथुः तेप। तताप ततप तेपिव तेपिम। तप्तेति। तप्स्यति। तपतु। अतपत्। तपेत्। तप्यात्। अताप्सीदिति। हलन्तलक्षणा वृद्धिरिति भावः। अतप्स्यत्। निसस्तपतौ। शेषपूरणेन सूत्रं व्याचष्टे-- षः स्यादिति। \`अपदान्तस्य मूर्धन्य' इत्यधिकारादिति भावः। निसः सकारस्य षः
स्यात्तपधातौ परत इति यावत्। \`अनासेवने' इत्येतद्व्याख्यास्यन्नासेवनशब्दं व्याचष्टे--- पौनः पुन्यमिति। \`आसेवन'शब्देन सह नञ्समास इत्यभिप्रेत्याह--ततोऽन्यस्मिन्विषये इति। आदेशत्वाऽभावात्पदान्तत्वाच्च अप्राप्ते वचनम्। निष्टपतीति। निष्कृष्य तपतीत्यर्थः। निसः सस्य षत्वे तकास्य ष्टुत्वेन टः। आसेवने तु न षत्वम्। त्यज हानाविति। हानिरुत्सर्गः। अयमनिट्। त्यजति। तत्याज तत्यजतुः तत्यजुः। संयुक्तहल्मध्यस्थतवादेत्त्वाऽभ्यासलोपौ न। थलि तु भारद्वाजनियमाद्वेट्। तदाह-- तत्यजिथ तत्यक्थेति। इडभावे \`चोः कु'रिति भावः। त्यक्तेति। त्यक्ष्यति। त्यजतु। अत्यजत्। त्यजेत्। त्यज्यात्। अत्याक्षीदिति। हलन्तलक्षणा वृद्धिरिति भावः। अत्यक्ष्यत्। षञ्ज सङ्गे इति। षोपदेशोऽयमनिट्, नोपधश्च। कृतानुस्वारपरसवर्णस्य निर्देशः। शपः पित्त्वेन कित्त्वाऽभावात्तस्मिन्परे \`अनिदिता'मिति नलोपाऽप्रवृत्तेरराह--दंशसञ्जेति नलोप इति। अनुस्वारपरसवर्णयोरसिद्धत्वादिति भावः। सजतीति। लिटि तु ससञ्ज। अतुसादौ तु अकित्त्वान्न नलोपः। ससञ्जतुः ससञ्जुः। थलि भारद्वाजनियमाद्वेट्। सस़ञ्जिथ--ससङ्क्थ। इडभावे जस्य कुत्वेन गकारे तस्य चर्त्वे सति अनुस्वारपरसवर्णसंपन्नस्य चवर्गपञ्चमस्य निवृत्तौ ककारे परेऽनुस्वारस्य परसवर्णौ ङकारः। ससञ्जथुः ससञ्ज। ससञ्ज। ससञ्जिव ससञ्जिम।क्रादिनियमादिट्। सङ्क्तेति। तासि जस्य कुत्वेन गकारे तस्य चर्त्वे सति ञस्य निवृत्तौ नस्य ङकार इति भावः। सङक्ष्यति। सजत्। असजत्। सजेत्। सज्यात्। असाङक्षीत्। हलन्तत्वाद्वृद्धिः। असङ्क्ष्यत्। दृशिर् प्रेक्षणे इति। इरित्। अनिट् च। पश्यतीति। शिति \`प्राघ्राध्मे'ति पश्यादेश इति भावः। ददर्श ददृशतुः ददृशुः। थलि तु क्रादिनियमान्नित्यमिट् प्राप्तः। अजन्ताऽकारवत्त्वाऽभावात् \`अचस्तास्वदिति, \`उपदेशेऽत्त्वतः' इति निषेधस्य चाऽप्राप्तेः। ऋदन्तत्वाऽभावेन भारद्वाजनियमाऽप्रसक्तेः।



 (236) विभाषा सृजिदृशोः ।7।2।65।

 तत्राह-- विभाषा सृजि। पञ्चम्यर्थे षष्ठी। \`गमेरिडित्यतत इडिति, \`्चस्तास्व दित्यतस्थलीति चानुवर्तते। तदाह-- आभ्यामिति।



 (237) सृजिदृशोर्झल्यमकिति ।6।1।58।

 इडभावपक्षे \`अनुदात्तस्य' इति अमागमविकल्पे प्राप्ते-- सृजिदृशोः। अम्-अकिति इति च्छेदः। नित्यार्थमिदम्। दद्रष्ठेति। ददृश् थ इति स्थिते इडभावपक्षे अमागमे ऋकारस्य यणि व्रश्चादिना शस्य षत्वे थस्य ष्टुत्वेन ठ इति भावः। इट्पक्षे त्वाह-- ददर्शिथेति। अझलादित्वादम् नेति भावः। द्रष्टेति। तासि अमागमे शस्य षत्वे तकारस्य ष्टुत्वेन टकार इति भावः। द्रक्ष्यतीति। अमागमे शस्य षत्वे \`षढो'रिति कत्वे सस्य ष इति भावः। पश्यतु। अपश्यत्। पश्येत्। आशीर्लिङि आह--दृश्यादिति। अझलादित्वादम् नेति भावः। लुङि विशेषमाह-- इरित्त्वादङ् वेति। अत्र अङ्पक्षे गुणनिषेधे प्राप्ते--



 (238) ऋदृशोऽङि गुणः ।7।4।16।

 ऋदृशोऽङि। \`ऋ' इत्यङ्गविशेषणत्वात्तदन्तविधिः। तदाह-- ऋवर्णान्तानामिति। अङभावे इति। अङभावपक्षे \`शल इगुपधा' दिति क्सादेशे प्राप्ते सतीत्यर्थः।



 (239) न दृशः ।3।1।47।

 न दृशः। \`च्लेः सि'चित्यत श्च्लेरिति, \`शल इगुपधा' दित्यतः क्स इति चानुवर्तते। तदाह-- दृशश्च्लेः क्सो नेति। क्सादेशे तु \`अदृश' दिति स्यादिति भावः। अद्राक्षीदिति। सिचि अमागमे ऋकारस्य यणि अकारस्य हलन्तलक्षणवृद्दौ शस्य षत्वे तस्य कत्वे सस्य षत्वमिति भावः। अद्रक्ष्यत्। दंश दशने इति। अयमनिट्, नोपधश्च। कृतानुस्वारनिर्देशः। दंष्ट्राव्यापार इति। हनुमूलगताः स्थूलदन्ता दंष्ट्राः, तद्व्यापारः = क्षतक्रियादिरूप इत्यर्थः। ननु दंशधातोर्ल्युटि दशनशब्दः। तत्र \`अनिदिता'मिति नकारस्य लोपो न संभवति, ल्युटः क्ङित्त्वाऽभावात्। \`दंशसञ्जे'त्यपि नस्य लोपो न संभवति, तस्य शप्येव प्रवृत्तेः। तथा च दशन इत्यर्थनिर्देशः कथमित्यत आह---पृषोदरादित्वादिति। अत एवेति। दशनशब्दनिर्देशादेव नकारस्य लोप इत्यन्ये मन्यन्त इत्यर्थः। तेषामपीति। \`निपातनान्नकारलोप' इति वदतामपि पृषोदरादिषु निपातनादित्यर्थ एव तात्पर्यं, न तु धातुपाठे \`दंशदशने' इत्यर्थनिर्देशे इति भावः। विनिगमनाविरहमाशङ्क्याह-- अर्थनिर्देशस्याधुनिकत्वादिति। सर्वधातुष्वर्थनिर्देशस्य अपाणिनीयत्वादित्यर्थः। क्वचिदेव धातुष्वर्थनिर्देशः पाणिनीय इति भूधातौ निरूपितम्। अथ दशतीत्यादौ शपः पित्त्वेन अकित्त्वात् \`अनिदिता'मिति शपीत्युक्तेरार्द्धधातुके नलोपो न। संयोगात्परत्वेन लिटः कित्त्वाऽभावादनिदितामित्यपि न । ददंश ददंशतुः ददंशुः। भारद्वाजनियमात्थलि वेट्। तदाह-- ददंशिथ ददंष्ठेति। अनिट्पक्षे व्रश्चादिना शस्य षः। थस्य ष्टुत्वेन ठ इति भावः। दंष्टेति। तासि व्रश्चादिना शस्य षत्वे तकारस्य ष्टुत्वमिति भावः। दङ्क्ष्यतीति। व्रश्चादिना शस्य षत्वे तस्य कत्वे अनुस्वारस्य परसवर्णे ङकारे सस्य षत्वमिति भावः। दशतु। अदशत्। दशेत्। दश्यादिति। आशीर्लिङि \`अनिदिता'मिति नलोप इति भावः। अदाङ्क्षीदिति। सिचि हलन्तलक्षणा वृद्धिः, शस्य षः, तस्य कः अनुस्वारस्य परसवर्णेन ङः, सस्य षत्वमिति भावः। अदङ्क्ष्यत्। कृष विलेखने इति। अनिडयम्। कर्षति। चकर्ष चकृषतुः चकृषुः। थलि अजन्ताऽकारवत्त्वाऽभावात् क्रादिनियमान्नित्यमिट्-- चकर्षिथ कृषथुः चकृष। चकर्ष चकृषिव चकृषिम। इति सिद्धवत्कृत्याह--क्रष्टा कर्ष्टेति। \`अनुदात्तस्ये चे'ति अम्विकल्पः। तकारस्य ष्टुत्वम्। क्रक्ष्यति कर्क्ष्यतीति। षस्य कत्वे सस्य षः। कर्षतु। अकर्षत्। कर्षेत्। कृष्यात्। \`शल इगुपधा'दिति च्लेः क्सादेशे प्राप्ते आह-- स्पृशमृशेति। अक्राक्षीदिति। च्लेः क्सादेशाऽभावे सिचि \`अनुदात्तस्य चर्दुपधस्ये' त्यमि ऋकारस्य यणि हलनतलक्षणवृद्धौ \`षढोः कः सी'त्यनेन षस्य कतवे ससय् षत्वमिति भावः। अकार्क्षीदिति। अमभावे सिचि वृद्धौ रूपम्। पक्षे क्स इति। च्लेः सिजभावपक्षे \`शल इगुपधा'दिति क्स इत्यर्थः। अकृक्षदिति। क्से सति, कित्त्वाद्गुणाऽभावे षस्य कः, ससय् ष इति भावः। अक्रक्ष्यत्-- अकर्क्ष्यत्। दह भस्मीकरणे इति। अनिट्। दहति। ददाह देहतुः देहुः। थलि तु भारद्वाजनियमाद्वेडित्याह-- देहिथ ददग्धेति। इट्पक्षे \`थलि च सेटी'त्येत्त्वाभ्यासलोपौ। अनिट्पक्षेतु \`दादे'रिति हस्य घः, \`झषस्तथो'रिति थस्य धः, घस्य जश्त्वेन ग इति भावः। धक्ष्यतीति। हस्य घः, दस्य भष्, घस्य गः, तस्य चर्त्वेन कः, सस्य ष इति भावः। दहतु। अदहत्। दहेत्। दह्यात्। अधाक्षीदिति। सिचि हलन्तलक्षणा वृद्धिः। हस्य घः, दस्य भष्, घस्य ग-, तस्य कः, सस्य ष इति भावः। अदाग्धामिति। सिचि वृद्धिः, हस्य घः, \`झलो झली'ति सलोपः, \`झषस्तथो'रिति तकारस्य धः, घस्य ग इति भावः। अधाक्षुरिति। सिचि वृद्धिः, हस्य घः, दस्य भष्, घस्य गः, तस्य कः, सस्य ष इति भावः। अधाक्षीःअदाग्धम् अदाग्ध। अधाक्षम् अधाक्ष्व अधाक्ष्म। अधक्ष्यत्। मिह सेचने इति। अनिट्। मेहति। मिमेह मिमिहतुः मिमिहुः। अजन्ताऽकारवत्त्वाऽबावाक्रादिनियमान्नित्यमिट्। तदाह-- मिमेहिथेति। मिमिहथुः मिमिह। मिमेह मिमिहिव मिमिहिम। मेढेति। तासि ढत्वधत्वष्टुत्वढलोपाः। मेक्ष्यतीति। हस्य ढः, तस्य कः, सस्य षः। तदाह-अमिक्षदिति। अमेक्ष्यत्। कित निवासे रोगापनयने चेति। परस्मैपदषु पाठादयं परस्मैपदी। अर्थद्वयमात्रमत्र निर्दिष्टम्। अर्थनिर्देशस्य उपलक्षणत्वादर्थान्तरेषु वृत्तिः। तत्र \`कितेर्व्याधिप्रतीकारे निग्रहे अपनयने नाशने संशये चे'ति निबद्धेष्वर्थेषु \`गुप्तज्किद्भ्यः स'न्निति सन्विहितः। तदाह--चिकित्सतीति। \`सन्यतः इति इत्त्वे हलादिशेषे अभ्यासचुत्वे चिकित्सेति सन्नन्तं, तस्माल्लिटि शपि \`चिकित्सती'ति रूपम्। अस्य सनः \`धातो'रिति विहितत्वाऽभावादनार्द्धधातुकत्वान्न लघूपधगुणो, नापि इडागम इति प्रागुक्तम्। चिकित्सांचकारेत्यादि सुगमं जुगुप्सतिवत्। संशये इत्यादि। व्यक्तम्। निवासे त्विति। व्याधिप्रतीकाराद्यर्थपञ्चकादर्थपञ्चकादर्थान्तरे चुरादित्वस्योक्तत्वादिति भावः। दान खण्डने। शान तेजने इति। तेजनं--तीक्ष्णीकरणम्। इत इति। \`दान खण्डने' इत्यारभ्य \`वह प्रापणे' इत्येतत्पर्यन्ताः स्वरितेत इत्यर्थः। तत्र धातुपाठे अर्थनिर्देशस्य उपलक्षणत्वाद्यदा दानधातुरार्जवे, शानधातुस्तु निशाने वर्तते तदा \`मान्बधदान्शा'निति सनि, \`सन्यङो'रिति द्वित्वे, अभ्यासह्रस्वे, तस्य \`सन्यतः' इति इत्त्वे, तस्य \`मान्बधे'ति दीर्घे सति, नकारस्याऽनुस्वारे, दीदांस शीशांसाभ्यां लटि स्वरितानुबन्धस्य केवलयोरचरितार्थत्वात्, कर्तृगे फले तङि शपि दीदांसते शीशांसते इति रूपम्। परगामिनि तु फले परस्मैपदे तिपि शपि दीदांसति शीशांसतीति रूपम्। तदाह--दीदांसते इत्यादि। शीशांसतीति। तीक्ष्णीकरोतीत्यर्थः। अर्थविशेषे इति। आर्जवे निशाने चार्थे सनित्यर्थः। अन्यत्रेति। आर्जवनिशानाभ्यामन्यत्र णिजन्तात्परस्मैपदमेवेत्र्थः। \`अर्थान्तरे अननुबन्धकाश्चुरादय' इत्युक्तेरिति भावः। डु पचष् पाके इति। डुः, षकारश्चकारादकारश्च इत्। स्वरितेत्त्वादुभयपदी। तदाह--पचति पचते इति। पपाच पेचतुः पेचुः। भारद्वाजनियमात्थलि वेट्।तदाह--पेचिथ पपक्थेति। इट्पक्षे \`थलि च सेटी'त्येत्त्वाभ्यासलोपौ। अनिट्पक्षे तु \`चोः कु'रिति भावः। पेचे पेचिवहे पेचिमहे। क्रादिनियमादिट्। फक्तेति। तासि \`चोः कुः'। पक्ष्यति पक्ष्यते। पचतु पचताम्। अपचत् अपचत। पचेत्। पक्षीष्टेति। आशीर्लिङि तङि सीयुटि \`चोः कुः'। षत्वम्। अपाक्षीत्। अपक्त। अपक्षाताम्। अपक्ष्यत् अपक्ष्यत। षचधातुः षोपदेशः। तदाह--सचति सचते इति। सेडयम्। ससाच सेचतुः सेचुः। सेचिथ सेचथुः सेच। ससाच-ससच, सेचिव सेचिम। सेचे। सेचिषे सेचिवहे सेचिमहे। सच्यात् सचिषीष्ट। असाचीत्--असचीत्। असचिष्ट। भजधातुरनिट्। भजति। किति लिटि वैरूप्यापादकादेशादित्वात् \`अत एकहल्मध्ये'इत्यप्राप्तौ \`तॄफले'त्येत्त्वाभ्यासलोपौ। तदाह--भेजतुरिति। भारद्वाजनियमात्थलि वेट्। तदाह-- भेजिथ बभक्थेति। इट्पक्षे \`थलि च सेटी'त्येत्त्वाभ्यासलोपाविति भावः। भेजिव भेजिम। क्रादिनियमादिट्। भेजे। भेजिषे। भेजिवहे। भक्तेत्यादि। सुगमम्। रञ्ज रागे इति। नोपधोऽयम्। कृतानुस्वारपसवर्णनिर्देशः। अनिडयम्। शपः पित्त्वेन ङित्त्वाऽभावात् \`अनिदिता'मित्यप्राप्तावपि \`रञ्जेश्चे'ति शपि नलोपः। तदाह--रजति रजते इति। संयोगात्परत्वाल्लिटो न कित्त्वम्। ररञ्ज ररञ्जतुः। भारद्वाजनियमात्थलि वेट्। ररञ्जिथ--ररङ्क्थ। अनिट्पक्षे जस्य कुत्वेन गः। ततोऽनुस्वारपरसवर्णञकारनिवृत्तौ गस्य चर्त्वेन कः। नस्यानुस्वारे तस्य परसवर्णो ङकार इति भावः। ररञ्जिव ररञ्जिम। क्रादिनियमादिट्। रङक्ता। रङ्क्ष्यति। रङ्क्ष्यते।रजतु रजताम्। अरजत् अरजत। रजेत् रजेत। आशीर्लिङ यासुटः कित्त्वात् \`अनिदिता'मिति नलोपः।तदाह--रज्यादिति। रङ्क्षीष्टेति। आत्मनेपदे लिङः सीयुटि जस्य कुत्वेन गः, ततः परसवर्णसंपननञकारनिवृत्तिः, गस्य कः, नस्य परसवर्णेन ङः, षत्वमिति भावः। अराङ्क्षीदिति। सिचि हलतन्तलक्षणवृद्धौ कुत्वादि पूर्ववत्। अनेकहल्व्यवधानेऽपि हलन्तलक्षणा वृद्धिः प्रवर्तते इति भाष्ये स्पष्टम्। अराङ्क्तामिति। \`झलो झली'ति सलोपः। कुत्वादि पूर्ववत्। अरङ्क्तेति। लुङस्तङि प्रथमपुरुषैकवचने \`झलो झलीति सलोपे कुत्वादि। शप आक्रोशे इति। अनिडयम्। भारद्वाजनियमात्थलि वेट्। वमादौ तु क्रादिनियमादिट्। अशाप्सीदिति। हलन्तलक्षणा वृद्धिः। अशप्तेति। \`झलो झली'ति सलोपः। अशप्साताम्। त्विषधातुरनिट्। शपि लघूपधगुणः। तदाह--त्वेषति त्वेषते इति। तित्वेष तत्विषतुः तित्विषुः। तित्वेषिथ तित्विषथुः तित्विष। तित्वेष तित्विषिव तित्विषिम। क्रादिनियमादिट्। तित्विषे इति। तित्विषाते तत्विषिरे। तित्विषिषे तित्विषाथे तित्विषिध्वे। तित्विषे तित्विषिवहे तित्विषिमहे। त्वेष्टेति। तासि तकारस्य ष्टुत्वम्। त्वेक्ष्यति त्वेक्ष्यते इति। स्ये कत्वषत्वे। त्वेषतु त्वेषताम्। अत्वेषत् अत्वेषत। त्वेषेत् त्वेषेत। त्विष्यादिति। यासुट आशीर्लिङि कित्त्वान्न लघूपधगुणः। त्विक्षीष्टेति। \`लिङ्सिचावात्मनेपदेषु' इति कित्त्वान्न गुणः। लुङि परस्मैपदे \`शल इगुपधा' दिति च्लेः क्सः। कित्त्वान्न गुणः। तदाह--अत्विक्षदित्यादि। लुङि आत्मनेपदे च्लेः क्सादेशं मत्वा \`आत्मनेपदष्वनतः' इत्यदादेशाऽसंभवादन्तादेशे क्सस्याऽन्त्यलोपे पररूपे वा रूपमिति भावः। यज देवपूजेति। अनिडयम्। यजति यजते इति। देवान् पूजयति सङ्गमयति ददाति वेत्यर्थः।



 (240) लिट्यभ्यासस्योभयेषाम् ।6।1।17।

 णलि द्वित्वादौ तु ययाज् अ इति स्थिते-- लिट्यभ्यासस्योभयेषाम्। \`ष्यङः संप्रसारण'मित्यतः संप्रसारणमित्यनुवर्तते। \`वचिस्वपियजादीना'मिति सूत्रोपात्ताः, \`ग्रहिज्यावयी'ति सूत्रोपात्ताश्च उभयशब्देन गृह्यन्ते। तदाह--वच्यादीनां ग्रह्यादीनां चेति। अत्र वच्यादीनामित्यनेन वचिः स्वपिः यजादयश्च विवक्षिताः। \`यज देवपूजेत्यारभ्य \`टु ओ श्वि गतिवृद्ध्यो'रित्येतत्पर्यन्ता यजादयः। तदुक्तम्--\`यजिवपिर्वहिश्चैव वसिर्वेञ्व्येञ इत्यपि। ह्वेञ् वदिः श्वयतिश्चैव यजाद्याः स्युरिमे नव'। इति। तेष्वनन्तर्भावाद्वचिस्वप्योः पृथग्ग्रहणम्। ग्रह्यादीनामित्यनेन तु ग्रहिज्यावयिव्यधिवष्टिविचतिवृश्चतिपृच्छतिभृज्जतयो विवक्षिताः। इयाजेति। अभ्यासयकारस्य संप्रसारणे इकारे \`संप्रसारणाच्चे'ति पूर्वरूपमिति भावः।



 (241) वचिस्वपियजादीनां किति ।6।1।15।

 यज् अतुस् इति स्थिते द्वित्वे अभ्यासयकारस्य संप्रसारणे पूर्वरूपे च इयजतुरिति प्राप्ते-- वचिस्वपि। \`वचिस्वपी'ति ति इका निर्देशः। सौत्रः संप्रसारणाऽभावः। आदिशब्दो यजिनैव संबध्यते, न तु वचिस्वपिब्याम्, तथा सति हि वच्यादेःस्वप्यादेर्यजादेश्चेत्यर्थः स्यात्। तथा सति पृथक्स्वपिग्रहणं व्यर्थं स्यात्, अदादिगणे लुग्विकरणे \`वच परिभाषणे' इत्यारभ्य षष्ठस्य \`ञि ष्वप् शये' इत्यस्य वच्यादिग्रहणेनैव सिद्धेः। तदाह--वचिस्वप्योर्यजादीनां चेति। ननु यज् अतुस् इति स्थिते द्वित्वात्परत्वात्संप्रसारणे कृते \`विप्रतिषेधे यद्बाधितं तद्बाधितमेवे'ति न्यायेन द्वित्वस्य कथं प्राप्तिरित्याशङ्क्याह-- पुनः प्रसङ्गेति। ईजतुरिति। यज् अतुस् इति स्थिते संप्रसारणे पूर्वरूपे च कृते द्वित्वे सवर्णदीर्घ इति भावः। एवं चाऽत्र किति लिटि \`वचिस्वपी'ति सूत्रम्, अकिति लिटि तु \`लिट्यभ्यासस्ये'ति सूत्रमिति स्थितिः। भारद्वाजनियमात्थलि वेट्। कृते द्वित्वेऽकित्त्वाद्वचिस्वपीत्यप्रवृत्तौ \`लिट्यभ्यासस्ये'त्यभ्यासयकारस्य संप्रसारणम्। तदाह--इयजिथ इयष्ठेति। अनिट्पक्षे व्रश्चादिना जस्य षत्वे ष्टुत्वेन थस्य ठः। ईजथुः ईज। इयाज--इयज, ईजिव ईजिम। ईजे इति। \`असंयोगा'दिति कित्त्वात् \`वचिस्वपी'ति संप्रसारणे कृते द्वित्वे सवर्णदीर्घ इति भावः। ईजाते ईजिरे क्रादिनियमादिट्। ईजिषे ईजाथे ईजिध्वे। ईजे ईजिवहे ईजिमहे। यष्टेति। तासि व्रश्चादिना जस्य षत्वे ष्टुत्वेन तकारस्य टः। यक्ष्यति यक्ष्यते इति। व्रश्चादिना जस्य षत्वे \`षढो'रिति षस्य कत्वे सस्य षत्वमिति भावः। अयाक्षीदिति। सिचि हलन्तलक्षणा वृद्धिः। जस्य षः, तस्य कः, सस्य ष इति भावः। अयष्टेति। अयज् स् त इति स्थिते \`झलो झलीति सलोपे, जस्य षः, ष्टुत्वेन तकारस्य ट इति भावः। अयक्षाताम् अयक्षत। अयक्ष्यत्, अयक्ष्यत। डु वप् बीजसंताने इति। प्ररोहार्थं बीजानां क्षेत्रेषु प्रक्षेपणे इत्यर्थः। तदाह-- क्षेत्रे विकिरणमिति। \`वपिः प्रकिरणार्थ' इति \`सन्यङो'रित्यत्र भाष्यम्। गर्भाधानं चेति। \`अप्रमत्तारक्षत तन्तुमेतं मा वः क्षेत्रे परबीजानि वाप्सु'रित्यादौ तथा दर्शनादिति भावः। अयं छेदनेऽपीति। \`वर्तते' इति शेषः। केशान्वपतीति। छिनत्तीत्यर्थः। अनिडयम्। उवापेति। \`लिट्यभ्यासस्ये'त्यकित्यभ्यासस्य संप्रसारणमिति भावः। किति तु \`वचिस्वपी'ति द्वित्वात्प्राक्संप्रसारणे कृते द्वित्वम्। ऊपतुः ऊपुः। उवपिथ--उवप्थ, ऊपथुः ऊप। उवाप-- उवप ऊपिव ऊपिम। ऊपे इति। ऊपाते ऊपिरे। ऊपिषे ऊपाथे ऊपिध्वे। ऊपे ऊपिवहे ऊपिमहे। वप्तेति। वप्स्यति। वप्स्यते। वपतु वपताम्। अवपत् अवपत। वपेत् वपेत। उप्यादिति। आशिषि यासुटः कित्त्वात् \`वचिस्वपी'ति संप्रसारणम्। वप्सीष्टेति। सीयुटि रूपम्। प्रण्यवाप्सीदिति। लुङि परस्मैपदे सिचि हलन्तलक्षणा वृद्धिः। \`नेर्गदे'ति णत्वम्। अवाप्ताम् अवाप्सुः। अवप्तेति। आत्मनेपदे लुङि \`झलो झली'ति सलोपः। अवप्साताम्। वह प्रापणे इति। अयमनिट्। वहति वहते। उवाहेति। \`लिट्यभ्यासस्ये'ति अकिति अभ्यासस्य संप्रसारणमिति भावः। किति \`वचिस्वपी'ति संप्रसारणे कृते द्वित्वम्। ऊहतुः ऊहुः। भारद्वाजनियमात्थलि वेट्। तदाह--उवहिथेति। \`न शसददेति निषेधात् \`थलि च सेटी'ति न भवति। अथ थलि अनिट्पक्षे आह--सहिवहोरोदवर्णस्येति। सहिवहोरवर्णस्य ओत्स्याड्‌ढ्रलोपे परत इत्यर्थः। \`ढ्रलोप' इति दीर्घं बाधित्वा ओत्त्वमिति भावः। उवोढेति। तासि ढत्वधत्वष्टुत्वढलोपाः, ओत्त्वं च। लृटि स्ये, हस्य ढः, तस्य कः,षत्वम्। तदाह-- वक्ष्यति वक्ष्यते इति। वहतु वहताम्। अवहत् अवहत। वहेत्। वहेत। उह्यात्। अवाक्षीदिति। हलन्तलक्षणवृद्दौ ढकषाः प्राग्वत्। अवोढामिति। \`झलो झली'ति सलोपे ढत्वधत्वष्टुत्वढलोपाः, ओत्त्वं चेति भावः। अवाक्षुरिति। उसि सिचि वृद्धौ ढकषाः। अवाक्षीः अवोढम् अवोढ। अवाक्षम् अवाक्ष्व अवाक्ष्म। अवोढेति। लुङि आत्मनेपदे प्रथमपुरुषैकवचने अवह् स् त इति स्थिते सलोपः, ढत्वधत्वष्टुत्वढलोपाः, ओत्त्वं च। अवक्षातामिति। आतामि सिचि ढकषा इति भावः। अवक्षतेति। \`आत्मनेपदेष्वनतः' इत्यदादेशः। अवोढ्वमिति। अवक्षि अवक्ष्वहि अवक्ष्महि। अवक्ष्यत् अवक्ष्यत। इति वहत्यन्ताः स्वरितेतो गताः। वसधातुरनिट्। अकिति लिटि परे \`लिट्यभ्यासस्ये'त्यभ्यासस्य संप्रसारणम्। तदाह-- उवासेति। किति तु \`वचिस्वपी'ति संप्रासरणे कृते द्वित्वादौ लिटि परे \`लिट्यभ्यासस्ये'त्यभ्यासस्य ादेशप्रत्ययावयवत्वाऽभावादप्राप्ते षत्वे-



 (241) शासिवसिघसरीनां च ।8।3।60।

 - शासिवसि। \`सहेः साडः सः' इत्यतः स इति षष्ठ्यन्तमनुवर्तते। \`इण्को'रिति, \`अपदान्तस्य मूर्धन्यः' इति चाधिकृतम्। तदाह--इण्कवर्गाभ्यामिति। भारद्वाजनियमात्थलि वेडिति मत्वा आह-- उवसिथ उवस्थेति। \`न शसददे' ति निषेधात् \`थलि च सेटी'ति न भवति। ऊषथुः ऊष, उवास--उवस ऊषिव ऊषिम। क्रादिनियमादिट्। वस् स्य ति इति स्थिते आह-- सः स्यार्द्धधातुके इति। अनेन सकारस्य तकार इति भावः। वसतु। अवसत्। वसेत्। उष्यादिति। आशीर्लिङि यासुटः कित्त्वाद्वस्य संप्रसारणे \`सासिवसी'ति षत्वमिति भावः। अवात्सीदिति। सिचि हलन्तलक्षणवृद्दौ सस्य तकारः। अवात्तामिति। अवस् स् तामिति स्थिते वृद्धौ \`झलो झली' ति सलोपे प्रत्ययलक्षममाश्रित्य सकाराद्यार्द्धदातुकपरत्वाद्धातुसकारस्य \`सः सि' इति तकारः। वस्तुतस्तु अवात्स्व अवास्म। अवत्स्यत्। वेञ्धातुरनिट्। ञित्त्वादुभयपदी। तन्तुसन्तानः-- पटनिर्माणार्थं तन्तूनां तिर्यक्प्रसारमविशेषः। वयति वयते इति। शपि अयादेशः। वेञो वयिः। शेषपूरणेन सूत्रं व्याचष्टे--वा स्याल्लिटीति। \`लिच्यन्यतरस्या'मित्यतोऽन्यतरस्यामित्यनुवृत्तेरिति भावः। उच्चारणार्थ इति। इकारस्य इत्संज्ञकत्वे तु नुम् स्यादिति भावः। उवायेति। णलि वयादेशे यजादित्वादकिति लिटि परे \`लिट्यभ्यासस्ये'ति वकारस्य संप्रासरणे उपधावृद्धिरिति भावः। अत्र यकारस्य तु न संप्रसारणं, \`लिटि वयो यः'इति तन्निषेधस्यानुपदमेव वक्ष्यमामत्वादिति भावः। यद्यपि णलि वयादेशाऽभावेऽपि द्वित्वे अभ्यासस्य संप्रसारमे \`अचो ञ्णिती'ति वृद्धौ आयादेशे उवायेति सिध्यति, तथापि ऊयतुरित्याद्यर्थं वयादेशस्य आवश्यकत्वादिहापि वयादेशो न्याय्यत्वादुपन्यस्तः। वे--अतुस् इति स्थिते वयादेशे कृते--



 (242) ग्रहिज्यावयिव्यधिविष्ठिविचतिवृश्चतिपृच्छतिभृज्जतीनां ङिति च ।6।1।16।

 ग्रहिज्या। चकारेण \`वचिसवपियजादीना'मित्यतः कितीति समुच्चीयते। \`ष्यङः संप्रसारण'मित्यनुवर्तते।तदाह--एषामित्यादि। अत्र परस्मैपदिग्रह्यादिसाहचर्यात् \`अय वय पय \[गतौ\]' इति पठितस्यात्मनेपदिनो वयेर्न ग्रहणम्। यजादित्वादेव वयेः संप्रसारणे सिद्धे अत्र वयग्रहणं स्पष्टार्थमिति भाष्ये स्पष्टम् \[इति\] यकारस्य प्राप्ते इति। \`न संप्रसारणे संप्रसारण'मिति लिङ्गादन्त्यस्य यणः पूर्वं संप्रसारणमिति विज्ञानाद्यकारस्य संप्रसारणे प्राप्ते सतीत्यर्थः।



 (243) लिटि वयो यः ।6।1।38।

 लिटि वयो। संप्रसारणं नेति। \`न संप्रसारणे संप्रसारण'मित्यतस्तदनुवृत्तेरिति भावः। तथा च यकारस्य संप्रसारणनिषेधे वकारस्य संप्रसारणमिति भावः। तदाह--ऊयतुरिति।



 (244) वश्चास्याऽन्यतरस्यां किति ।6।1।39।

 वश्चास्या। \`लिटि वयो यः' इत्यनुवर्तते। तदाह--वयोयस्येत्यादि। उवयिथेति। अकित्त्वान्न वः। अजन्तत्वादकारवत्त्वाच्च थलि इड्विकल्पमाशङ्क्याह-- वयेस्तासावभावात्थलि नित्यमिडिति। वयेर्लिट्येव विहितत्वेन तासावभवात् \`अचस्तास्व'दिति \`उपदेशेऽत्वतः' इति च इण्निषेधऽप्रसक्त्या क्रादिनयिमान्नित्यनिडित्यर्थः। \`यस्तासावस्ति नित्याऽनिट् चे'ति भाष्यम्। ऊयथुः- ऊवथुः ऊय-ऊव। उवाय, उवय, ऊयिव-ऊविव, ऊयिम--ऊविम। ननु वयेरञित्त्वात्कथमुभयपदत्वमित्यत आह-- स्थानिवद्भावेनेति। ऊये ऊवे इति। \`वश्चास्यान्यतरस्या'मिति वत्वविकल्पः। वत्वाऽभावे \`लिटि वयो यः' इति यकारस्य संप्रसारणनिषेधः। वकारस्य \`ग्रहिज्ये'ति, \`वचिस्वपी'ति वा संप्रसारणम्। ऊयाते ऊयिरे। ऊयिषे ऊयाथे \[ऊयिढ्वे\] ऊयिध्वे। ऊये उयिवहे ऊयिमहे। क्रादिनियमादिट्। एवम् ऊवाते ऊविरे इत्यादि। वयादेशाऽभावे इति। यजादित्वात् \`लिट्यभ्यासस्ये'ति \`वचिस्वपी'ति च संप्रसारणे प्राप्ते सती'ति शेषः।



 (245) वेञः ।6।1।40।

 वेञः। \`लिटि वयो यः' इत्यतो लिटीति, \`न संप्रसारणे संप्रसारण'मित्यतो न संप्रसारणमिति चानुवर्तते।तदाह--वेञो नेति। अत्र कितीति नानुवर्तते। तदाह--ववाविति। णलि संप्रसारणनिषेधे \`आदेच उपदेशे' इत्त्यात्वे \`आत औ णलः' इत्यौभावे \`वृद्धिरेची'ति वृद्धौ रूपम्। ववतुरिति। \`आदेचः' इत्यात्त्वे \`आतो लोपः' । एवं ववुः। भारद्वाजनियमात्थलि वेट्, वेञस्तासावनिट्कत्वात्। तदाह--वविथ ववाथेति। इट्पक्षे अकित्त्वेऽपि इट्परत्वादाल्लोप इति भावः। ववथुः वव। ववौ वविव वविम। क्रादिनियमादिट्। ववे इति। ववाते वविरे। वविषे ववाथे \[वविढ्वे\]। वविध्वे। ववे वविवहे वविमहे। वातेति। लुटि तासि आत्त्वम्। वास्यति वास्यते। वयतु वयताम्। अवयत् अवयत। वयेत् वयेत। ऊयादिति। आशीर्लिङि यासुटि कित्त्वात् \`वचिस्वपी'ति संप्रसारणे पूर्वरूपे \`अकृत्सार्वधातुकयो'रिति दीर्ग इति भावः। वासीष्टेति। आशीर्लिङि आत्मनेपदे, सीयुटि आत्त्वे रूपम्। वासीयास्ताम्। अवासीदिति। आत्त्वे कृते इट्पकौ। अवास् इ स् ईदिति स्थिते \`इट ईटी'ति सिज्लोपः। अवासिष्टामित्यादि। आत्मनेपदे--अवास्त अवासातामित्यादि। अवास्यत् अवास्यत। व्येञ् संवरणे इति। ञित्त्वादुभयपदी। अनिट्। व्ययति व्ययते इति। शपि अयादेशः। णलादौ तु आत्त्वे विव्यौ विव्यतुरित्यादि प्राप्तम्।



 (246) न व्यो लिटिः ।6।1।46।

 तत्राह-- न व्यो लिटि। \`व्ये' इत्यस्य कृतात्त्वस्य षष्ठ्यन्तस्य \`व्य' इति निर्देशः। आत्त्वमिति। \`आदेच उपदेशे' इत्यत आदित्यनुवृत्तेरिति भावः। वृद्धिरिति। णलि व्ये अ इति स्थिते \`अचो ञ्णिती'ति वृद्धिरित्यर्थः। तथा च व्यै-अ इति स्थितम्। ननु तत्र द्वित्वे \`लिट्यभ्यासस्ये'त्यभ्यासे यकारस्य संप्रसारमे पूर्वरूपे उत्तरखण्डस्य आयादेशे \`विव्याये'ति रूपं वक्ष्यति, तदयुक्तं, संप्रसारणात्प्राक् परत्वाद्धलादिशेषेण यकारस्य निवृत्तौ वकारस्य संप्रसारणे उकारे सति उव्यायेत्यापत्तेरित्यत आह-- परमपीति। उभयेषामिति। \`लिट्यभ्यासस्ये'ति सूत्रे \`उभयेषा'मिति ग्रहणसामर्थ्यादित्यर्थः। तदेवोपपादयति--अन्यथेति। \`वचिस्वपियजादीना'मित्यस्य, \`ग्रहिज्यावयिव्यधिविष्टिविचतिवृश्चतिपृच्छतिभृज्जतीना'मित्यस्य च स्वरितत्वादेवात्रानुवृत्त्यैव सिद्धे पुन\`र्लिट्यभ्यासस्ये'त्यत्र \`उभयेषां'ग्रहणं पुनर्विधानार्थम्। तथा च वच्यादीनां ग्रह्यादीनां चाभ्यासस्य संप्रसारणं स्याल्लिटीति द्विर्विधानं लब्धम्। तत्र द्वितीयं विधानं नियमार्थम्--\`उभयेषामभ्यासस्य संप्रसारणमेव स्यान्नेतर'दिति। तेनाभ्यासे एतत्संप्रसारणविषये कार्यान्तरनिवृत्तिः सिद्धेत्यर्थः। तथा च प्रकृतेऽभ्यासयकारस्य संप्रासरणे सिद्धं रूपमाह-- विव्यतुः विव्युरिति। \`वचिस्वपी'ति संप्रसारणे द्वित्वे यणिति भावः। थलि भारद्वाजनियमादिड्विकल्पमाशङ्क्याह--इडत्त्यर्तीति। विव्ययिथेति। अकित्त्वादभ्यासस्य संप्रसारणमिति भावः। विव्यथुः विव्य। विव्याय विव्ययेति। अकित्त्वादभ्यासस्य संप्रसारणे णित्त्वविकल्पाद्वृद्धिविकल्प इति भावः। विव्यिव विव्यिम। विव्ये इति। कित्त्वात् \`वचिस्वपी'ति संप्रसारणे पूर्वरूपे \`वी'त्यस्य द्वित्वे यणिति भावः। विव्याते विव्यिरे। विव्यिषे विव्याथे \[विव्यिढ्वे\] विव्यिध्वे। विव्ये विव्यिवहे विव्यिमहे। व्यातेति। तासि एकारस्य आत्त्वम्। व्यास्यति व्यास्यते। व्ययतु व्ययताम्। अव्ययत् अव्ययत। व्ययेत् व्ययेत। वीयादिति। आशीर्लिङि सीयुटि आत्त्वम्। अव्यासीदिति। लुङि सिचि आत्त्वे इट्सकोः सिज्लोपः। अव्यासिष्टामित्यादि। स्यत। ह्वेञ्धातुरनिट्। ञित्त्वादुभयपदी। शब्दे चेति। आकारणार्थः \`आगच्छे'त्यादशब्दोऽत्र विवक्षितः। ह्वयति ह्वयते इति। शपि अयादेशः। णलादौ अकिति \`लिट्यभ्यासस्ये'ति अभ्यासस्यैव संप्रसारणे प्राप्ते--



 (247) अभ्यस्तस्य च ।6।1।33।

 अभ्यस्त स्य च। \`ह्वः संप्रसारण'मित्यनुवर्तते। \`ह्व' इति कृतात्त्वस्य \`हवे' इत्यस्य षष्ठ्यन्तम्। तथा च अभ्यस्तीभूतस्य ह्वेञः संप्रसारणे कृते पूर्वखण्डस्याऽभ्यासस्य \`न संप्रसारणे संप्रसारण'मिति निषेधः स्यादित्यत आह-अभ्यस्तीभविष्यत इति। ननु यद्यभ्यस्तीभविष्यतो ह्वेञः संप्रसारणं तर्हि द्वित्वं बाधित्वा परत्वात्संप्रसारणे सति \`विप्रतिषेधे यद्बाधितं तद्बाधित'मिति न्यायाद्द्वित्वं न स्यादित्यत आह--ततो द्वित्वमिति। संप्रसारणानन्तरं द्वित्वमित्यर्थः, पुनः प्रसङ्गविज्ञानादिति भावः। तथा च णलि आत्त्वे कृते संप्रसारणे पररूपे \`हु' इत्यस्य द्वित्वे \`कुहोश्चु'रिति चुत्वे तस्य जश्त्वे \`अचो ञ्णिती'ति वृद्धौ अवादेशे परिनिष्ठितं रूपमाह--जुहावेति। जुहुवतुरिति। अतुसि आत्त्वे आल्लोपं बाधित्वा अन्तरङ्गत्वात् \`अभ्यस्तस्य चे'त्यनेन संप्रसारणे \`वार्णादाङ्गं बलीयः' इत्यस्याऽनित्यतयाऽन्तरङ्गत्वात्पूर्वरूपे कृते द्वित्वे उवङिति भावः। यद्यपि किति \`वचिस्वपी'ति संप्रसारणेऽपि सिद्धमिदम्, तथापि अकिति आवश्यकमभ्यस्तस्य चेत्येत न्न्याय्यत्वादिहापि भवतीति बोध्यम्। एवं जुहुवुः। भारद्वाजनियमात्थलि वेट्। तदाह--जुहोथ जुहविथेति। जुहुवथुः जुहुव। जुहाव जुहव जुहुविव जुहुविम। क्रादिनियमादिट्। जुहुवे जुहुवाते जुहुविरे। जुहुविषे जुहुवाथे जुहुविढ्वे जुहुविध्वे। जुहुवे जुहुविवहे जुहुविमहे। ह्वातेति। तासि आत्त्वम्। ह्वास्यति ह्वास्यते। ह्वयतु ह्वयताम्। अह्वयत् अह्वयत। ह्वयेत् ह्वयेत। हूयादिति। आशीर्लिङि आत्त्वे यासुटि कित्त्वात् \`वचिस्वपी'ति संप्रसारणे पूर्वरूपे \`अकृत्सार्वधातुकयो'रिति दीर्घ इति भावः। ह्वासीष्टेति। आशीर्लिङि सीयुटि रूपम्। लुङि विशेषमाह--



 (248) लिपिसिचिह्वश्च ।3।1।53।

 लिपिसिचि। लिपि सिचि ह्वा एषां समाहारद्वन्द्वात्पञ्चम्येकवचनम्। \`च्लेः सि'जित्यतश्च्लेरिति, \`अस्यतवक्तिख्यातिभ्यः' इत्यतोऽङिति चानुवर्तते। तदाह--एभ्य इति। इदं परस्मैपदविषयम्, आत्मनेपदे विकल्पविधानात्। तदाह--



 (249) आत्मनेपदेष्वन्यतरस्याम् ।3।1।54।

 आत्मनेपदेषु। आतो लोप इति अह्वा अ त् इति स्थिते \`आतो लोप इटि चे'त्यालोप इत्यर्थः। अह्वदिति। अह्वताम्। अहवन्नित्यादि। अह्वतेति। लुङि आत्मनपदे अङि रूपम्। अह्वेताम् अह्वन्तेत्यादि। अङभावपक्षे त्वाह--अह्वास्तेति। अह्वासाताम् अह्वासत। इत्यादि। अह्वास्यत् अह्वास्यत। वद व्यक्तायां वाचीति। अज्झल्विभागेन स्पष्टोच्चारणे इत्यर्थः। सेडयम्। अच्छ वदतीति। \`अच्छे' त्यव्ययमाभिमुख्ये। अभिमुखं वदतीत्यर्थः। \`अच्छ गत्यर्थवदेषु' इति गतित्वादच्छेत्यस्य धातोः प्रागेव प्रयोग इति भावः। अकिति लिटि द्वित्वे \`लिट्यभ्यासस्ये'ति संप्रसारणमिति मत्वा आह-- उवादेतिकिति लिटि तु \`वचिस्वपियजादीना'मिति द्वित्वात्प्राक् संप्रसारणे कृते द्वित्वे सवर्णदीर्घ इति मत्वाह-- ऊदतुरिति। उवदिथेति। द्वित्वे अभ्यासस्य संप्रसारणमिति भावः। ऊदथुः ऊद। उवाद--उवद ऊदिव ऊदिम। वदितेति। तासि इट्। वदिष्यति। वदतु। अवदत्। वदेत्। उद्यादिति। आशीर्लिङि यासुटः कित्त्वात् \`वचिस्वपी'ति संप्रसारणमिति भावः। \`अवादी'दित्यत्र हलन्तलक्षमवृद्धेः \`नेटी'ति निषेधेऽपि \`अतो हलादे'रिति वृद्धिविकल्पमाशङ्क्य वदधातोः पृथग्ग्रहणाद्वृद्धिरित्यभिप्रेत्याह-- वदव्रजेति वृद्धिरिति। एतदर्थमेव \`वदव्रजहलन्तस्ये'त्यत्र वदधातोः पृथग्ग्रहणमिति भावः। टु ओ श्वीति। टुरोकारश्चेत्। श्वयतीति। शपि गुणाऽयादेशौ। लिटि तु अकिति णलादौ \`लिट्यभ्यासस्ये'त्यभ्यासस्य नित्यं संप्रसारणे प्राप्ते, किति तु अतुसादौ द्वित्वात्प्राक् \`वचिस्वपी'ति नित्यं संप्रसारणे प्राप्ते आह--



 (250) विभाषा श्वेः ।6।1।30।

 संप्रसारणमिति। \`ष्यङ संप्रसारण''मित्यतस्तदनुवृत्तेरिति भावः। लिटि यङि चेति। \`लिङ्यङो'रित्यनुवृत्तेरिति भावः। शुशावेति। णलि अभ्याससंप्रसारणं बाधित्वा द्वित्वात्प्रागेव परत्वादनेन संप्रसारणे कृते ततो द्वित्वे वृद्ध्यावादेशाविति भावः। अकित्त्वाद्वचिस्वपीत्यस्य नाऽत्र प्राप्तिः। तथा च लिट्यकित्स्वेकवचनेषु द्वित्वात्प्रागप्राप्तस्य संप्रसारणस्य विकल्पविधिः। \`शुशुवतु'रित्यादिद्विवचनबहुवचनेषु तु द्वित्वात्प्राग्वचिसवपीति प्राप्तस्य संप्रसारणसय विकलपविधिः। तथा च उभयत्र विभाषेयम्। यङंशे त्वप्राप्तविभाषैवेयम्-- शोशूयते। शेश्वीयते। तत्र णलि एतत्संप्रसारणाऽभावपक्षे \`श्वीत्यस्य द्वित्वानन्तरमभ्याससंप्रसारणे शुश्वाय इति प्राप्ते आह--श्वयतेर्लिट्यभ्यासलक्षणप्रतिषेध इति। लिट्यभ्याससंप्रसारणस्य प्रतिषेधो वक्तव्य इत्यर्थः। तथा च \`श्वि'इत्यभ्यासस्य संप्रसारणे पूर्वरूपे \`अकृत्सार्वधातुकयो'रिति दीर्घ इति भावः। लुङि विशेषमाह-- जॄस्तन्भ्विति। तथा च अश्वि अ त् इति स्थिते इयङि प्राप्ते--



 (251) श्वयतेरः ।7।4।18।

 श्वयतेरः। श्वयतेः-- अ इति च्छेदः। श्वयतेरिति श्तिपा निर्देशः। श्विधातोरित्यर्थः। \`अलोऽन्त्यस्ये'त्यन्त्यस्य इकारस्येति लभ्यते। \`ऋदृशोऽङो' इत्यतोऽङीत्यनुवर्तते। तदाह--श्वयतेरिकारस्येति। अश्व अ त् इति स्थिते सवर्णदीर्घमाशङ्क्याह--पररूपमिति। आर्द्धधातुकोपदेशे अदन्तत्वाऽभावान्न अल्लोपः। अश्वन्निति। अश्वः अश्वतम् अश्वत। अश्वम् अश्वाव अश्वाम। अङभावपक्षे त्वाह--विभाषेति। इयङिति। \`चङी'ति द्वित्वमित्यपि ज्ञेयम्। तदाह--अशिश्वियदिति। अङश्चङश्चाऽभावे तु अश्वि ईत् इति स्थिते इकारस्य सिचि वृद्धौ सत्यामायादेशे अश्वायीदित प्राप्ते आह-- ह्म्यन्तेति न वृद्धिरिति। श्विग्रहणादिति भावः। न च \`नेटी'त्येव सिचि अश्वि ईत् इति स्तिते सिचि वृद्ध्यपेक्षया परत्वादन्तरङ्गत्वाच्च इकारस्य गुणे एकारे कृते इगन्तत्वाऽभावेन सिचि वृद्ध्यप्राप्त्या अयादेशे कृते यान्तत्वादेव हलन्तलक्षणवृद्धेर्निषेधसिद्धेः \`ह्म्यन्ते'त्यत्र श्विग्रहणं व्यर्तमिति व्याच्यम्, अनवकाशतया अपवादत्वेन गुणं बाधित्वा सिचि वृद्धेः प्राप्तौ तन्निषेधार्थत्वादित्यलम्। वृदित्यस्य व्याख्यानम्-- यजादयो वृत्ता इति। ननु भ्वादयो वृत्ता इति कुतो न व्याख्यायते इत्यत आह-- भ्वादिस्त्वाकृतिगण इति। चुलुम्पतीति। चुलुम्पधातुर्लोपार्थकः, तस्यापि भ्वादिगणे पाठाच्छब्विकरणत्वमिति भावः। इति भ्वादय इति। नचैवं सति \`अद भक्षणे' इत्यादीनां वक्ष्यमाणानां धातुत्वं क्थमिति शङ्क्यं, शब्विकरणा भ्वादयः समाप्ता इत्यर्थात्।

 इति बालमनोरमायां भ्वादयः।













.



 ***अथ अदादिप्रकरणम् ।***







 (252) ऋतेरीयङ् ।3।1।29।

 ऋतेरीयङ्। ऋतेर्धातुपाठेऽदर्शनादाह-- ऋतिः सौत्र इति। स्वार्थे इति। अर्थविशेषस्याऽनिर्देशादिति भावः। तकारान्तो धातुरयमिका निर्दिष्टो न त्विकारान्तः। इदन्तत्व हि सवर्णदीर्घेणैव सिद्धे ईयङिति ईकारोच्चारणवैयर्थ्यात्। नच इदन्तत्वे सति \`एरनेकाचः' इति यण् स्यादिति वाच्यम्, एवमपि \`ऋतेर्ङ्यः' इति ङ्यप्रत्यये कृते \`अकृत्सार्वधातुकयोर्दीर्घः' इति दीर्घेणैव सिद्धे इयङ्विधिवैयर्थ्यात्। एके इति। अन्ये इत्यर्थः। ऋतीयते इति। ईयङोऽदन्तत्वाच्छपि पररूपम्। ऋतीयांचक्रे इति। \`कास्प्रत्यया'दित्याम्। ऋतीयिता। ऋतीयिष्यते। ऋतीयताम्। आर्तीयत। ऋतीयेत। ऋतीयिषीष्ट। आर्तीयिष्ट। आर्तीयिष्यत। आनर्तेति। ऋत् इति तकारान्ताल्लिटि णलि द्वित्वे उरदत्त्वे रपरत्वे हलादिशेषे \`अत आदे'रित्यभ्यासस्य दीर्घे \`तस्माननुड्‌द्विहलः' इति नुट्, \`नुड्विधौ ऋकारैकदेशो रेफो हल्त्वेन गृह्यते' इत्युक्तेरिति भावः। आनृततुः आनृतुः। अनिट्सु अस्याऽपाठात् थलि नित्यमिट्। आनर्तिथ आनृतथुः आनृत। आनर्त। आनृतिव आनृतिम। अर्तिता। अर्तिष्यति। ऋत्यात्। आर्तीदिति। \`इट ईटि' इति सिज्लोपः। आडागमः। आर्तिष्यत्। अथ लुगविकरणान् धातून्निरूपयितुमुपक्रमते-- अद भक्षणे इति। अनिडयम्।



 (253) अदिप्रभृतिभ्यः शपः ।2।4।72।

 अदिप्रभृतिभ्यः। \`ण्यक्षत्रियार्षञितः' इत्यतो लुगित्यनुवर्तते इत्यभिप्रेत्य शेषपूरणेन सूत्रं व्याचष्टे-- लुक् स्यादिति। अदिप्रभृतिभ्यः परस्य शपो लुगिति फलितम्। अत्तीति। शपो लुकि दस्य चर्त्वेन तकारः। एवमत्त इत्यपि। अदन्तीति। तदर्थमेव \`झोऽन्तः' इत्यत्र अकारादिरादेश आश्रितः। अत्सि अत्थः अत्थ। अद्मि अद्वः अद्मः।



 (254) लिट्यन्यतरस्याम् ।2।4।40।

 लिट्यन्यतरस्याम्। \`अदो जग्धि' रित्यतोऽद इति, \`लुङ्सनोर्घस्लृ' इत्यतो घस्लृ इति चानुवर्तते। तदाह--अद इति। आदेशे लृकार इत्। घसादेशोऽत्राऽनिट्। जघासेति। अकित्त्वात् \`गमहने'त्युपधालोपो नेति भावः। जघस् अतुसिति स्थिते आह--गमहनेत्युपधालोप इति। \`असंयोगा'दिति कित्त्वादिति भावः। जघ्‌स् अतुसिति स्थिते घकारस्य चर्त्वं वक्ष्यन्नुपधालोपस्य स्थानिवत्त्वमाशङ्क्याह-- तस्येति। उपधालोपस्येत्यर्थः। जघ्‌स् अतुसिति स्थिते सकारस्य आदेशप्रत्ययावयवत्वाऽभावादाह-- शासीति। थलितु क्रादिनियमान्नित्यमिट्। \`उपदेशेऽत्वतः' इति निषेधस्य तासौ नित्याऽनिड्विषयत्वात्। रघस् तु तासौ न विद्यत एव, कुतस्तस्य तासावनिट्कत्वम्। \`यस्तासावस्ति अनिट् चे'ति हि भाष्यम्। तदाह--घसेस्तासाविति। जघसिथेति। जक्षयुः जक्ष। जघासजघस जक्षिव जक्षिम। घसादेशाऽभावपक्षे त्वाह--आदेति। थलि भारद्वाजनियमादिड्विकल्पे प्राप्ते इडत्त्यर्तीति। आदिथेति। आदथुः आद। आद आदिव आदिम। अत्ता। अत्स्यतीति। अनिट्। दस्य तः। अत्तु अत्तात् अत्ताम् अदन्तु। अद्--हि इति स्थिते \`झयो होऽन्यतरस्या'मिति हकारस्य पूर्वसवर्णविकल्पेन धकारविकल्पे प्राप्ते--



 (255) हुझल्भ्यो हेर्धिः ।6।4।101।

 हुझल्भ्यो हेर्धिः। झलन्तेभ्य इति। अङ्गविशेषणत्वात्तदन्तविधिरिति भावः। अनेकाल्त्वात्सर्वादेशः। \`रुदिही'त्यत्र तु न , निर्दिश्यमानहेरिडा व्यवहितत्त्वात्, इट्सहितस्य त्वनिर्दिश्यमानत्वादिति भाष्ये स्पष्टम्। अत्तादिति। धित्वात्परत्वात्तातङ्। तस्य स्थानिवत्त्वेन हित्वेऽपि न पुनर्धित्वं, \`विप्रतिषेधे यद्बाधितं तद्बाधितमेवे'ति न्यायात्। अत्तम् अत्त। अदानीति। \`आडुत्तमस्ये'त्याडागमः। एतदर्थमेव आडागमे दीर्घोच्चारणमिति भावः। अदाव अदाम। लहि आद् त् इति स्थिते--



 (256) अदः सर्वेषाम् ।7।3।100।

 अदः सर्वेषाम्। \`अद' इति पञ्चमी। \`तस्मादित्युत्तरस्ये'ति परिभाषया परस्येति लभ्यते। \`गुणोऽपृक्ते' इत्यतः \`अपृक्ते' इति, \`तुरुस्तुशम्यमः' इत्यतः \`सार्वधातुके' इति चानुवर्तते। सप्तमीद्वयं च षष्ठ्या विपरिणम्यते। \`अह् गार्ग्यगालवयो'रित्तोऽडित्यनुवर्तते। \`गार्ग्यगालवयो'रित्स्यानुवृत्तिनिवृत्तये \`सर्वेषा'मिति। तदाह--अदः परस्येत्यादिना। टित्त्वादाद्यवयः। तदाह--आददिति। आत्तामिति। अपृक्तग्रहणान्नाऽडागम इति भावः। विधिलिङि रूपमाह--अद्यादिति। शपो लुकि अतः परत्वाऽभावात् \`अतो येयः' इति नेति भावः।मिपः अमि यासुटि सलोपे सवर्णदीर्घे---अद्याम्। अद्याव अद्याम। आशीर्लिङि अद्यादिति सिद्धवत्कृत्याह--अद्यास्तामिति। लुङि अद् स् त् इति स्थिते--



 (257) लुङ्‌सनोर्घस्लृ ।2।4।37।

 लुङ्सनोर्घस्लृ। \`अदो जग्धिः इत्यतोऽद इत्यनुवर्तते। तदाह--अद इति. लृदित्त्वस्य प्रयोजनमाह-- लृदित्‌त्वादिति। हनधातुरिनिट्। प्रणिहन्तीति। शपो लुक्। नस्याऽनुस्वारपरसवर्णौ। \`नेर्गदे'ति णत्वम्।



 (258) अनुदात्तोपदेशवनतितनोत्यादीनामनुनासिक लोपो झलि क्ङिति ।6।4।37।

 अनुदात्तोपदेश। \`ऊदृदन्तै'रित्यादिभिः सङ्गृहीता अनुदात्तोपदेशाः, वनतिभौवादिकः, तनोत्यादयस्तु \`तनु विस्तारे' इत्यादिना पठिष्यन्ते। एतेषामनुनासिकस्य लोपः स्याज्झलादौ क्ङितीति प्रतीयमानार्थः। एवं सति \`मुक्त'मित्यादौ मुचादीनामपि मकारादिलोपः स्यात्। तत्राह-- अनुनासिक इति लुप्तषष्ठीकं पदमिति। एवमप्युक्ताऽतिप्रसङ्गतादवस्थ्यादाह--वनतीतरेषां विशेषणमिति। अनुदात्तोपदेशानां तनोत्यादीनां चेत्यर्थः। तथा च विशेषणत्वात्तदन्तविधावनुनासिकान्तानामनुदात्तोपदेशानां तनोत्यादीनां वनतेश्चेत्येषामन्तस्य लोपः स्यादित्यर्थलाभान्मुक्तमित्यादौ नातिप्रसङ्गः। तदाह--अनुनासिकान्तानामित्यादिना। वनधातोस्तु अनुनासिकान्तत्वान्न विशेषणम्, अव्यभिचारादिति भावः। अत्रानुदात्तोपदेशाननुनासिकान्तान्दर्शयति---यमिरमीति। अनुदात्तोपदेशेषु एतेषामेव षण्णामनुनासिकान्तत्वादिति भावः। अथ तनोतीत्यादीननुनासिकान्तान्दर्शयति--तनुक्,णुक्षिण्विति। \`मनु' इत्यन्तं समाहारद्वन्द्वात्प्रथमैकवचनम्। एतेऽष्टौ तनोत्यादयोऽनुनासिकान्ता इत्यर्थः। \`तनु विस्तारे' इत्यारभ्य \`डु कृञ् करणे' इत्यन्ता दश धातवस्तनोत्यादयः। तत्रकरोतिरनुनासिकान्तात्वाऽभावादिह न गृह्यते, \`जनसनखनां सन्झलो'रिति सनोतेरात्त्वस्य वक्ष्यमाणत्वात्सोऽप्यत्र न गृहीतः। \`वनु याचने' इति तनादौ पठितम्। तस्य उविकरणतया, उदित्त्वेन वनतिग्रहणेनाऽग्रहणात्तनादौ पठितस्यापि पृथग्ग्रहणम्। तत्र तानादिकस्य वनेरुदित्त्वात् \`उदितो वे'ति क्त्वायामिड्विकल्पात् \`यस्य विभाषे'ति निष्ठायामिडभावे वतः वतवानित्युदाहरणम्। वनतेस्तु भौवादिकस्य उदित्त्वाऽभावान्निष्ठायां सेट्कतवेऽपि क्तिनि वतिरित्युदाहरणम्, तत्र \`तितुव्रतथसिसुसरकसेषु चे'ति इण्निषेधादित्यलम्। हत इति। तसि अनुदात्तोपदेशानुनासिकान्तत्वान्नकारलोपः, \`सार्वधातुकमपि' दिति तसो ङित्त्वात्। घ्नन्तीति। अजादिङित्परकत्वात् \`गमहने'त्युपधालोपे \`हो हन्ते' रिति कुत्वेन हस्य घः। हसि हथः हथ।



 (259) वमोर्वा ।8।4।23।

 वमोर्वा। \`उपसर्गादसमासेऽपी'त्यतः उपसर्गादित्यनुवर्तते। \`रषाभ्यां नो णः' इति सूत्रमनुवर्तते। \`हन्तेरत्पूर्वस्ये'त्यतो \`हन्ते'रिति। तदाह--- उपसर्गस्यान्निमित्तादिति। णलि जहानेति स्तिते आह--हो हन्तेरिति। \`अभ्यासाच्चे'त्यपेक्षयाऽस्यान्तरङ्गत्वेन न्याय्यत्वादिति भावः। जघ्नतुरिति। \`गमहने'त्युपधालोपे \`हो हन्ते'रिति कुत्वम्। थलि भारद्वाजनियमादिड्विकल्पे जहनिथ जहन् थ, इति स्थिते ञ्णित्प्रत्ययपरत्वाऽभावान्नकारपरत्वाऽभावाच्च \`हो हन्ते'रिति कुत्वाऽप्राप्तौ।



 (260) अभ्यासाच्च ।7।3।55।

 अभ्यासाच्च। \`हो हन्ते'रित्यनुवर्तते। \`चजोः कु घिण्ण्यतो'रित्यतः कुग्रहणं च। तदाह--अभ्यासात्परस्येत्यादिना। जघनिथ जघन्थेति। इडभावे नस्याऽनुस्वारपरसवर्णौ। जघ्नथुः। जघ्न। जघान--जघन, जघ्निव जघ्निम। लृटि स्ये इण्निषेधमाशङ्क्याह-- ऋद्धनोरिति। हन् हि इति स्थिते \`हुझल्भ्यः' इति धित्वे प्राप्ते--।



 (261) हन्तेर्जः ।6।4।36।

 हन्तेर्जः। \`शा हौ इत्यतो हौ इत्यनुवृत्तिमभिप्रेत्य शेषपूरणेन सूत्रं व्याचष्टे-- हौ परे इति। कृते जादेशे \`अतो हे'रिति हेर्लुकमाशङ्क्य आह--आभीयतयेति। जहीति। हतात् हतम्। हत। हनानीति। आटः पित्त्वेन हित्त्वाऽभावान्नोपधालोप इति भावः। अहन्निति। लङस्तिपि \`इतश्चे'ति इकारलोपे \`संयोगान्तस्ये'ति तकारलोपः। न्याय्यत्वाद्धल्ङ्यादिलोपो वा। अहनमिति। अहन्व। अहन्म। झलादिपरकत्वाऽभावान्नोपधादीर्घः। विधिलिङि हन्यात् हन्यताम् इत्यादि। आशीर्लिङि वधादेशं वक्ष्यन्नाह-



 (262) आर्द्धधातुके ।2।4।35।

 आर्द्धधातुके। इत्यधिकृत्येति। \`अदो जग्धि'रित्यादिविधयो वक्ष्यन्ते' इति शेषः। तदधिकारस्थं सूत्रमाह--



 (263) हनो वध लिङि ।2।4।42।

 हनो वध। \`वधे'ति लुप्तप्रथमाकम्। हनो वधादेशः स्यादार्द्धधातुके लिङीत्र्थः।



 (264) लुङि च ।2।4।43।

 लुङि च। हनो वधादेशः स्याल्लुङीत्यर्थः स्पष्टः। वधादेशोऽदन्त इति। धकारादकारो न सुखोच्चारमार्थ इति भावः। तत्प्रयोजनं तु अनुपदमेव अवधीदित्यत्र वक्ष्यते। ननु आशीर्लिङि हन्यादिति स्थिते आर्द्धधातुके परे कृतस्य वधादेशस्य आर्द्धधातुकोपदेशे अकारान्तत्वाऽभावात्कथं वध्यादित्यत्र अल्लोप इत्यत आह-- विषयसप्तमीति। तथा च आर्द्धधातुके विवक्षिते तत्प्रवृत्तेः प्रागेव वधादेशे कृते आर्द्धधातुकप्रवृत्तिरिति फलितम्। ततश्च आर्द्धधातुकोपदेशे वधादेशस्य अकारान्तत्वादल्लोपो निर्बाधः। तदाह--तेनेति। अवधीदिति। सिचि अल्लोपे कृते वधादेशस्य धकारान्ततया एकाच्त्वेऽप्यादेशोपदेशेऽनेकाच्त्वेन \`एकाच उपदेशे' इति निषेधाऽभावात्सिच् इट्। \`अतो हलादे'रिति वृद्धिस्तु न भवति, \`अचः परिस्मिन्नि' त्यल्लोपस्य स्थानिवत्त्वात्। एतदर्थमेव हि वधादेशस्य अदन्तत्वमाश्रितम्। स्वरितेत इति। उभयपदिन इति फलितम्। द्विष अप्रीताविति। अनिट्। द्वेष्टीति। पित्त्वेन ङित्त्वाऽभावाल्लघूपधगुण इति भावः। द्विष्टः द्विषन्ति। द्वेक्षि द्विष्ठः द्विष्ठ। द्वेष्मि द्विष्वः द्विष्मः। तङि उदाहरति-- द्विष्टे इति। ङित्त्वान्न गुणः। द्विषाते द्विषते। द्विक्षे द्विषाथे द्विड्ढ्वे। द्विषे द्विष्वहे द्विष्महे। षढोरिति षस्य कत्वं मत्वा आह-- द्वेक्ष्यतीति। द्विड्ढीति। हेर्धिः, षस्य जश्त्वेन डः, ष्टुत्वेन ढः। द्विष्टात्,द्विष्टम्, द्विष्ट। द्वेषाणीति। आटः पित्त्वेन ङित्त्वाऽभावाद्गुणः, षात्परत्वाण्णत्वम्। द्वेषाव द्वेषाम। द्विष्टाम् द्विषाताम् द्विषताम्। द्विक्ष्व द्विषाथाम् द्विड्ढ्वम्। द्वैषे इति। आटः पित्त्वेन ङित्त्वाऽभावाद्गुण इति भावः। अद्वेडिति। लङस्तिप्। गुणः। इकारलोपः। हल्ङ्यादिलोपः। \`वाऽवसाने' इति \`झलां ज' शिति च चर्त्वजश्त्वे इति भावः। अद्विष्टाम्।



 (265) द्विषश्च ।3।4।112।

 द्विषश्च। \`झेर्जु'सिति \`लङः शाकटायनस्ये'ति चानुवर्तते इत्यभिप्रेत्य शेषपूरणेन सूत्रं व्याचष्टे-- लङो झेरिति। अद्विषन्निति। अद्वेट् अद्विष्टम् अद्विष्ट। अद्वेषम् अद्विष्व अद्विष्म। विधिलिङि परस्मैपदे आह--- द्विष्यादिति। द्विष्याताम् द्विष्युः-- इत्यादि। तङि आह-- द्विषीतेति। द्विषीयाताम् द्विषीरन् इत्यादि। आशीर्लिङि द्विष्यास्ताम्-- इत्यादि। तङ्याह--द्विक्षीष्टेति। \`लिङ्सिचावात्मनेपदेषु' इति कित्त्वान्न गुणः। द्विक्षीयास्तामित्यादि। लुङि परस्मैपदे आह--अद्विक्षदिति। \`शल इगुपधात्' इति क्सः। अद्विक्षताम् अद्विक्षन्नित्यादि। तङित्यादौ प्रकृष्टपूरणस्यार्थस्यानवगमादाह--प्रपूरणं पूरणाऽभाव इति। ऊधः पूरणप्रतिकूलीभाव इत्यर्थः। ऊधशः सकाशात्क्षारणे इति यावत्। ननु प्रपूरणशब्दस्य कुतोऽयमर्थ इत्यत आह-- धात्वर्थं बाधते कश्चिदिति। प्रसिद्धं धात्वर्तं कश्चिदुपसर्गो बाधित्वा अर्थान्तरं नयतीत्र्थः। दोग्धीति। \`दादे'रिति हस्य घः, \`झषस्तथो'रिति तकारस्य धकारः, घस्य जश्त्वेन गः। एवं दुग्ध इत्यपि। दुहन्ति। धोक्षीति। हस्य घः, चर्त्वेन कः, षत्वमिति भावः। दुग्धः दुग्ध।दोह्म दुह्वः दुह्मः। लटि आत्मनेपदे आह--दुग्धे इति। घधगाः। दुहाते दुहते। धुक्षे इति। हस्य घः, दस्य भष् धकारः, घस्य कः, षत्वम्। दुहाथे। धुग्ध्वे इति। हस्य घः, भष्, घस्य गः। दुह्वहे दुह्महे। दुदोह, दुदुहतुः, दुदुहुः। अजन्ताऽकारवत्त्वाऽभावात्क्रादिनियमान्नित्यमिट्। दुदोहिथ, दुदुहथुः दुदुह।दुदोह दुदुहिव दुदुहिम। दुदुहे दुदुहाते दुदुहिरे दुदुहिषे दुदुहाथे दुदुहिढ्वे--दुदुहिध्वे। दुदुहे दुदुहे दुदुहिवहे दुदुहिमहे। दोग्धा। धोक्ष्यति। धोक्ष्यते। दोग्ध्विति.दुग्धात् दुग्दाम् दुहन्तु। दुग्धीति। हेर्धिः।घत्वजश्त्वे। दुग्धात्। दुग्धम्। दुग्ध। जश्त्वचर्त्वे। षत्वम्। दुहाथाम्। धुग्ध्वमिति। हस्य घः, भष्, घस्य जश्त्वम्। दोहै इति। आटः पित्त्वादङित्त्वाद्गुण इति भावः। दोहावहै दोहामहै। लङि परस्मैपदे आह--अधोगिति। तिप इकारलोपः, हल्ङ्यादिलोपः, हस्य घः, दस्य भष्, घस्य चर्त्वविकल्पः। अदुग्धाम् अदुहन्। अधोक् अदुग्धम् अदुग्ध। अदोहमिति। अदुह्व अदुह्म। लङस्तङ्याह-- अदुग्धेति। हस्य घः, तकारस्य धः, घस्य गः। अदुहाताम् अदुहत। अदुग्धाः, अदुहाथाम्। अधुग्ध्वमिति। \`क्सस्याऽचि'। अधुक्षाताम् अधुक्षन्त। अधुक्षथाः, अधुक्षाथाम्, अधुक्षध्वम्। अधुक्षि, अधुक्षावहि, अधुक्षामहि। लुग्वेति। त थास् ध्म् वहि--एषु चतुर्षु दन्त्यादिषु परेषु \`लुग्वा दुहे'ति क्सस्य लुक्पक्षे लङीव रूपाणीत्यर्थः। तथा च अदुग्ध, अदुग्धाः, अधुग्ध्वम्, तदुह्वहि--इत्यपि रूपाणीति फलितम्। अधोक्ष्यत्। अधोक्ष्यत। दिह उपचये इति। ुपचयो वृद्धिःओओ। अनिट्। प्रणिदेग्धीति। \`नेर्गदे'ति णत्वम्। दुहधातुवद्रूपाणि। लिह आस्वादने इति। अनिट्। लेढीति। शपो लुकि ढत्वधत्वष्टुत्वढलोपाः। लेक्षीति। सिपि हस्य ढः। \`षढो'रिति ढस्य क इति भावः। लीढः लीढ। लेहमि लिह्वः लिह्मः। लटि तङ्याह-- लीढे इति।लिहाते लिहते। लिक्षे इति। ढकषाः। लिहाते इति सुगमम्। लीढ्वे इति। ढत्वधत्वष्टुत्वढलोपदीर्घाः। लिहे लिह्वहे लिह्महे। लेढा । लेक्ष्यति। लेक्ष्यते। लेढ्विति। लीढात् लीढाम् लिहन्तु। लीढीति। हेर्धिः। ढत्वधत्वष्टुत्वढलोपदीर्घाः। लीढात् लीढम् लीढ। लेहानीति। आटः पित्त्वेन ङित्त्वाऽभावाद्गुण इति भावः। लेहाव लेहाम। लीढाम् लिहाताम् लिहताम्। लिक्ष्व लिहाथाम् लीढ्वम्। लेहै लेहावहै लेहामहै। अलेडिति। लङि तिपि शपो लुकि इकारलोपे हल्ङ्यादिलोपे हस्य ढः। चर्त्वविकल्प इति भावः। अलीढाम् अलिहन्। अलेट् अलीढम् अलीढ। अलेहम् अलिह्व अलिह्म। अलीढ अलिहाताम् अलिहत। अलीढाः। अलिहाथाम् अलीढ्वम्। अलिहि अलिह्वहि अलिह्महि। अलिक्षिदिति। लुङि क्सः। अलिक्षताम् अलिक्षन्त। अलिक्षथाः-- अलीढाः, अलिक्षाथाम् अलिक्षध्वम्--अलीढ्वम्। अलिक्षि। \`लुग्वा दुहे'ति लुग्विकल्पं मत्वा आह-- अलिक्षावहि अलिह्वहीति। अलेक्ष्यत् अलेक्ष्यतेति। लृङि रूपे। द्विषादयश्चत्वारः स्वरितेतो गताः। चक्षिङ् व्यक्तायां वाचीति। गूढार्थस्य स्पष्टप्रतिपत्त्यर्थे विवरणे इत्यर्थः। अयं दर्शनेऽपीति। श्रुतौ \`पूर्वाऽपरं चरतो माययैतो। शिशू क्रीजन्तौ परियातो अध्वरम्। विश्वान्यन्यो भुवनानि चक्षे। ऋतूनन्यो विदधज्जायते पुनः इत्यादौ तथा दर्शनादिति नाप्यनुदात्तेत्त्वप्रयुक्तात्मनेपदार्थं तदिति शक्यं वक्तुं,ङित्त्वादेव तत्सिद्धेरित्यत आह--इकारोऽनुदात्तो युजर्थ इति। नाप्यनुदात्तेत्त्वप्रयुक्तात्मनेपदार्थं तदिति शक्यं वक्तुं, ङित्त्वादेव तत्सिद्धेरित्यत आह-- इकारोऽनुदात्तो युजर्थ इति। \`अनुदात्तेतश्च हलादे'रिति ल्युडपवादयुच्प्रत्ययार्थ इत्यर्थः। अकारमुल्लङ्घ्य इकारोच्चारणं तु उच्चारणार्थत्वाऽभावप्रतिपत्त्यर्थमिकारस्य इत्संज्ञावश्यकत्वे नुमागमः स्यादित्यत आह-- नुम् तु नेति। कुत इत्यत आह-- अन्ते इदित इति। \`इदितो नुम् धातो'रित्यत्र \`गोः पादान्ते' इत्यस्मादन्ते इत्यनुवृत्तेरिति भावः। नन्विकारे युजर्थमनुदात्तत्वस्य इत्संज्ञकत्वस्य च आवश्यकत्वे तत एवात्मनेपदसंभवान्ङकारोच्चारणं व्यर्थमित्याशङ्क्य आह--ङकारस्त्विति। ङकारो नित्यात्मनेपदार्थः। अनुदात्तेतत्वप्रयुक्तं त्वात्मनेपदं कदाचिन्न स्यात्, अतो ङकारोच्चारणम्। अत एव \`अनुदात्तेत्त्वप्रयुक्तात्मनेपदमनित्य'मिति विज्ञायत इत्यर्थः। स्फायन्निति। \`स्फायी वृद्धा'वित्यनुदात्तेतोऽपि लटः शत्रादेश न त्वात्मनेपदं शानजिति बावः। वस्तुतस्तु अन्त्येकत्ववयाघातेन चरितार्थत्वान्ङकारोच्चारणमुक्तार्थे कथं ज्ञापकम् ?, भाष्ये तथाऽनुक्तत्वाच्च। अतःपृषोदरादित्वकल्पनया स्फायन्निति कथंचित्साध्यमित्याहुः। चष्टे इति। \`स्को'रिति कलोपः, ष्टुत्वं चेति भाव-। चक्षाते इति। चक्षते। थासः सेभावे \`स्को'रिति कलोपे \`षढोरिति षस्य कत्वे षत्वे च कृते चक्षे चक्षाथे। ध्वमि \`स्को'रिति कलोपे षस्य जश्त्वेन ङकारे चड्ढ्वे। चक्षे चक्ष्वहे चक्ष्महे। आर्द्धधातुके इत्यनन्तरम् \`इत्यनुवर्तमाने' इति शेषः।



 (266) चक्षिङः ख्याञ् ।2।4।54।

 चक्षिङः ख्याञ्। चक्षिङः ख्याञ् स्यादार्द्धधातुके परे इत्यर्थः।



 (267) वा लिटि ।2।4।55।

 वा लिटि। चक्षिङः ख्याञ् वा स्याल्लिटीत्यर्थः। अत्रेति। \`चक्षिङः ख्या'ञिति सूत्रभाष्ये \`ख्शादिरयमादेश' इति, \`पूर्वत्रासिद्ध'मित्यधिकारे \`ख्शाञः शस्य यो वा वक्तव्यः इति च सित्थमित्यर्थः। तेन \`पुंख्यान'मित्यत्र यत्वस्याऽसिद्धत्वात् \`पुनः खय्यम्परे' इति रुत्वं नेति हल्सन्धिनिरुपणे प्रपञ्चितम्। ञित्त्यात्पदद्वयमिति। परस्मपैदमात्मनेपदं चेत्यर्थः। चख्यौ इति। ख्शादेशस्य शस्य वत्वपक्षे \`आत औ णलः' इति भावः। चख्यतुः चख्युः। भारद्वाजनियमात्थलि वेट्--चख्यिथ-चख्याथ, चख्यथुः चख्य। चख्यौ चख्यिव चख्यिमाक्रादिनियमादिट्। लिटि तङि ख्शाञादेशस्य शस्य वत्वपक्षे आह--- चख्ये इति। चख्याते चख्यिरे। चख्यिषे चख्याते \[चख्यिढवे\] चख्यिध्वे चख्ये। चख्यिवहे। चख्यिमहे। शस्य वत्वाऽभावपक्षे त्वाह--- चक्शौ चक्शे इति। खस्य चर्त्वेन क इति भावः। कृते चर्त्वे तस्य \`चयो द्वितीयाः शरि' इति खकारमाशह्क्य निराकरोति-- खय इति। अथ ख्यानादेशाऽभावपक्षे आह--चचक्षे इति। चचक्षिषे चचक्षिध्वे। चचक्षिवहे। ख्यास्यतीति। चष्टाम् चक्षाताम् चक्षताम्। चक्ष्व चक्षाथाम् चड्ढ्वम्।चक्षै चक्षावहै चक्षामहै। लड्याह--अचष्टेति। अचक्षाताम् अचक्षत।अचष्ठाः अचक्षाथाम् अचड्ढ्वम्। अचक्षि अचक्ष्वहि अचक्ष्महि। विधिलिड्याह-- चक्षीतेति। आशीर्लिङि ख्शादेशस्य शस्य यत्वपक्षे आह--- ख्यायात् ख्येयादिति। \`वाऽन्यस्ये'त्येत्वविकल्पः। शस्य यत्वाऽभावपक्षे आह-- क्शायात् क्शेषादिति। लुङि च्लेः सिचि प्राप्ते आह--



 (268) अस्यतिवक्तिख्यातिभ्योऽङ् ।3।1।52।

 अस्यतिवक्ति। \`च्लेः सिजित्यतश्च्लेरित्यनुवर्तते। तदाह--एभ्यश्च्लेरिति। अस्यत् अस्यतेति। यत्वपक्षे रूपम्। आल्लोपः। ञित्त्वादुभयपदित्वादात्मनेपदेऽपि रूपम्। क्शादेशपक्षे परस्मैपदपक्षे तु आह-- अक्शासीदिति। अङ्‌विधौ ख्यातीति आत्मनेपदे लुङि रूपम्। अक्शासातामित्यादि। अख्यास्यत् अख्यास्यत। अक्सास्यत्। अक्शास्यत। वर्जने क्शाञ् नेष्ट इति। इत्येतत्पर्यन्ता इत्यर्थः। ईर् गसाविति। सेट्। ईर्ते इति। ईराते ईरते। ईर्षे ईराधेईर्ध्वे। ईरे ईर्वहे ईर्महे। ईराथामित्यपि ज्ञेयम्। ईर्ध्वमिति। ई रै ईरावहै ईरामहै। ऐर्त ऐराताम् ऐरत। ऐर्याः ऐराथाम् ऐर्ध्वम्। ऐरि ऐर्वहि ऐर्महि। ईरीत। ईरिषीष्ठ। ऐरिष्ठ। ऐरिष्यत। ईड स्तुतौ। ईद्वे इति। तकारस्य ष्टुत्वेन टः, जस्य चर्त्वेन ट इति भावः। ईडाते ईडते। ईड्-से इति स्थिते सार्वधातुकत्वादिडागमे अप्राप्ते--



 (269) ईशः से ।7।2।77।

 ईशः से।



 (270) ईडजनोर्ध्वे च ।7।2।78।

 ईडजनोर्ध्वे च । \`इडत्यर्ती'त्यत इडिति, \`रुदादिभ्यः' इत्यतः सार्वदातुक इति चानुवर्तते। से ध्वे इति लुप्तषष्ठीके इत्यभिप्रेत्य सूत्रद्वयं व्याख्याने तु ईशो ध्वेशब्दे परे न स्यात्, ईडजनोः सशब्दे परे न स्यादिति भावः। ननु तर्हि \`ईशीडजनां सेध्वयो'रित्येकमेव सूत्रं कुतोन कृतमित्यत आह-- योगविभागो वैचित्र्यार्थं इति। \`से' इत्यस्य उत्तरत्रानुवृत्तिः, \`ध्वे' इत्यस्य पूर्वत्रापकर्ष इति वैचित्र्यद्योतनार्थ इत्यर्थः। स्वतन्त्रेच्छस्य महर्षेर्नियन्तुमशक्यत्वादिति भावः। ईडिषे इति। इडे ईड्वहे ईड्‌महे। लिटि तु ईडाचक्रे इत्यादि। ईडिता। ईडिष्यते। ईडाम्। नतु ईडिष्वेत्यत्र कथमिट्, सेशब्दाऽभावात्। तत्राह-- एकदेशेति। एकदेशविकृतत्वात्खशब्दस्य इटि ईडिध्व इति रूपमित्यर्थः। ननु तर्हि ईड्ढ्वमित्यत्र कथं नेट्, ध्वस्वरूपापेक्षया \`ध्व'मित्यस्य एकदेशविकृतत्वादित्यत आह-- विकृतीति। प्रकृतिग्रहणे तदेकदेशविकृतस्य ग्रहणम्, न तु विकृतिग्रहणे तदेकदेशविकृताया अपि प्रकृतेर्ग्रहणम्। \`पुरुषमानये'त्युक्ते हि अन्धोऽनन्धो वा पुरु, आनीयते। \`अन्धमानये' त्यत्र तु अन्ध एवानीयते न त्वनन्धः। तथा च ध्वम एत्वे कृते ध्वेशब्दः, तेन च विकृतेन ध्वमित्यस्य तत्प्रकृतिभूतस्य न ग्रहणमिति नेडिति भावः। इडै ईडावहै ईडामहै। ऐड ऐडाताम् ऐडत। ऐडाः ऐडाथाम् ऐड्ढ्वम्। ऐडि ऐड्वहि ऐड्महि। ईडीत। ईडिषीष्ट। ऐडिष्ट। ऐडिष्यत। ईशधातुरीडिवत्। ईष्टे इत्यादि। शस्य व्रश्चादिना षत्वे ष्टुत्वमिति विशेषः। आस उपवेशने। आस्ते इति। आध्यमिति। \`धि चे'त सलोपः। आसै आसावहै आसामहै। आस्त, आसाताम्, आसत। आस्थाः, आसाथाम्, आध्वम्। आसि आस्वहि, आस्महि। आसीत् आसीयाताम्। आसिषीष्ट आसिषीयास्ताम्। आसिष्टेति। आसिषातामित्यादि। आसिष्यत। आङः शासु। आङः परः शासधातुरिच्छायामित्यर्थः। नमोवाकमिति। वचेर्घञि वाकः। नमश्शब्दस्य वचनं कुर्महे इत्यर्थः। धातूनामनेकार्थत्वात्। आसिवद्रूपाणि। वस आच्छादने इति। परिधाने इत्यर्थः। वध्वे इति। \`धि चे'ति सलोपः। ववसे इति। वादित्वादेत्त्वाभ्यासलोपौ नेति भावः। वसितेति। अनिट्सु शब्विकरणस्यैव वसेर्ग्रहणमिति भावः। वसिष्यते। वस्ताम्। अवस्त। वसीत। वसिषीष्ट। अवसिष्ट। अवसिष्यत। कसि सि गतीति। वसधातुवत् । इदित्त्वान्नुमिति विशेषः। तालव्यान्त इति। तालव्योष्मान्त इत्यर्थः। कष्टे इति। \`व्रश्चे'ति शस्य षः, ष्टुत्वम्। कक्षे इति। शस्य षः, षस्य \`षढो'रिति कः, षत्वम्। कड्वे इति। शस्य षः, तस्य जश्त्वेन डः, धस्य ष्टुत्वेन ढः। णिसि चुम्बने इति। णोपदेशोऽयम्। नुमि \`नश्चे'त्यनुस्वारः। निंस्ते इत्यादि। निंस्से इति। नुमोऽनुस्वारः। थासः सेभावः। दन्त्यान्तोऽयमिति। दन्त्योष्मान्तोऽयमित्यर्थः। बभ्रामेति। \`नुम्विसर्जनीयशर्व्यवायेऽपी'ति सूत्रे वृत्त्यादौ दन्त्योष्मान्तत्वोक्तेरिति भावः। णिजि शुद्धाविति। णोपदेशोऽयम्। अनिट्सु इरितएव ग्रहणादयं सेट्। निङ्क्ते इति। नुमि निन्‌ज् ते इति स्थिते जस्य कुत्वेन गः, तस्य चर्त्वेन कः, नस्य अनुस्वारे परसवर्णो ङकारः। निञ्जाते। निङ्क्षे निञ्जाथे निङ्ग्ध्वे। निञ्जे निञ्ज्वहे निञ्ज्महे। लिटि संयोगात्परत्वात्कित्त्वाऽभावान्नलोपो न। निनिञ्जे निनिञ्जाते इत्यादि। निञ्जिता। निञ्जिष्यते। निङ्क्ताम्। अनिङ्क्तः। निञ्जीत। निञ्जिषीष्ट। अनिञ्जिष्ट। अनिञ्जिष्यत। शिजिपिजी अप्येवम्। पृजि इत्येके इति। ऋदुपधोऽयम्। वृजीधातुर्ऋदुपध ईदित्, अतो नुम् नेति भावः। पृची संपर्चने इति। ऋदुपधोऽयम्। पपृचे इत्यादि। ईरादयः पृच्यन्ता अनुदात्तेतो गताः। षूङ्धातुः षोपदेशः,सेट्। ङित्त्वात्तङ्। सूते इति। सुवाते सुवते।सूषे सुवाथे सूध्वे। सुवे सूवहे सूमहे। सुषुविषे इति। \`स्वरती'तीड्विकल्पं बाधित्वा \`श्र्युकः किती'ति निषेधे प्राप्ते, क्रादिनियमान्नित्यमिट्। \`स्वरतिसूती'ति इड्विकल्पं मत्वा आह-- सोता सवितेति। तिङस्तासा व्यवधानात् \`भूसुवो'रिति न गुणनिषेध इति भावः। सोष्यते सविष्यते। सूताम्। सुवाताम्। सुवताम्। सूष्व सूध्वम्। आटः पित्त्वाद्गुणे प्राप्ते आह--भूसुवोरिति। सुवै इति। सुवावहै सुवामहै। असूत। सुवीत। सविषीष्ट सोषीष्ट इत्यादि स्पष्टम्। शीङ् स्वप्ने। सेट्। ङित्त्वात्तङ्।



 (271) शीङः सार्वधातुके गुणः ।7।4।21।

 शीङः सार्वधातुके। स्पष्टम्। \`सार्वधातुकार्द्धधातुकयो'रित्येव सिद्धे किमर्थमिदमित्यत आह--क्ङिति चेत्यस्यापवाद इति। झस्य अदादेशे सति शे-अते इति स्थिते--



 (272) शीङो रुट् ।7।1।6।

 शीङो रुट्। \`झोऽन्तः' इत्यतो झ इत्यनुवर्तते। \`अदभ्यस्ता' दित्यतोऽदित्यनुवृत्तं षष्ठ्या विपरिणम्यते। तदाह--शीङः परस्येति। रुटि उकार उच्चारणार्थः। टित्त्वादाद्यवयवः। शेध्वे इति। \`षीध्वंलुङ्लिटा'मित्युक्तेर्न ढः। शिश्ये इति। शिश्यिषे। शिश्यिढ्वे--शिश्यिध्वे। शयितेति। शयिष्यते। शेताम् शयाताम् शेरताम्। सेष्व शयाथाम् शेध्वम्। शयै शयावहै शयामहै। अशेत अशयाताम् अशेरत। अशेथाः अशयाथाम्।अशेध्वम्। अशयि अशेवहि अशेमहि। शयीत। शयिषीष्ट। अशयिष्टेति। अशयिष्यतेत्यपि ज्ञेयम्। स्तौत्यन्ता इति। \`ष्टुञ् स्तुता'वित्यतः प्राक्तना इत्यर्थः। ऊर्णुस्तूभयपदीति। ञित्त्वादिति भावः। यु मिश्रणेऽमिश्रणे चेति। अमिश्रणं पृथग्भावः। सेडयम्।



 (273) उतो वृद्धिर्लुकि हलि ।7।3।89।

 उतो वृद्धिर्लुकि हलि। \`नाभ्यस्याचि पिति सार्वधातुके' इति अचिवर्जमनुवर्तते। लुकीति विषयसप्तमी, दर्शनाऽभावस्य लुकः परत्वाऽसंभवात्।तदाह--लुग्विषय इत्यादिना। यौतीति। गुणं बाधित्वा वृद्धिः। युत इति। अपित्त्वान्न वृद्धिः। युवन्तीति। अपित्त्वाद्वृद्ध्यभावे ङित्त्वाद्गुणाऽभावे उवङिति भावः। यौषि युथः युथ। यौमि युवः युमः। युयावेति। युयुवतुः युयुवुः। युयविथ युयुवथुः युयुव। युयाव-युयव युयुविव युयुविम। यवितेति। उवङं बाधित्वा परत्वाद्गुण-। यविष्यति। यौतु युतात् युताम् युवन्तु। हौ अपित्त्वान्न वृद्धिः। युहि--युतात् युतम् युत। आटि पित्त्वेऽपि हलादित्वाऽभावान्न वृद्धिः। पित्त्वेन ङित्त्वाऽभावाद्गुणः। यवानि यवाव यवाम। अयौत् अयुताम् अयुवन्। अयौः अयुतम् अयुत। अयवम् अयुव अयुम। विधिलिङ्याह-- युयादिति। अत्र यासुडागमसहितस्य तिपः पित्त्वादुतो वृद्धिमाशङ्क्याह--- इह उतो वृद्धिर्नेति। कुत इत्यत आह-- भाष्ये इति। व्याख्यानादिति। \`हलः श्नः शानज्झौ' इति सूत्रव्याख्यावसरे वचनादित्यर्थः। ननु यासुडागमसहितस्य तिपः पित्त्वात् \`पिच्च ङिन्ने'त्युक्तवचनेन \`यासुट् परस्मैपदेषु' इति ङित्त्वस्याऽप्यभावात् \`क्ङिति चे'ति गुणनिषेधाऽभावाद्गुणः स्यादित्यत आह-- विशेषविहितेनेत्यादि, बाधादित्यन्तम्। \`यासुट् परस्मैपदेषु' इति विशेषविहितेन यासुटो ङित्त्वेन तत्सहितस्य तिपो \`ङिच्च पिन्ने'ति पित्त्वप्रयुक्तङित्त्वनिषेधस्य बाधान्ङित्त्वाद्गुणनिषेधो निर्बाध इत्यर्थः। आशीर्लिङ्याह-- यूयादिति। आर्द्धधातुकत्वान्न वृद्धिः। \`अकृत्सार्वधातुकयो'रिति दीर्घः। यूयास्तामित्यादि। लुङ्याह-- अयावीदिति। सिचि वृद्धिः। \`इट ईटी'ति सिज्लोपः। अयाविष्टामित्यादि। अयविष्यत्।



 (274) तुरुस्तुशम्यमः सार्वधातुके ।7।3।95।

 तुरुस्तु। तु रु स्तु शमि अम् एषां समाहारद्वन्द्वात्पञ्चम्येकवचम्। \`उतो वृद्धि'रित्यतो हलीति, \`भूसुवो'रित्यतस्तिङीति, \`ब्रुव ई'डित्यत ईडिति, \`यङो वे'त्यतो वेति चानुवर्तते। तदाह--- एभ्य इत्यादिना। नाभ्यस्तस्येति। \`नाभ्यस्तस्याऽचि पिति सार्वधातुके इत्यतः सार्वधातुके इत्यनुवृत्तिसंभवे पुनः सार्वधातुकग्रहणं पितीत्यस्याऽनुवृत्तिर्मा भूदित्येतदर्थमित्यर्थः। रवीतिति। ईट्पक्षे हलादित्वाऽभावादुतो वृद्धिर्नेति भावः। रौतीति। ईडभावे \`उतो वृद्धि'रिति भावः। रुवीतः रुत इति। अपित्त्वेऽपि ईड्विकल्प इति भावः। रुवन्तीति। अन्तादेशे कृते हलादित्वाऽभावादीडभावे उवङिति भावः। शाम्यतीति। श्यनस्तिङ्त्वाऽभावादीण्नेति भावः। आशिषि रूयादिति। आर्द्धधातुकत्वादीडभावे \`अकृत्सार्वधातुकयो'रिति दीर्घः। विध्यादौ त्विति। आदिना निमन्त्रणादिसङ्ग्रहः। रुयात् रुवीयादिति। हलादिसार्वधातुकत्वादीड्विकल्प इति भावः। ईडभावपक्षे हलादौ पिति सार्वधातुके \`उतो वृद्धि'रिति बोध्यम्। ननु धातुपाठे तुधातोरदर्शनाद्धातुत्वाऽभावात्कथं ततः सार्वधातुकस्य ईड्विधिरित्यत आह--तु इति सौत्रो धातुरिति। गतिवृद्धिहिंसास्विति। अत्र व्याख्यानमेव शरमम्। ननु शपा व्यवदानादस्य सार्वधातुकपरत्वं कथमित्यत आह--अयं च लुग्विकरण इति स्मरन्तीति। अव्यवहिततिङ ईड्विधानमेवाऽत्र बीजम्। शम्यमोस्तु \`शमीध्वम् अभ्यमीती'ति वेदे शपो लुकि बोध्यम्। अयमनिट्। हलादौ सार्वधातुके रुधातुवत्। आर्द्धधातुके तु नेट्। तदाह---तोतेति। णु स्तुताविति। णोपदेशोऽयं सेट्। युधातुवद्रूपाणि। क्षुक्ष्णुस्नु धातवः सेट। युधातुवद्रूपाणि। चुक्षाव। चुक्ष्णाव। सुष्णाव इति। षोपदेशोऽयमिति भावः। ऊर्णुञ्धातुरुभयपदी। सेट्। उतो वृद्धेर्नित्यं प्राप्तौ--



 (275) ऊर्णोतेर्विभाषा ।7।3।90।

 ऊर्णोतेर्विभाषा। \`उतो वृद्धि'रित्यतो वृद्धिरिति, हलीति चानुवर्तते। \`नाभ्यस्तस्ये'त्यतः \`पिति सार्वधातुके' इति च । इत्यभिप्रेत्य शेषपूरणेन सूत्रं व्याचष्टे-- वृद्धिः स्यादित्यादिना। लिटि \`इजादे'रिति, \`कास्यनेका'जिति च आमि प्राप्ते आह--ऊर्णोतेराम् नेति। ऊर्णोतेर्नुवद्भावस्य वक्ष्यमाणतया इजादित्वस्य अनेकाच्त्वस्य चाऽभावादिति भावः। णलि ऊर्णु अ इति स्थिते \`अजादेर्द्वितीयस्ये'ति \`र्नु'इति रेफसहितस्य द्वित्वे हलादिशेषे नकारस्य निवृत्तौ ऊरुनावेति प्राप्ते----



 (276) न न्द्राः संयोगादयः ।6।1।3।

 न न्द्राः। \`एकाचो द्वे प्रथमस्ये'त्यतो \`द्वे' इत्यनुवर्तते। \`अजादेर्द्वितीयस्ये'त्यतोऽजादेरिति। अञ्चासौ आदिश्चेति कर्मदारयात्पञ्चमी। न्, द्, र् एषां द्वन्द्वः। तदाह--अचः परा इति। ननु \`णु'इत्यस्य द्वित्वे खण्डद्वयेऽपि णकारः श्रूयेतेत्यत आह-- नुशब्दस्य द्वित्वमिति। णत्वस्येति। धातुपाठे \`ऊर्णु' इति नकारस्य कृतणत्वस्य निर्देशः, द्वित्वे कर्तव्ये तस्य णत्वस्याऽसिद्धत्वादित्यर्थः। लिङ्गादिति। \`उभौ साभ्यासस्ये'त्यस्याऽयमर्थः-- साभ्यासस्याऽनितेरुपसर्गस्थान्निमित्तात्परौ खण्डद्वयगतौ नकारौ णत्वं प्राप्नुत इति। प्राणिणदित्युदाहरणम्। \`अत्र अनिते'रिति णत्वे कृते \`पूर्वत्रासिद्धीयमद्विर्वचने' इति णत्वस्याऽसिद्धत्वाऽभावमाश्रित्य \`णी'त्यस्य द्वित्वादेव खण्डद्वये मकारश्रवणसिद्धेः \`उभौ साभ्यासस्ये'ति वचनं \`पूर्वत्रासिद्धीयमद्विर्वचने' इत्यस्याऽनित्यतां गमयतीत्यर्थः। ऊर्णुनावेति। नुशब्दस्य द्वित्वे पूर्वनकारस्य \`रषाभ्या'मिति णत्वम्। द्वितीयस्य तु \`अट्कुप्वा'ङिति न णत्वम्, \`उभौ साभ्यासस्ये'ति लिङ्गादेव।



 (277) विभाषोर्णोः ।1।2।3।

 विभाषोर्णोः। \`गाङ्कुटादिभ्यः' इत्यतो ङिदित्यनुवर्तते, \`विज इ' डित्यत इडिति, --इत्यभिप्रेत्य शेषपूरणेन सूत्रं व्याचष्टे-- इडादीति। ऊर्णुनुविथेति। ङित्त्वपक्षे गुणाऽभावादुवङ्। ऊर्णुनविथेति। ङित्त्वाऽभावपक्षे गुणः। ऊर्णुनुवथुः ऊर्णुनुव। ऊर्णुनाव -- ऊर्णुनव। लुटि तासि इटि ङित्त्वविकल्पं मत्त्वाऽऽह-- ऊर्णविता ऊर्णुवितेति। ऊर्णविष्यति ऊर्णुविष्यति। ऊर्णविष्यते-- ऊर्णुविष्यते। लङि और्णुदिति स्थिते \`ऊर्णोतेर्विभाषे'ति वृद्धिविकल्पे, गुणे च प्राप्ते--



 (278) गुणोऽपृक्ते ।7।3।91।

 गुणोऽपृक्ते। \`ऊर्णोतेविभाषे'त्यत ऊर्णोतेरिति, \`नाभ्यस्तस्ये'त्यतः पिति सार्वधातुके इति, \`उतो वृद्धि'रित्यतो हलीति चानुवर्तते। तदाह-- ऊर्णोतेरित्यादि। वृद्ध्यपवाद इति। \`ऊर्णोतेर्विभाषे'ति वृद्धिविकल्पस्यापवाद इत्यर्थः। ऊर्णुयादित्यत्र \`विभाषोर्णो'रिति वृद्धिविकल्पमाशङ्क्याह-- इह वृद्धिर्नेति। भाष्यादिति। तथा च यासुटो ङित्त्वेन पित्त्वाऽभावान्न वृद्धिविकल्प इति भावः। नचैवं सति गुणनिषेधोऽपि न स्यादिति शङ्क्यं, विशेषविहितेन यासुटो ङित्त्वेन \`ङिच्च पिन्ने'ति पित्त्वप्रयुक्तङित्त्वनिषेधस्य बाध इति \`यु मिश्रणे' इति धातावेवोक्तत्वादिति भावः। परस्मैपदे आशीर्लिङ्याह-- ऊर्णूयादिति। \`अकृत्सार्वधातुकयो'रिति दीर्घः। ऊर्णूयास्तामित्यादि। आत्मनेपदे लिड्याह-- ऊर्णविषीष्ट ऊर्णुविषीष्टेति। \`विभाषोर्णो'रिति ङित्त्वविकल्प इति भावः। लुङि परस्मैपदे और्णु--ईदिति स्थिते \`विभाषोर्णो'रिति ङित्त्वपक्षे गुणाऽभावे उवङि रूपमाह-- और्णुवीदिति। ङित्त्वाऽभावपक्षे गुणे नित्यं प्राप्ते।



 (279) ऊर्णोतेर्विभाषा ।7।2।6।

 ऊर्णोतेर्विभाषा। \`सिचि वृद्धिः परस्मैपदेषु' इत्यनुवर्तते, \`नेटी'त्यत इटीति च। तदाह--इडादाविति। आत्मनेपदे तु लुङि और्णविष्ट और्णुविष्ट। और्णविष्यत्--और्णुविष्यत्। और्णविष्यत--और्णुविष्यत। द्यु इति। अनिट्। द्यौतीति। उतो वृद्धिः। सार्वधातुके लिटि च युधातुवत्। द्योतेति। द्योष्यति। अद्यौषीत्। षु प्रसव इति। षोपेशोऽयम्। अनिट्। सौतीत्यादि द्युदातुवत्। एवं कु शब्दे इतय्पि। ष्टुञ् स्तुताविति। उभयपदी अनिट्। \`तुरुस्तुशम्ययः' इति ईड्विकल्पम्, ईडभावपक्षे तु उतो वृद्धिं च मत्वा आह-- स्तौति स्तवीतीति। स्तुवन्ति। स्तौषि--स्तवीषि, स्तुथः-- स्तुवीथः, स्तुथ-स्तुवीथ। स्तौमि-स्तवीमि, स्तुवःस्तुवीमः। स्तुमः। स्तुवीमः। आत्मनेपदे लटि ईड्विकल्पं मत्वा आह-- स्तुते। स्तुवीते इति। स्तुवाते स्तुवते। स्तुषे--स्तुवीषे स्तुवाथे स्तुध्वे-स्तुवीद्वे।स्तुवे स्तुवहे--स्तुवीवहे स्तुमहे--स्तुवीमहे। लिटि--तुष्टाव तुष्टुवतुः तुष्टुवुः। क्रादित्वात्थल्यपि नेड्भवति। तुष्टोथ तुष्टुवथुः तुष्टुव। तुष्टाव--तुष्टव। तुष्टुव तुष्टुम। तुष्टुवे इत्यादि। स्तोता। स्तोष्यति स्तोष्यते। स्तौतु-- स्तुवीतु, स्तुतात्-- स्तुवीतात्, स्तुताम्--स्तुवीताम्, स्तुवन्तु। स्तुहि--स्तुवीहि, स्तुतात्--स्तुवीतात्, स्तुतम्-स्तुवीतम्, स्तुत-स्तुवीत। स्तवानि स्तवाव स्तवाम। स्तुताम्--स्तुवीताम्, स्तुवाताम्, स्तुवताम्। स्तुष्व--स्तुवीष्व स्तुवाथाम् स्तुध्वम्--स्तुवीध्वम्। स्तवै स्तवावहै स्तवावहै। लङि--अस्तौत्-अस्तवीत् अस्तुताम्-- अस्तुवीताम् अस्तुवन्। अस्तौः-- अस्तवीः, अस्तुतम्-- अस्तुवीतम्, अस्तुत--अस्तुवीत। अस्तवम्, अस्तुव-अस्तुवीव, अस्तुम-अस्तुवीम। अस्तुत-- अस्तुवीत अस्तुवातामित्यादि। विधिलिङि स्तुयात्--स्तुवीयादित्यादि। आत्मनेपदे स्तोषीष्टेत्यदि। लुङि सिचि इडभावे प्राप्ते आह-- स्तुसुधूञ्भ्य इति। तथा च \`इट ईटी'ति सिज्लोपे सिचि वृद्धौ अस्तावीदिति फलति। अस्ताविष्टामित्यादि। \`स्तुसुधूञ्भ्यः' इत्यत्र परस्मैपदेष्वित्यनुवृत्तेरात्मनेपदे इण्न। अस्तोष्ट अस्तोषातामित्यादि।



 (280) ब्रूवः पञ्चानामादित आहो ब्रुवः ।3।4।84।

 ब्रूञ्। ब्रुवः पञ्चानाम्। \`परस्मैपदानां णलतु'रित्यत उत्तरसूत्रमिदम्। \`विदो लटो वे'त्यतो लटो वेत्यनुवर्तते। तदाह--ब्रुवो लट इति। आदितः पञ्चानामिति। तिप् तस् झि सिप् थसित्येषामित्यर्थः। णलादयः पञ्चेति। णल् अतुस् उस् थल् अथुस् इत्येते पञ्चेत्यर्थः। उच्चारणार्थ इति। तत्प्रयोजनमात्तेत्यत्रानुपदमेव व्यक्तं भविष्यति। आहेति ब्रूधातोर्लटस्तिपो णलि प्रकृतेराहादेशः। सिपस्थलि प्रकृतेराहादेशे आह् थ इति स्थिते हस्य ढत्वे प्राप्ते--



 (281) आहस्थः ।8।2।35।

 आहस्थः। \`आह' इति षष्ठ्यन्तम्। \`झलो झलि' इत्यतो झलीत्यनुवर्तते इत्यभिप्रेत्य शेषपूरणेन सूत्रं व्याचष्टे-- झलि परे इति। आह्‌ इत्यस्य थकारः स्याज्झलीति फलितम्। \`अलोऽन्त्यस्ये'त्यन्त्यस्य भवति। चर्त्त्वमति। आथ्--थेति स्थिते प्रथमथकारस्य \`खरि चे'ति चर्त्वे आत्थेति रूपमित्यर्थः। आहादेशस्य अकारान्तत्वे तु हकारादकारस्य थकारादेशे हस्य ढत्वे चर्त्वे आट्त्थ इति स्यादिति बोध्यम्। पञ्चानं णलाद्यभावपक्षे आह----



 (282) ब्रुव ईट् ।7।3।13।

 ब्रुव ईट्। \`नाभ्यस्तस्ये'त्यतः पितीति, \`उतो वृद्धि'रित्यतो हलीति चानुवर्तते। तदाह--ब्रुवः परस्येत्यादिना। ननु आत्थेत्यत्र आहादेशस्य स्थानवत्त्वेन ब्रूत्वात्ततः परस्य थस्य ईडागमः स्यादित्यत आह-- आत्तेत्यत्रेति। स्थानिवद्भावात्प्राप्तोऽयमीडागमो न भवतीत्यन्वयः। कुत इत्यत आह-- झलीति थत्वविधानादिति। \`आहस्थः' इति झलि परत आहादेशस्य थत्वं विधीयते। इटि तु सति झलादित्वाऽभावात्तन्निर्विषयं स्यात्। अत आत्थेत्यत्र ईण्नेति विज्ञायत इत्यर्थः। ब्रुवन्तीति। ब्रवीषि ब्रूथः ब्रूथ। ब्रवीमि ब्रूवः ब्रूमः। लट आत्मनेपदे आह-- ब्रूते इति। ब्रुवः पञ्चाना'मित्यत्र परस्मैपदानामित्यनुवृत्तेराहादेशो न। ब्रुवाते ब्रुवते। ब्रूषे ब्रूवाथ ब्रूध्वे। ब्रुवे ब्रूवहे ब्रूमहे।



 (283) ब्रुवो वचिः ।2।4।53।

 ब्रुवो वचिः। ब्रुवो वचिरादेशः स्यादार्द्धधातुके इत्यर्थः। इकार उच्चारणार्थः। उवाचेति। अकिति द्वित्वे कृते \`लिट्यभ्यासस्ये'ति संप्रसारणमिति भावः। ऊचतुरिति। किति द्वित्वात्प्राक् \`वचिस्वपियजादीना'मिति संप्रसारणे द्वित्वे कृते हलादिशेषे सवर्णपरत्वात् \`अभ्यासस्याऽसवर्णे' इत्युवङभावे सवर्णदीर्घ इति भावः। वचिर्‌निट्सु परिगणितः। तस्य भारद्वाजनियमात्थलि वेट्। तदाह--उवचिथ उवक्थेति। इडभावे \`चोः कुः। \`ब्रुव ई'डित्यत्र \`नाभ्यस्तस्ये'त्यतः सार्वधातुकग्रहणस्याप्यनुवृत्तेरीण्न। ऊचथुः ऊच। उवाच--उवच ऊचिम ऊचिम। क्रादिनियमादिट्। ऊचे इति ऊचाते ऊचिरे। ऊचिषे ऊचाथे ऊचिध्वे। ऊचे ऊचिवहे ऊचिमहे। वक्तेति। वच्यादेशे इण्निषेधः। वक्ष्यति वक्ष्यते। ब्रवीतु ब्रूतादिति। ननु तिबादेशस्य तातङ पित्त्वात् \`ब्रुव ई'डिति ईडागमः स्यादित्यत आह-- ङिच्चेति। ब्रूताम् ब्रुवन्तु। ब्रूहि ब्रूतात् ब्रूतम् ब्रूत। ब्रवाणीति। आटः पित्त्वेन ङित्त्वाऽभावान्न गुणनिषेध इति भावः। ब्रवाव ब्रवाम। ब्रूताम् ब्रुवाताम् ब्रुवताम्। ब्रूष्व ब्रुवाथाम् ब्रूध्वमिति सिद्धवत्कृत्य आह--ब्रवै इति। आटः पित्त्वेन ङित्त्वाऽभावाद्गुणः। ब्रवावहै ब्रवामहै। लङि--अब्रवीत् अब्रूताम् अब्रुवन्। अब्रवीः अब्रूतम् अब्रूत। अब्रवम् अब्रूव अब्रूम। विधिलिङ्याह--ब्रूयादिति। ब्रूयादिति। ब्रूयातामित्यादि। आशीर्लिङ्याह-- उच्यादिति। वच्यादेशे \`वचिस्वपी'ति संप्रसारणमिति भावः। उच्यास्तामित्यादि। आत्मनेपदे आशीर्लिङि--वक्षीष्ट वक्षीयास्तामित्यादि। अकित्त्वान्न संप्रसारणम्। लुङि सिचि वच्यादेशे अवच् स् त् इति स्थिते आह-- अस्यतीति। अवच् अ त् इति स्थिते--



 (284) वच उम् ।7।4।20।

 वच उम्। शेषपूरणेन सूत्रं व्याचष्टे--- अङि परे इति। \`ऋदृशोऽङी त्यतस्तदनुवृत्तेरिति भावः। मित्त्वादन्त्यादचः परः। आद्गुणः। तदाह-- अवोचदिति। अवक्ष्यत् अवक्ष्यत। इङ् त्विति। \`इङ् अध्ययने' इति धातुस्तु ङित्त्वादात्मनेपदीत्यर्थः। इण्गताविति। \`इणो य'णित्यादौ विशेषणार्थो णकारः। एतीति। शपो लुकि तिपः पित्त्वेन ङित्त्वाऽभावाद्‌गुणः। इत इति। अपित्त्वेन ङित्त्वान्न गुणः। इ--अन्तीत्यत्र ङित्त्वाद्गुणाऽभावे इयङि प्राप्ते---



 (285) इणो यण् ।6।4।81।

 इणो यण्। \`अचि श्नुधातु'इत्यतोऽचीत्यनुवृत्तस्य अङ्गाधिकारलब्धाऽङ्गाक्षिप्तप्रत्ययविशेषणत्वात्तदादिविधिरित्यभिप्रेत्य शेषपूरणेन सूत्रं व्याचष्टे-- अजादौ प्रत्यये परे इति। इयङोऽपवाद इति। इयङि प्राप्ते एव तदारम्भादिति भावः। गुणवृद्धी तु परत्वादस्य बाधिके। यथा--अयनम्। आयकः। यन्तीति। एषि इथः इथ। एमि इवः इमः। इयायेति। द्वित्वे सति उत्तरखण्डवृद्धावायादेशे \`अभ्यासस्याऽसवर्णे' इतीयङ्। अतुसि तु द्वित्वे कित्त्वाद्गुणाऽभावे इ इ अतुस् इति स्थिते \`इणो य'णित्युत्तरखण्डस्य यणि इ-यतुरिति स्थिते ---



 (286) दीर्घ इणः किति ।7।4।69।

 दीर्घ इणः। \`अत्र लोपः' इत्यतोऽभ्यासस्येति, \`व्यथो लिटीत्यतो लिटीति चानुवर्तते। तदाह--इणोऽभ्यासस्येति। ईयतुरिति। भारद्वाजनियमात्लि वडिति मत्वा आह-- इययिथ इयेथेति। इयथुः ईय। इयाय इयय ईयिव ईयिम। एता। एष्यति। एतु--इतात् इताम् यन्तु। इहि--इतात् इतम् इत। अयानि अयाव अयाम। ऐदिति लङि तिप इकारलोपे इकारस्य गुणे आटो वृद्धिः। आयन्निति। झेरन्तादेसे इकारलोपे इ--अन् इति स्थिते \`इणो य'णिति यणि कृते तस्याभीयत्वेनाऽसिद्धत्वादाडिति भावः। ऐः ऐतम् ऐत। आयम् ऐव ऐम। विधिलिङ्याह-- इयादिति। इयाताम्। इयुरित्यादि। आशीर्लिङ्याह-- ईयादिति। \`अकृत्सार्वधातुकयो'रिति दीर्घ इति भावः। ईयास्तामित्यादि।



 (287) एतेर्लिङि ।7।4।24।

 एतेर्लिङि। \`उपसर्गाद्ध्रस्व ऊहते'रित्यत \`उपसर्गाद्ध्रस्व' इति , \`केऽणः'इत्यतोऽण इति, \`अयङ्यि क्ङिती'त्यतः कितीति चानुवर्तते। तदाह--उपसर्गात्परस्येत्यादि। इह आर्द्धधातुके इति प्रामादिकं, पूर्वसूत्रेषु तदभावादनुवृत्तेरसंभवात्, किति लङीत्येव सिद्धेश्च। ङितीति तु नानुवर्तते, इण आर्द्धधातुकलिङो ङित्त्वाऽभावात्। नन्वमीयादित्यत्रापि ह्रस्वः स्यादित्यत आह-- उभयत इति। अत्र एकादेशस्य ईकारस्य पूर्वान्तत्वे उपसर्गानुप्रवेशादिणधातुत्वं न सम्भवति, परादिवत्त्वेन इण्धातुत्वाश्रयणे तु न उपसर्गात्परत्वम्, उपसर्गैकदेशस्य इकारस्य ईकारात्मना सत्त्वेन \`अभ्' इत्यस्य उपसर्गत्वाऽभावात्। एकादेशस्य आदिवत्त्वमाश्रित्य इण्धातुत्वम्, अन्तवत्त्वमाश्रित्य तस्य उपसर्गानुप्रवेशश्चेत्यपि न संभवति, पूर्वपरशब्दाभ्यामन्तादिशब्दाभ्यां च विरोधस्य पुरः स्फूर्तिकतया विरुद्धातिदेशद्वयस्य युगपदसंभवादित्यर्थः। इदं च अन्तादिवत्सूत्रे भाष्ये स्पष्टम्। न च \`अभ्' इति भान्तस्य एकदेशविकृतन्यायेन उपसर्गत्वदीकारस्य परादिवत्त्वे ह्रस्वो दुर्वार इति वाच्यं, लक्ष्यानुसारेण क्वचिदेकदेशविकृतन्यायानाश्रयणादिति शब्देन्दुशेखरे विस्तरः। समेयादिति। आ-इयात् एयात्। समेयादित्यत्र एकारस्य अनण्त्वान्न ह्रस्वः। ग्रहणकसूत्रादन्यत्र पूर्वेणैव णकारेण प्रत्याहाराश्रयणादिति भावः। तर्हि क्वचित् \`समीया'दिति प्रयोगः कथमित्याशङ्क्याह-- समीयादिति प्रयोगस्तु भौवादिकस्येति। \`इट किट कटी गतौ' इति प्रश्लिष्टस्य इधातोराशीर्लिङि \`अकृत्सार्वधातुकयोर्दीर्घः' इति दीर्घो बोध्य इति भावः। लुङि विशेषमाह--



 (288) इणो गा लुङि ।2।4।45।

 इणो गा। इण्धातोर्गा इत्यादेश स्याल्लुङीति सूत्रार्थः स्पष्टः। अगा स् त् इति स्थिते आह-- गातिस्थेतीति। लृङि ऐष्यते। इङ् अध्ययने इति। अधिरुपरिभावे। \`उपरिभावश्च पठने नियमपूर्वकत्व'मिति भूवादिसूत्रे भाष्ये स्पष्टम्। नित्यमधिपूर्व इति। धातुपाठे वचनमिदम्। अधीते इत्यत्र धातुरुपसर्ग न व्यभिचरतीति भूवादिसूत्रे भाष्ये । अधीते इति। \`सार्वधातुकमपि'दिति ङित्त्वाद्गुणनिषेध सवर्णदीर्घः। अजादौ तु इयङ्।तदाह--अधीयाते अधीयते इति। अधीषे अधीयाथे अधीध्वे। अधीये अधीवहे अधीमहे।



 (289) गाङ् लिटि ।2।4।49।

 गाङ् लिटि। इङ इति। \`इङश्चे'त्यतस्तदनुवृत्तेरिति भावः। स्थनिवत्त्वादेव ङित्त्वे सिद्धे ङित्करणं \`गाङ्कुटादिभ्यः' इत्यत्र \`इणो गा लुङी'त्यस्य ग्रहणाऽभावार्थमिति भाष्यम्। ननु कृते गाङादेशे द्वित्वेऽभ्यासजश्त्वे आल्लोपे अधिजगे इति रूपं वक्ष्यति। तदयुक्तम्। \`द्विर्वचनेऽचीति गाङादेशनिषेधाद्गाङादेशात् प्रागेव द्वित्वे सति उत्तरखण्डस्य गादेशे अधीगे इति रूपापत्तेरित्यत आह-- लावस्थायां, विवक्षिते वेति। तत्र \`लावस्थाया'मिति वार्तिकमते गाङ्गादेशात्प्रागेव \`द्विर्वचनेऽची'ति सूत्रं न प्रवर्तते, द्वित्वनिमित्ताऽचोऽभावात्। \`विवक्षिते' इति भाष्यमते तु सुतरां \`द्विर्वचनेऽची'ति न प्रवर्तते, अनैमित्तिकत्वादिति भावः। अधिजगिरे इति. अधिजगिषे अधिजगाथे अधिजगिध्वे। अधिजगे अधिजगिवहे अधिजगिमहे। लोटि--अधीताम् अधीयाताम् अधीयताम्। अधीष्व अधीयाथाम् अधीध्वमिति सिद्धवत्कृत्य आह-- अध्ययै इति। तत्र प्रक्रियां दर्शयति-- गुणाऽयादेशयोरिति। \`पूर्वं धातुः साधनेन युज्यते पश्चादुपसर्गेणेति \`सुट्कात्पूर्वः इति सूत्रसिद्धान्तादिति भावः। तथा च इट् एत्त्वे आटि वृद्धौ अधि इ ऐ इति स्थिते गुणेऽयादेशे यणिति फलितम्। ननु \`पूर्वं धातुरुपसर्गेण युज्यते पश्चात्साधनेने'त्यपि पक्षः \`सुट्कात्पूर्वः' इति सूत्रभाष्ये स्थितः, तथा च अधि इ ऐ इति स्थिते पूर्वसवर्णदीर्गे सति गुणाऽयादेशयोः कृतयो अधयै इति स्यादित्याशङ्क्य निराकरोति--पूर्वं धातुरिति। साधनेनत्यस्य कारकबोधकेनेत्यर्थः। प्रत्ययेनेति यावत्। दर्शन इत्येतस्य मते इत्यर्थः। \`पूर्वं धातुरुपसर्गेण युज्यते पश्चात्साधनेने'ति पक्षे पर्वप्रवृत्तिकत्वेन अन्तरङ्गत्वात् \`सार्वधातुकार्द्धधातुकयो'रिति गुणं बाधित्वा सवर्णदीर्घः प्राप्तो न भवतीत्यन्वयः। कुत इत्यत आह-- णेरध्ययने वृत्तमिति निर्देशादिति। अन्यथा ल्युटि अनादेशे अधि इ अन इति स्थिते पूर्वं सवर्णदीर्घे ततो गुणाऽयादेशयोः कृतयोरधयनमिति प्रसङ्गादिति भावः। वस्तुतस्तु \`पूर्वं धातुः साधनेन युज्यते' इत्येव भाष्यसंमतं, \`पूर्वं धातुरुपसर्गेण। नैतत्सार'मिति भाष्योक्तेरित्यन्यत्र विस्तरः। अध्ययावहै अध्ययामहै। लड्याह--अध्यैतेति। अधि आ इ त इति स्थिते \`आटश्चे'ति वृद्धौ यणिति भावः। अधि इ आतामिति स्थिते आटि वृद्धौ यण अध्यैतामिति प्राप्ते आह-- परत्वादियङिति। आटः प्रागेव परत्वादिकारस्य इयङि तत आटि वृद्धौ यणि \`अध्यैयाता'मिति रूपमित्यर्थः। अध्यैयतेति। \`आत्मनेपदेष्वनतःट इत्यदादेशः। अध्यैथाः अध्यैयाथाम् अध्यैध्वमिति सिद्धवत्कृत्याह--अध्यैयि अध्यैवहि अध्यैमहीति। विधिलिङ्याह-- अधीयीतेति। अधि इ त इति स्तिते सीयुटि सुटि सलोपे अधि इ ईत इति स्थिते धातुभूतस्य इकारस्य इयङि सवर्णदीर्घ इति भावः। अधीयीयातामिति। अधि इ आतामिति स्थिते सीयुटि सुटि सलोपे अधि इ ईयातामिति स्थिते धातुभूतस्येकारस्य इयङि सवर्णदीर्घ इति भावः। झस्य रन्भावे सीयुटि सकारयकारलोपे अधि इ ई रन् स्थिते धातुभूतस्य इकारस्य इयङि सवर्णदीर्घे - अधीयीरन्, अधीयीथाः, अधीयीयाथामिति सिद्धवत्कृत्य आह-अधीयीध्वमिति। ध्वमि सीयुटि सलोपे यलोपे अधि इ ई ध्वमिति स्थिते इङ इयङि सवर्णदीर्घ इति भावः। अधीयीयेति। \`इटोऽत्'। सीयुट्। सलोपः। अधि इ ईय इति स्थिते इङ इयङि सवर्णदीर्घ इति भावः। अधीयीवहि अधीयीमहि। आशीर्लिङ्याह-- अध्येषीष्टेति। सीयुटि गुणः। यण् षत्वम्। अध्येषीयास्ताम्- -- अध्येषीरन्। अध्येषीष्टाः अध्येषीयास्थाम् अध्येषीढ्वम्। अध्येषीय अध्येषीवहि अध्येषीमहि।लुङि आटि अधि आ इ त इति स्थिते--



 (290) विभाषा लुङ्लृङोः ।2।4।50।

 विभाषालुङ्लृङोः। शेषं पूरयति-- इङोगाङ्वा स्यादिति। \`इङश्चे'त्यतो, \`गाङ् लिटी'त्यतश्च तदनुवृत्तेरितिभावः। सिचि अधि अ गा स् त इति स्थिते ---



 (291) गाङ्कुटादिभ्योऽञ्णिन्ङित् ।1।2।1।



 गाङ्कुटादिभ्यो। ञ् च ण्च ञ्णौ,तौ इतौ यस्य स ञ्णित्,स न भवतीत्यञ्णित्। गाङ् च कुटादयश्चेति द्वन्द्वात्पञ्चमी। गाङिति ङकारानुबन्धात् \`इणो गा लुङी'त्यस्य न ग्रहणमित्युक्तम्। नापि \`गाङ्गतौ' इत्यस्याऽत्र ग्रहणं, तत्र ङकारस्यात्मनेपदप्रापणेन चरितार्थत्वात्। इङादेशस्य गाङो ङकारो नात्मनेपदप्रापणेन चरितार्थः, स्थानिवत्त्वेनैव तत्सिद्धेः। तदाह--गाङादेशादिति। एवं च सिचो ङित्त्वे आह--



 (292) घुमास्थागापाजहातिसां हलि ।6।4।66।

 घुमसाथा। \`षो अन्तकर्मणि' इत्यस्य कृतात्वस्य निर्देशः। घु मा स्था गा पा जहाति साएषां द्वन्द्वात्षष्ठी। \`आर्द्धधातुके' इत्यधिकृतम्। \`आतो लोप इटि चे' त्यत आत इति \`ईद्यती'त्यत ईदिति, \`अनुदात्तोपदेशे'त्यतः क्ङिति--इति चानुवर्तते। तदाह--एषामित्यादिना। अध्यगीष्टेति। अधि अ गा स् त इत्यत्र आकारस्य ईकारे यणि सिचः षत्वे तकारस्य ष्टुत्वेन ट इति भावः। \`गातिस्थे' तिन सिज्लोपः, परस्मैपदाऽभावात्। अध्यगीषाताम् अध्यगीषत। अध्यगीष्टाः अध्यगीढ्वम्। अध्यगीषि अध्यगीष्वहि अध्यगीष्महि। गाङभावपक्षे आह-- अध्यैष्टेति। अधि आ इ स् त इति स्थिते इकारस्य गुणे आटो वृद्धौ यणि षत्वष्टुत्वे इति भावः। अध्यैषाताम् अध्यैषत। अध्यैष्ठाः अध्यैषाथाम् अध्यैढ्वम्। \`धि चे'ति सलोपः। अध्यैषि अध्यैष्वहि अध्यैष्महि। लृड्याह-- अध्यगीष्यतेति। \`विभाषा लुङ्लृङो'रिति गाङादेशे स्ये तस्य \`गाङ्कुटादिभ्यः' इति ङित्त्वे \`घुमास्थे'ति ईत्त्वे अटि यणि षत्वमिति भावः। अध्यगीष्येतामित्यादि। गाङभावपक्षे आह--अध्यैष्यतेति। अध्यैष्येतामित्यादि। इक्स्मरणे। अयमपीति। इङ्धातुवदयमपि धातुर्नित्यमधिपूर्वक इत्यर्थः। ननु धातुपाठे इङमधिकृत्य \`नित्यमधिपूर्व' इति वचनात्, भूवादिसूत्रभाष्याच्च इङो नित्यमधिपूर्वकत्वं युक्तम्, अस्य तु तथात्वे किं प्रमाणमित्यत आह-- अधीगर्थेति। तत्र हि अधीगर्थेत्यनेन स्मरणार्थदातुर्विवक्षितः। इग्धातोरधिपूर्वकत्वाऽभावेऽपि स्मरणार्थकत्वे इगर्थेत्येतावतैव स्मरणार्थकधातुलाभात्तत्र अधीति व्यर्थं स्यात्। अत इग्धातुरयं नित्यमधिपूर्वक एव स्मरणार्थक इति विज्ञायत इत्यर्थः। इण्वदिक इति। षष्ठ्यन्ताद्वतिः। इणो यत् कार्यम् \`इणो यणि' त्यादि, तदिको भवतीत्यर्थः। अध्येति, अधीत इति सिद्धवत्कृत्य आह--अधियन्तीति। अन्तादेशे इयङपवादः। \`इणो य'णिति यणिति भावः। अध्येषि अधीथः अधीथ। अध्येमि अधीवः अधीमः। अधीयाय। अतुसि तु द्वित्वे कृते अधि इ इ अतुसिति स्थिते \`इणो य'णिति द्वितीयस्य इकारस्य यणि प्रथमस्य इकारस्य \`दीर्घ इणः किती'ति दीर्घे सवर्णदीर्घे--अधीयतुः अधीयुः। अधीययिथ--अथीयेथ अधीयथुः अधीय। अधीयाय--अधीयय अधीयिव अधीयिम। अध्येता। अध्येष्यति। अध्येतु- अधीतात् अधीताम् अधियन्तु। अधीहि-- अधीतात् अधीतम् अधीत। अध्ययानि अध्ययाव अध्ययाम। अध्यैत् अध्यैताम् अध्यायन्। अध्यैः अध्यैतम् अध्यैत। अध्यायम् अध्यैव अध्यैम। इति सिद्धवत्कृत्य लुङ्याह-- अध्यगादिति। इण्वत्त्वात् \`इणो गा लुङी'ति गादेशे \`गातिस्थे' तिसिचो लुका लुप्तत्वात् \`घुमास्थे'ति ईत्त्वं न। अध्यगाताम्। अध्यगाम् अध्यगाव। अध्यैष्यत्। केचित्त्विति। \`आर्द्धधातुके' इत्यधिकारे \`इणो गा लुङी'ति सूत्रे एतद्वार्तिकपाठस्य भाष्ये दर्शनात्तदधिकारोक्तानामेव कार्याणमुपस्थितत्वादिति भावः। तन्मते यण् नेति। \`इणो य'णित्यस् आर्द्धधातुकाधिकारस्थत्वाऽभावान्नातिदेश इत्यर्थः। तेन झोऽन्तादेशे इयङि सवर्णदीर्घे अधीयन्तीत्याद्यूह्यम्। राघवयोरधीयन्निति। \`अधीगर्थे'ति षष्ठी। राघवौ स्मरन्नित्यर्थः। अधिपूर्वादिग्धातोर्लटः शतरि शपो लुकि इकारस्य इयङि सवर्णदीर्घे अधीयदिति शत्रन्तात्सुबुत्पत्तौ सौ रूपम्। वी गतीति। \`अजेर्व्यघञपो'रिति सूत्रभाष्यरीत्या अस्य आर्द्धधातुके नास्ति प्रयोग इति शब्देन्दुशेखरे स्थितम्। वियन्तीति। एकाच्त्वाद्यणभावादियङिति भावः। लोटि वेतु-- वीतात् वीताम् वियन्तु। इति सिद्धवत्कृत्याह--वीहीति। हेरपित्त्वेन ङित्त्वान्न गुण इति भावः। वीतात् वीतम् वीत। वयानि वयाव वयाम। लड्याह-- अवेदिति। अवियन्निति। वी--अन्निति स्थिते परत्वादडागमात् प्रागियङि कृते अडागम इति भावः। मतान्तरमाह--अडागमे सतीति। \`लावस्थायाम'डिति पक्षे इयङं बाधित्वा अनेकाच्त्वाद्यणि अव्यन्निति केचिदाहुरित्यर्थः। केचिदित्यस्वरसं सूचयति। तद्बीजं तुकृतेऽप्यटि यणि कर्तव्ये आभीयतया अटोऽसिद्धत्वादनेकाच्त्वाऽभावाद्यणभावादियङेवोचित इति शब्देन्दुशेखरे विस्तरः। अत्रेति। वी-ई इति सवर्णदीर्घे' वी गती'ति निर्देश इति भावः। ईयादिति। विधिलिङि आशीर्लिङि च रूपमिदं समानम्। \`स्को' रिति सलोपः। तत्र विधिलिङि ईयातामित्यादि, आशिषितु ईयास्तामित्यादी'ति विशेषः। ऐषीदिति। सिचि वृद्धिः। या प्रापणे इति। ननु गच्छतीत्यर्थे यातीति कथमित्यत आह--प्रापणमिह गतिरिति। णिजर्थस्त्वविवक्षित इति भावः। प्राणियातीति। \`नेर्गदे'ति णत्वम्। ययौ। याता। यास्यति। यातु। अयात् अयाताम्।



 (293) लङः शाकटायनस्यैव ।3।4।111।

 लङः शाकटायनस्यैव। \`झेर्जुसि'ति \`आत' इति चानुवर्तते। तदाह--आदन्तादिति। जुस्वेति। शाकटायनग्रहणाद्वकल्पलाभ इति भावः। एवकारस्तु \`लिट् च' \`लिङाशिषी'त्युत्तरार्थ इति भाष्ये स्पष्टम्। नच \`लोटो लङ्व'दित्यतिदेशाद्यान्तु इत्यत्रापिजुस्विकल्पः शङ्क्यः,\`नित्यं ङितः' इत्यतो हित इत्यनुवृत्त्यैव सिद्देर्लङ्ग्रहमस्य लङ्वद्भावमादाय प्रवृत्तिनिवारणार्थत्वात्। इदमपि भाष्ये स्पष्टम्। अयानिति। जुसभावे रूपम्। अयासीत्। ष्णाधातुः षोपदेशः। नस्य ष्टुत्वेन णत्वनिर्देशः। स्नाति। स्नायात्-स्नेयात्। पा रक्षणे। \`एर्लिङी'ति सूत्रे \`गातिस्थे'त्यत्र च पिबतेरेव ग्रहणादेत्त्वसिज्लुकौ न। तदाह-- पायास्ताम्। अपासीदिति। दाप् लवने। घुत्वाऽभावात् \`शेषे विभाषे'ति णत्वविकल्पं मत्वा आह-- प्रणिदाति प्रनिदातीति। घुत्वाऽभावादाशीर्लिङि एत्वं, लुङि लुक्, च नेति मत्वाऽऽह अदायास्तामिति। अदासीदिति च। ख्या प्रकथन।सार्वधातुकमात्रविषय इति। मात्रशब्दोऽवधारणे। सार्वधातुक एवास्य ख्याधातोः प्रयोगः,न त्वार्द्धधातुक इत्यर्थः। कुत इत्यत आह--सस्थानत्वमिति। \`चक्षिङ ख्या'ञिति सूत्रे ख्यास्थाने \`ख्याञ्' इति वक्तव्यम्। अस्य शकारस्य \`पूर्वत्रासिद्ध'मित्यधिकारे यकारो वक्तव्य इत्युक्तवा \`प्रयोजननं सौप्रख्ये वुञ्विधि'रित्युपक्रम्य \`सस्थानत्वं नमः ख्यात्रे' इत्युक्तं वार्तिके। तत्र नञमध्याहृत्य \`नमः ख्यात्रे' इति सस्थानत्वं न भवतीति व्याख्यातं भाष्ये। तदिदं वार्तिकं भाष्यं च ख्याधातोरस्य सार्वधातुके एव प्रयोग इत्यत्र ज्ञापकमित्यर्थः। तत्र सस्थानपदं व्याचष्टे--- सस्थानो जिह्वामूलीय इति। प्राचीनाचार्यसमयादिति भावः। स नेति। स = जिह्वामूलीयो नमः ख्यात्रे इत्यत्र न भवतीत्येतत् ख्याञादेशस्य ख्श्यादित्वविधौ, शस्य यत्वविधौ च प्रयोजनमित्यर्थः। ख्श्यादित्वे इति। यत्वविधावित्यस्याप्युपलक्षणम्। शकार्थानिकयत्वस्याऽसिद्धत्वात् \`शर्परे विसर्जनीयः' इति विसर्जनीय इष्टः सिध्यति, जिह्वामूलीयस्त्वनिष्टो न भवतीति भाष्यवार्तकहृदयम्। ख्याधातोरस्यार्द्धधातुकेऽपि प्रयोदसत्त्वे तु तृजन्ते ख्यातृशब्दे यकारस्य शकारस्थानिकत्वाऽभावादसिद्धत्वाऽभावात् \`शर्परे विसर्जनीयः' इत्यस्याऽप्रवृत्तौ कुप्वोर्जिह्वामूलीयोदुर्वारः स्यात्। ततश्चार्द्धदातुके सर्वत्र न ख्याधातोः प्रयोग इति विज्ञायते,ज्ञापकस्य सामान्यापेक्षत्वादिति भावः। संपूर्वस्येति। सार्वधातुकेऽपीति भावः। अत्र व्याख्यानमेव शरणम्। एवं च \`सङ्ख्यती'त्यादि नास्तीति फलितम्। सङ्ख्यादिशब्दास्तु ख्याञादेशस्येति बोध्यम्। मा माने इति। मानं परिमितिरिति भावः। तदाह--अकर्मक इति। \`माति घृतं पात्रेऽस्मि' न्निति उदाहरणम्। परिमितं भवतीत्यर्थः। संगृहीतं भवतीति यावत्। अत्रार्थे शिष्टप्रयोगसंवादं दर्शयति--तनो ममुस्तत्रेति। \`तनौ मुमस्तत्र न कैटभद्विषस्तपोधनाभ्यागमसंभवा मुदः' इति माघकाव्ये तपोधनस्य नारदस्य अभ्यागमेन आगमनेन संभवाः मुदः = संतोषाः, कैटभद्विषः = श्रीकृष्णस्य तनौ = शरीरे , न ममुः= परिमिता न बभूवुः। आधिक्यान्न संगृहीता बभूवुरिति यावत्। अर्थान्तरे त्विति। परिच्छेदे त्वित्यर्थः। उदरमिति। \`उदरंपरिमाति मुष्टिना कुतुकी कोऽपिदमस्वसुः किमु' इति नैषधकाव्ये। कोऽपिकुतुकी दमस्वसुः =दमयन्त्याः, उदरं मुष्टिना परिमाति किमु ?, किमुपरिगृह्णातीत्यर्थः। नास्य ग्रहणमिति। \`घुप्रकृतिमा'ङिति भाष्यादिति भावः। एवं च \`शेषे विभाषाऽकखादौ' इति णत्वविकल्प इति मत्वाऽऽह---प्रणिमाति प्रनिमातीति। ममौ।ममिथ--ममाथ। ममिव। मात। मास्यति। मातु। अमात्। अमासीत्। अमास्यत्। वचपरिभाषणे। अनिट्। अयमन्तीति। लटि प्रथमपुरुषबहुवचनं नास्तीत्यर्थः। बहुवचनपर इति। \`न प्रयुज्यते' इति शेषः। अस्मिन् पक्षे पुरुषत्रये बहुवचनं नास्ति। झिपर इति। \`न प्रयुज्यते' इति शेषः। अस्मिन् पक्षे लिडादिष्वपि \[प्रथमपुरुष\] बहुवचनं नास्तीति भावः। तत्र लिटि अकिति \`लिट्यभ्यासस्ये'ति संप्रसारणम्। उवाच। किति तु \`वचिस्वपी'ति संप्रसारणम्। ऊचतुः। उवचिथ --उवक्थ। ऊचिव। वक्ता वक्ष्यति। वक्तु। अवक्। वच्यादिति। विधिलिङि रूपम्। आशीर्लिङि \`वचिस्वपी'ति संप्रसारणं मत्वाऽऽह-- उच्यादिति। अवोचदिति। लुङि \`अस्यतिवक्ती'ति च्लेरङि \`वच उ'मिति भावः। विद ज्ञाने इति। अनिट्सु लुग्विकरणस्याऽग्रहणादयं सेट्।



 (294) विदो लिटो वा ।3।4।83।

 विदो लटो वा। \`परस्मैपदानां णलतु'सित्यादिसूत्रमनुवर्तते। \`विद'इति पञ्चमी। तदाह--वेत्तेर्लट इति। विन्दतिविद्यत्योस्तु शेन श्यना च व्यवधानान्नैते आदेशाः। इत्यादीति। विदन्ति। वेत्सि वित्थः वित्थ। वेद्मि विद्वः विद्मः। विविदतुरिति। विविदुः। विवेदिथ विविदथुः विविद। विवेद विविदिव विविदिम । आम्पक्षे इति। न लघूपधगुण इत्यन्वयः। कुत इत्यत आह--अकारान्तनिपातनादिति। \`उषविदे'ति सूत्रे विदेत्यकारान्तत्वमाम्संनियोगेन निपात्यत इत्यर्थः। आमि अतो लोपः। तस्य स्थानिवत्त्वान्न लघूपधगुण इति भावः। वेदितेति। वेदिष्यतीत्यपि ज्ञेयम्।



 (295) विदाङ्कुर्वन्त्वत्यन्यतरस्याम् ।3।1।41।

 विदाङ्कुवन्त्वित्यन्तयतरस्याम्। \`कृञ् चानुप्रयुज्यते लिटी'त्युत्तरमिदं सूत्रम्। इतिशब्दः प्रकारे। एवंजातीयकं वैकल्प्येन प्रत्येतवयमित्यर्थः। वेत्तेरिति। लुगविकरणाद्विदधातोः लोटिपरे आम्प्रत्ययो निपात्यते इत्यर्थः। लोडन्तेति। आम्न्ताद्विदेर्लोडनतकृञ्धातोनुप्रयोगश्च निपात्यतइत्यर्थः। ननु \`विदाङ्कुर्वन्तु'ति लोटि प्रथमपुरुषबहुवचनस्यैव सूत्रे निर्देशात्कतं लोडन्तसामान्यानुप्रयोग इत्यत आह-- पुरुषेति। कुर्वन्त्विति प्रथमपुरुषो बहुवचनं च न विवक्षितमित्यर्थः। तयोस्तु नान्तरीयकमुच्चारणमिति भावः। इति शब्दादिति। तस्य प्रकारवचनस्य लोकप्रयोगानुसारित्वादिति भावः।



 (296) तनादिकृञ्भ्य उः ।3।1।79।

 तनादिकृञ्भ्यः उः। शपोऽपवाद इति। अनेन शब्विषय एवास्य प्रवृत्तिरिति सूचितम्। \`सार्वधातुके य'गित्यतः सारवधातुकग्रहणस्य \`कर्तरि श'बित्यतः कर्तरीत्यस्य चानुवृत्तेरिति भावः। तेनेति। गणकार्यस्याऽनित्यतया \`श्वसे' दित्यत्र अदादिगणकार्यं शपो लुङ्न भवतीत्यर्थः। वस्तुतस्तु कृञ्ग्रहणस्यात्र भाष्ये प्रत्याख्यातत्वादुक्तज्ञापनाऽभावाद्विश्वसेदित्यसंबद्धमेवेत्याहुः। \`विश्वस्त'मित्यत्र तुआगमशास्त्रस्याऽनित्यत्वान्नेडित्याहुः। विदांकरोत्विति। अत्र विदेर्लोटि आमि लोटोलुकिआमन्ताद्विदेः कृञो लोडन्तस्यानुप्रयोगः।तत्र लोटस्तिपि \`एरु' रित्युत्वे शपं बाधित्वा उप्रत्यये ऋकारस्य गुणे रपरत्वे उकारस्य तिब्निमित्तो गुणः। तातङि तु ऋकारस्य गुणे रपरे तातङो ङित्त्वादुकारस्य गुणाऽभावे विदाङ्करुतादिति स्थिते--



 (297) अत उत्सार्वधातुके ।6।4।110।

 अत उत्। उप्रत्ययान्तस्येति। \`उतश्च प्रत्यया'दित्यतस्तदनुवृत्तेरिति भावः। अकारस्य उत्त्वे कृते तस्य लघूपधगुणमाशङ्क्य आह---तपरेति। इदं स्थानिवत्सूत्रे भाष्ये स्पष्टम्। विदाङ्कुरुतामिति। विदाङ्कुर्वन्त्वित्यपि ज्ञेयम्। \`न भकुर्छुरा'मिति निषेधात् \`हलि चे'ति दीर्घो न। हेर्लुगिति। तर्हि सार्वधातुकाऽभावात्कथमुत्त्वमित्यत आह--आभीयत्वेनेति। विदांकुर्विति। विदांकुरुतात् विदांकुरुतम् विदांकुरुत। विदांकरवाणीति। आटः पित्त्वेन ङित्त्वाऽभावादुकारस्य गुण इति भावः। विदांकरवाव विदांकरवाम। लड्याह---अवेदिति। हल्ङ्यादिना सिपो लोपे विशेषमाह---



 (298) दश्च ।7।2।75।

 दश्च। \`सिपि धातो रुर्वा' इत्यनुवृत्तम्। \`द इति षष्ठ्यन्तेन धातुर्विशेष्यते। तदन्तविधिः। पदस्येत्यधिकृतम्। तदाह--धातोर्दान्तस्य पदस्येति। अलोऽन्त्यस्येत्यन्त्यस्य ज्ञेयम्। अवेदिति। सिपो हल्ङ्यादिलोपे दकारस्य रुत्वविकल्पः। अवित्तम् अवित्त। अवेदम् अविद्व अविद्म। विद्यात् विद्याताम् विद्युः। विद्यात् विद्यास्ताम्। विद्यासुः। अवेदीत्। अवेदिष्टाम्। अवेदिष्यत्। अस भुवीति। भवनं भूः। सत्तायामित्यर्थः। अस्तीति। सस्य चर्त्वेऽपि सकार एव भवति, नतु तकारः, अल्पप्राणतया प्रयत्नभेदात्।





 (299) श्नसोरल्लोपः ।6।4।111।

 श्नसोरल्लोपः। \`अ'दिति लुप्तष्ठीकं पदम्। श्न अस् अनयोर्द्वन्द्वात्षष्ठीद्विवचनम्। शकन्ध्वादित्वात् पररूपम्। श्नेति श्नम्प्रत्ययैकदेशनिर्देशः। \`अत उत्सार्वधातुके' इत्यतः सार्वधातुके इत्यनुवर्तते, \`गगमहने'त्यतः क्ङितीति। तदाह--श्नस्येत्यादिना।



 (300) अस्तेर्भूः ।2।4।52।

 अस्तेर्भूः। असधातोर्भूभावः स्यादार्द्धधातुके परे इत्यर्थः। अस् हि इति स्थिते--



 (301) ध्वसोरेद्धावभ्यासलोपश्च ।6।4।19।

 ध्वसोरेद्धौ। घुस अस् अनयोर्द्वन्द्वः। एत्--हौ इति च्छेदः। ननु अस् हि इति स्थिते \`हुझल्भ्यो हेर्धि'रिति। धित्वं परत्वाद्बाधित्वा परत्वाद्बाधित्वा \`ध्वसो'रिति सकारस्य एत्त्वे हुझल्भ्यः परत्वाऽभावात्कथं धिभाव इत्यत आह--आभीयत्वेनेति। तथा च अ ए धीति स्थिते आह-- श्नसोरिति। नन्वाशिषि अस् हि इति स्थिते तातङ बाधित्वा परत्वादेत्त्वं प्राप्नोतीत्यत आह-- तातङ्पक्षे एत्त्वं नेति। कुत इत्यत आह-- परेणेति। ननु कृते तातङि तस्य स्थानिवत्त्वेन हित्वात्तस्मिन्परे \`ध्वसो'रित्येत्त्वं कुतो नेत्यत आह-- सकृद्गताविति। सकृत् = एकवारं, गतौ = प्रवृत्तौ, विप्रतिषेधे = विरोधे सति, यद्बाधितमेव भवति, नतु पुनः प्रवर्तत इति तदर्थः। लङस्तिपि विशेषमाह--अस्तिसिच इति। इकारलोपे आटि वृद्धौ \`अस्तिसिचः' इति ईडागम इत्यर्थः। ननु तसादौ ङिति परत्वादाडागमात्प्राक् \`श्नसो'रित्यल्लोपे सति अजादित्वाऽभावात्कथमाडित्यत आह-- श्नसोरल्लोपस्याभीयत्वेनेति। आस्तामिति। अत्र कृते आडागमे तस्य लोपनिवृत्त्यर्थं \`श्नसोरल्लोपः' इति तपरकरणम्। वस्तुतस्तु आट आभीयत्वेनाऽसिद्धत्वादेव लोपे न भवतीति \`श्नसोरल्लोपः' इत्यत्र तपरकरणं व्यर्थमिति भाष्ये स्पष्टम्। आसन्निति। आसीः आस्तम्। आस्त। आसम्। आस्व आस्म। विधिलिङ्याह-- स्यादिति। स्याताम् स्युरित्यादि। आशीर्लिङि आर्द्धधातुकत्वाद्भूभावं मत्वाह-- भूयादिति। लुङि तु सिचि भूभावे \`गातिस्थे'ति सिचो लुकं मत्वाह--- अभूदिति। तत्र \`अस्तिसिचोऽपृक्ते' इति ईडागममाशङ्क्य आह---सिचोऽस्तेश्चेति। इह भूभावे सति अस्तेरश्रूयमाणत्वादीण्नेति भावः।



 (302) उपसर्गप्रादुर्भ्यामस्तिर्यच्परः ।8।3।87।

 उपसर्गप्रादुर्भ्याम्। उपसर्गः प्रादुस् अनयोर्द्वन्द्वः। इण्कोरित्यधिकृतम्। तत्र इण इत्युपसर्गेण संबध्यते, न प्रादुसि, ततः परस्य अस्तेः सस्य इणः परत्वाऽसंभवात्। कोरित्यपि असंभवान्न संबध्यते। अस्तिरिति षष्ठ्यर्थे प्रथमा। \`सहेः साडः सः' इत्यतः स इति षष्ठ्यन्तमनुवर्तते, मूर्धन्य इत्यधिकृतम्। य् अच् --अनयोर्द्वन्द्वः। यचौ परौ यस्मादिति विग्रहः। यकारे अचि च परे इति लभ्यते। तदाह-- उपसर्गेण इति। उपसर्गेण इति। उपसर्गस्थादिण इत्यर्थः। परस्येति। अस्तेः सस्य विशेषणमिदम्,न त्वस्तेः, तेन प्रादुरासीदित्यत्र न षत्वम्। यकारपरकत्वे उदाहरति-- निष्यात् प्रादुष्ष्यादिति। प्रादुसिति सान्तमव्ययम्। सस्य षत्वे पूर्वस्य सस्य ष्टुत्वेन षः। षान्तत्वे तु \`प्रादुर्भ्या'मिति रुत्वनिर्देशो नोपपद्यते। अच्परकत्वने उदाहरति-- निषन्ति प्रादुष्षन्तीति। मृजूष् शुद्धाविति। ऊदित्त्वमिड्विकल्पार्थम्। \`षिद्भिदादिभ्यो'ऽङित्यङर्थं षित्त्वम्। वस्तुतस्तु भिदादिगणे मृजाशब्दपाठादेव सिद्धेरिह षित्करममनार्षमित्याहुः।



 (303) मृजेर्वृद्धिः ।7।2।114।

 मृजेर्वृद्धिः। \`इको गुणवृद्धी' इति परिभाषया \`इक' इत्युपस्थितम्। मृजेरित्यवयवषष्ठी। तदाह--मृजेरिको वृद्धिः स्यादिति। \`धातोः स्वरूपग्रहणे तत्प्रत्यये कार्यविज्ञान'मिति परिभाषामभिप्रेत्य आह-- धातुप्रत्यये परे इति। धातोर्विहिते प्रत्यये इत्यर्थः। तेन परिमृङ्भ्यामित्यत्र न वृद्धिरिति भावः। गुणापवादोऽयम्। क्ङित्यजादौ वेष्यते। \`मृजेर्वृद्धि'रिति शेषः। \`इको गुणवृद्धी' इति सूत्रभाष्ये इदं पठितम्। व्रश्चेति ष इति। मृज्-ति इति स्थिते ऋकारस्य वृद्धौ रपरत्वे जकारस्य व्रश्चेति षत्वे तकारस्य ष्टुत्वेन टकारे मार्ष्टीति रूपमित्यर्थः। मृष्ट इति। ङित्त्वान्न वृद्धिर्नापि गुण इति भावः। मृजन्ति मार्जन्ति इति। \`क्ङित्यजादा'विति वृद्धिविकल्प इति भावः। मार्षि मृष्ठः मृष्ठ। मार्ज्मि मृज्वः मृज्मः। ममार्जेति। णलि \`मृजेर्वृद्धि'रिति अतुसादावजादौ किति वृद्धिविकल्पं मत्वा आह-- ममार्जतुः ममृजतुरिति। ममार्जुः ममृजुरित्यपि ज्ञेयम्। ऊदित्त्वादिड्विकल्पं मृजेर्वृद्धिं च मत्वा आह-- ममार्जिथ ममार्ष्ठेति। इडभावे जस्य व्रश्चेति षः। थस्य ष्टुत्वेन ठ इति भावः। ममार्जथुः--ममृजथुः, ममार्ज--ममृज। ममार्ज, ममार्जिव-ममृजिव-ममृज्व, ममार्जिम-ममृजिम- ममृज्म। लुट्याह--- मार्जिता मार्ष्टेति। ऊदित्त्वदिटि, तदभावे च \`मृजेर्वृद्धि'रिति भावः। मार्जिष्यति-- मार्क्ष्यति। मार्ष्टु-- मृष्टात्, मृष्टाम्, मार्जन्तु--मृज्नतु। मृड्ढीति। हेरपित्त्वेन ङित्त्वान् वृद्धिः। व्रश्चादिना जस्य षः। हेर्धिः, षस्य जश्त्वेन डः, धस्य ष्टुत्वे ढः। मृष्टात् मृष्टम् मृष्ट। मार्जानि मार्जाव मार्जाम। लङ्याह--अमार्डिति। तिप इकारलोपे वृद्धौ रपरत्वे हल्ङ्यादिना तकारलोपे व्रश्चादिना जस्य षः, तस्य जश्त्वचर्त्वे इति भावः। अमृष्टाम् अमार्जन्- अमृजन्। अमार्ट् अमृष्टम् अमृष्टं। अमार्जमिति। अमृज्व अमृज्म। मृज्यात्। मृज्याताम्। मृज्यात्। मृज्यास्ताम्। अमार्जीत् अमार्क्षीदिति। ऊदित्त्वादिड्विकल्प इति भावः। इट्पक्षे अमार्जिष्टाम् अमार्जिषुरित्यादि सुगमम्। इडभावे आमार्ष्टाम् अमार्क्षुः। अमार्क्षीः। अमार्ष्टम् अमार्ष्ट। अमार्क्षम् अमार्क्ष्व अमार्क्ष्म । अमार्जिष्यत-- अमार्क्ष्यत्। रुधिर्‌धातुरितित्। सेट्।



 (304) रुदादिभ्यः सार्वधातुके ।7।2।76।

 रुदादिभ्यः। इड्वलादेरित्यनुवृत्तिं मत्वाह-- वलादेरिति. रुदित इति। ङित्त्वान्न गुणः। रुदन्ति। रोदिषि रुदिथः रुदिथ। रोदिमि रुदिवः रुदिमः। रुरोद रुरुदतुः। \[रुरुदुः\] रुरोदिथ। \[रुरुदथुः। रुरुद। रुरोद\]।रुरुदिव रुरुदिम। रोदिता। रोदिष्यति। रोदितु--रुदितात् रुदिताम् रुदन्तु। रुदि हि इति स्थिते \`हुझल्भ्यः' इति धित्वमाशङ्क्य आह-- हौ परत्वादिति। रुदिहीति। हेरपित्त्वेन ङित्त्वान्न लघूपधगुण इति भावः। रुदितात् रुदितम् रुदित। रोदानि रोदाव रोदाम।



 (305) रुदश्च पञ्चभ्यः ।7।3।98।

 रुदश्च। \`नाभ्यस्तस्य' त्तः पिति सार्वधातुके इति, \`उतो वृद्धि'रित्यतो हलीति, \`गुणोऽपृक्ते' इत्यतोऽपृक्ते इति, \`ब्रुव ई'डित्यत ईडिति चानुवर्तते। \`रुद' इति पञ्चमी। \`रुदादिभ्य' इति विवक्षितमित्यभिप्रेत्य सूत्रशेषं पूरयति-- हलादेरित्यादिना।



 (306) अड्गार्ग्यगालवयोः ।7।3।99।

 अड्गार्ग्यगालयवयोः। अनयोर्मते रुदादिभ्यः पञ्चभ्यः परस्य हलादेः पितः सार्वधातुकस्य अपृक्तस्य अडागमः स्यादिति स्पष्टोऽर्थः। अरोदीरिति।अरुदितम् अरुदितेत्यपि ज्ञेयम्। अरोदमिति। अरुदिव अरुदिम इत्यपि ज्ञेयम्। ननु लिङस्तिपि यासुटंबाधित्वा परत्वात् \`अड्गार्ग्यगालवयो'रिति, \`रुदश्च पञ्चभ्यः' इति च अडीटौ स्यातामित्यत आह-- प्रकृतिप्रत्ययेति। हलादिपित्सार्वधातुकाऽपृक्ताऽपेक्ष्तवाच्चेत्यपि ज्ञेयम्। लुङि \`इरितो'वेत्यङ्पक्षे आह-- अरुदिदिति। अङभावपक्षे त्वाह--अरोदीदिति। \`अस्तिसिचः' इति ईट्। \`रुदश्च पञ्चभ्य' इति तु नेह प्रवर्तते, सिचा व्यवहितत्वात्। ञि ष्वप् शये इति। षोपदेशोऽयम्। आर्द्धधातुके अनिट्। स्वपितीति। \`रुदादिभ्यः' इति इट्। स्वपित इति। स्वपन्ति। स्वपिषि स्वपिथः स्वपिथ। स्वपिमि स्वपिवः स्वपिमः। सुष्वापेति। द्वित्वे \`लिट्यभ्यासस्ये'ति संप्रसारणे पूर्वरूपे आदेशसकारत्वात् षत्वमिति भावः। सुषुपतुरिति। \`वचिस्वपी'ति संप्रसारणे कृते द्वित्वादीति भावः। सुषुपुरित्यपि ज्ञेयम्। सुष्वपिथ सुष्वप्थेति। भारद्वाजनियमात्थलि वेडिति भावः। सुषुपथुः सुषुप। सुष्वाप--सुष्वप सुषुपिव सुषुपिम। सुविनिर्दुर्भ्यः। कृतसंप्रसारणस्य स्वप्धातोः सुपीत्यनेन ग्रहणम्। सूतीत्यनेन सूतिशब्दः कृदन्तो गृह्यते। समेत्यनेनाऽपि समशब्दस्य ग्रहणम्। षष्ठ्यर्थे प्रथमा। \`सहेः साडः स' इत्यत स इति षष्ठ्यन्तमनुवर्तते। मूर्धन्य इत्यधिकृतम्। तदाह---एभ्यः सुप्यादेरिति। सुषुप्तिः, सुषूतिः, सुषम इत्युदाहरणानि। अत्र कृतसंप्रसारमस्य स्वप्धातोर्ग्रहमात्सुखप्र इत्यत्र न षत्वमिति भाष्यम्। नन्वेषं सति सुषुषुपतुरित्यत्र सुपूर्वस्य स्वपधातोः कथं षत्वम्। कृतसंप्रसारमस्य हि स्वपधातोः षत्वम्। तत्र यदि स्वप् अतुस् इति स्थिते पूर्वं द्वित्वे कृते पश्चात् \`वचिस्वपी'ति संप्रासरणं तदा हलादिशेषे उत्तरखण्डस्यैव \`वचिस्वपी'ति संप्रसारणं, न त्वभ्यासस्य। अतुसः कित उत्तरखण्डव्यवहितत्वात्, \`न संप्रसारमए संप्रसारण'मिति निषेधाच्च। ततश्च सु ससुप् अतुसित्यत्र पूर्वखण्डस्य कृतसंप्रसारणत्वाऽभावात् कथं षत्वम्। उत्तरखण्डस्य च सु इत्युपसर्गादव्यवहितपरत्वाऽभावात्कथमनेन षत्वम्, इण्कवर्गाभ्यां इत्यस्य द्वित्वप्रवृत्तेः प्रागेव षत्वमिति वक्तव्यम्। तत्तु न युज्यते। \`पूर्वं धातुः साधनेन युज्यते पश्चादुपसर्गेणे'ति परिभाषया सु इत्युपसर्गसंबन्धस्य द्वित्वात्प्रागप्रवृत्तेः। तथा च कृतसंप्रसारणस्य अकृतषत्वस्य सुप् इत्यस्य द्वित्वे उत्तरखण्डस्यैव \`आदेशप्रत्ययो'रिति षत्वं स्यान्नतु पूर्वखण्डस्य, \`सात्पदाद्यो'रिति निषेधात्। कृते हलादिशेषे सु इति पूर्वखण्डस्य सुब्रूपत्वाऽभावेन \`सुविनिर्दुर्भ्यः' इत्यस्याऽप्यप्रवृत्तिः। न च एकदेशविकृतस्याननयत्वं शङ्क्यम्, एवमप्यभ्यासस्यानर्थकत्वेन अर्थवद्ग्रहमपरिभाषया षत्वस्य तत्राऽप्राप्तेः। तस्मादिह सुषुषुपतुरित्यत्र पूर्वखण्डे षत्वं दुरुपपादमित्याशङ्क्याह-- पूर्वं धातुरित्यादिना। लक्ष्यानुरोधादिह \`पूर्वं धातुरुपसर्गेण युज्यते पश्चात्साधनेने'त्याश्रीयते। ततश्च द्वित्वात्परागेव परत्वात्संप्रसारणे सति सुप् इत्यस्य सु इत्युपसर्गपूर्वकत्वमादाय षत्वे च कृते सति पुनः प्रसङ्गविज्ञानात् षुबित्यस्य कृतषत्वस्य कतं द्वित्वं , द्वित्वे कर्त्वये षत्वस्याऽसिद्धत्वादित्यत आह-- पूर्वत्रासिद्धीयमिति। ननु तर्हि सुसुष्वापेत्यत्रापि पूर्वखण्डे ष्तवं श्रूयेतेत्यत आह--पिति त्विति। पिति णलि कित्त्वाऽभावात् \`वचिस्वपी'त्यस्याऽप्रवृत्तौ कृते द्वित्वे \`लिच्यभ्यासस्ये'ति पूर्वखण्डस्य संप्रसारणम्। सु सुप् स्वप् अ इति स्थिते \`सुविनिर्दुर्भ्यःर' इति षत्वस्याऽसिद्धत्वात् हलादिशेष इत्यर्थः। नित्यत्वाच्चेति। कृते अकृते च षत्वे हलादिशेषस्य प्राप्तेरिति भावः। तत इति। हलादिभावान्न ष इति द्रष्टव्यम्। स्वप्ता। स्वप्स्यति। स्वपितु-स्वपितात् स्वपिताम् स्वपन्तु। स्वपिहि-स्वपितात् स्वपितम् स्वपित। स्वपानि स्वपाव स्वपाम। लड्याह-- सुप्यादिति। \`वचिस्वपी'ति संप्रसारणमिति भावः। \`सुविनिर्दुभ्यः' इति षत्वं मत्वाह-- सुषुप्यादिति। असवाप्सीदिति। अनिट्कत्वान्न सिज्लोप इति भावः। श्वस प्राणने इति। वलाद्यार्द्धधातुके सेडयम्। सार्वधातुके तु वलादौ \`रुदादिभ्यः' इति इट्। लङस्तिपि \`रुदश्चे'ति ईटम्, \`अड्गार्ग्ये'त्यटं च मत्वा आह-- अश्वसीत् अश्वसदिति। विध्याशीर्लिङो श्वस्यादिति सिद्धवत्कृत्य आह--श्वस्याताम्। श्वस्यास्तामिति। अन चेति। अनधातुरपि प्राणने वर्तते इत्यर्थः। सेडयम्। सार्वधातुकेऽपि वलादौ \`रुदादिभ्यः' इति इट्। लङि ईडटौ मत्वा आह-- आनीत् आनदिति।



 (307) अनितेः ।8।4।19।

 अनितेः। \`रषाभ्यां नो णः' इत्यनुवर्तते। \`उपसर्गादसमासेऽपी'त्यत उपसर्गादिति। तदाह--उपसर्गस्थादिति। भिन्नपदस्थत्वादप्राप्तौ वचनम्। जक्षधातुः सेट्। वलादौ सार्वधातुकेऽपि \`रुदादिभ्यः' इति सेट्।



 (308) अदभ्यस्तात् ।7।1।4।

 अदभ्यस्तात्। झस्येति। \`झोऽन्त' इत्यतस्तदनुवृत्तेरिति भावः। जक्षतीति। \`जक्षित्यादयः ष' डित्यभ्यस्तसंज्ञेति भावः। लङस्तिपि ईडटोः-- अजक्षीत् अजक्षदिति सिद्धवत्कृत्य आह-- सिजभ्यस्तेति। अदादेशापवादो जुस्। अन्तः स्थादिरिति। तालव्याऽन्तः स्थादिरित्यर्थः। बभ्रामेति। \`जक्षन्क्रीडन् रममाणः' इत्युपनिषदि चवर्गतृतीयादित्वस्य निर्विवादत्वादिति भावः। जागृ धातुर्ऋकारान्तः। सेट्। जागर्तीति। तिपि शपो लुकि ऋकारस्य गुणे रपरत्वम्। जागृत इति। ङित्त्वान्न गुणः। जाग्रतीति। \`जक्षित्यादयः ष'डित्यभ्यस्तसंज्ञायाम् \`अदभ्यस्ता'दिति जेरदादेशः। ङित्त्वाद्गुणनिषेधे ऋकारस्य यणिति भावः। जागर्षि जागृथः जागृथ। जागर्मि जागृवः जागृमः। लिटि \`कास्यनेका'जिति नित्यमामि प्राप्ते आह-- उषविदेत्याम् वेति। जागरामिति। आमि ऋकारस्य गुणो रपरत्वं चेति भावः। आमभावे आह--जगागारेति। अतुसादौ कित्त्वाद्गुणनिषेधे प्राप्ते---



 (309) जाग्रोऽविचिण्णल्ङित्सु ।7।3।85।

 जाग्रोऽवि। \`जाग्र' इति षष्ठी। \`मिदेर्गुणः' इत्यतो गुण इत्यनुवर्तते। तदाह--जागर्तेर्गुणः स्यादिति। \`अविचिण्णल्ङित्स्वि'ति च्छेदः। वि चिण् णल् हित् एषां द्वन्देव नञ्समासः। तदाह-- विचिण्णल्ङिद्भ्योऽन्यस्मिन्निति। चिण्णल्पर्युदासाद्वृद्धिविषयेऽप्यस्य प्रवृत्तिः। ङित्पर्युदासाद्गुणप्रतिषेधविषयेऽप्यस्य प्रवृत्तिः। तदाह--वृद्धिविषये चेति। जजागतुरिति। अत्र कित्त्वेऽपि गुणः। जजागरुः। जजागरिथ जजागरथुः जजगार। जजागार--जजागर, जजागरिव जजागरिम। विचिण्णल्ङित्सु तु न गुणः। वि--जागृविः। चिण्--अजागारि। णल्--जजागार। ङित्--जागृतः। वृद्धिविषये यथा ण्वुलि-- जागरकः। प्रतिषेधविषये यथा--जजागरतुः। कित्त्वेऽपि गुण इत्याद्यूह्यम्।जागरिता। जागरिष्यति। जागर्तु-- जागृतात् जागृताम् जाग्रतु। जागृहि--जागृतात् जागृतम् जागृत। जागराणि जागराव जागराम। लङ्याह-- अजागरति। तिपि इकारलोपे हल्ङ्यादिना तकारलोपे रेफस्य विसर्ग इति भावः। अभ्यस्तत्वाल्लङो जेरदादेशे प्राप्ते आह-- अब्यस्तत्वाज्जुसिति। \`सिजब्यस्तविदिभ्यश्चे'त्यनेनेति भावः। जक्षित्यादित्वादभ्यस्तत्वम्। अजागृ उस् इति स्थिते \`सार्वधातुकमपि'दिति ङित्त्वादविचिण्णल्ङित्स्विति पर्यादासादप्राप्ते गुणे आह--



 (310) जुसि च ।7।3।83।

 जुसि च। अङ्गस्येत्यधिकृतम्। \`मिदेर्गुण' इत्यतो गुण इत्यनुवर्तते। \`इको गुणवृद्धी' इति परिभाषया \`इक' इत्युपस्थितेन अङ्गस्य विशेषणात्तदन्तविधिः। \`क्सस्याची'इत्यतोऽनुवृत्तेन अचीत्यनेन जुसीत्यस्य विशेषणात्तदादिविधिः। तदाह-- अजादावित्यादिना। अजगरुरिति। अजागः अजागृतम् अजागृत। अजागरम् अजागृव अजागृम। विधिलिङि यासुटो ङित्त्वान्न गुणः। जागृयात् जागृयताम्। जागृयुरिति। \`जुसि चे'त्यत्र अजादावित्युक्तेर्न गुण इति भावः। जागृधातोर्लुङि सिचि इटि यणादिप्राप्तिक्रमं दर्शयति-- जागृ इसित्यत्रेति। तत्र कृते इति। \`जाग्रोऽविचिण्ण'लिति गुणे रपरत्वे कृते अजागर् ईदिति स्थिते सतीत्यर्थः। तदाहुरिति। \`वृद्धा' इति शेषः। अजागरिष्टाम् अजागरिषुरित्यादि सुगमम्। दरिद्राधातुरादन्तः सेट्। दुर्गतिः = धनहीनीभवनम्। दारिद्रातीति। धनहीनीभवतीत्यर्थः।



 (311) इद्दरिद्रस्य ।6।4।114।

 इद्दरिद्रस्य। सौत्रो ह्रस्वः। \`गमहने'त्यतः क्ङितीत्यनुवर्तते। \`ई हल्यघो'रित्ते हलीति, \`अत उदि'त्यतः सार्वधातुके इति। तदाह-- दरिद्रातेरिति। \`श्नाभ्यस्तयो'रित्याल्लोपाऽपवादः। अलोऽन्त्यस्ये'त्यन्त्यस्य इकारः। दरिद्रित इति। \`सार्वधातकमपि'दितितसो ङित्त्वादाकारस्य इकारः।



 (312) श्नाभ्यस्तयोरातः ।6।4।112।

 श्नभ्यस्तयोरातः। \`गमहने'त्यतो लोपः क्ङितीत्यनुवर्तते। \`अत उ'दित्यतः सार्वधातुके इति। तदाह--अनयोरिति। स्नाप्रत्ययस्य, अभ्यस्तस्य चेत्यर्थः। दरिद्रतीति। जक्षित्यादित्वादभ्यस्तत्वात् \`अदभ्यास्ता'दिति झस्य अदादेशे आकारलोपः। दरिद्रासि दरिद्रिथः। दरिद्रिथ। दरिद्रामि दरिद्रिवः दरिद्रिमः। लिट्याह-- अनेकाच्त्वादामिति। इदं च \`कास्प्रत्यया'दिति सूत्रभाष्ये स्पष्टम्। दरिद्रांचकारेति। आमि सवर्णदीर्घः। कैयटमतमाह-- आत इति। \`आत औ णलःर' इत्त्र प्रथमातिक्रमे कारणाऽभावादोकार एव विधातुमुचितः। वृद्धौ स्तयां तावतैव ययौ इत्यादिसिद्धेः। तस्मादौकराविधानं दरिद्राधातोर्णलि \`दरिद्रातेरार्द्धधातुके लोपो वक्तव्यः' इत्याल्लोपे \`ददरिद्रौ' इत्यौकारश्रवणार्थं संपद्यते। ओकारविधाने तु आल्लोपे सति वृद्धेसंभवाद्दरिद्रातेर्लिटि आम्नेति विज्ञायते। आमि सति णल एवाऽप्रसक्तेरित्यर्थः। इदं च \`वस्वेकाजाद्धसा'मिति सूत्रभाष्ये द्वनितं, कैयटेन स्पष्टीकृतम्। तन्निर्मूलमेवेति। ददरिद्र। ददरिद्रौ ददरिद्रिव ददरिद्रिम। आर्द्धधातुके विवक्षिते इति। \`आतो लोप इटि'चे त्याल्लोपो दरिद्रातेर्भवन् क्ङिति अक्ङिति च अजादावार्द्धातुके भवति। स च आर्द्धधातुके विवक्षिते ततः प्रागेव भवतीति वक्तव्यमित्यर्थः। तेन दरिद्रातीति दरिद्रः। आल्लोपे कृते पचाद्यच् सिध्यति। आर्द्धधातुके परे आल्लोपप्रवृत्तौ तु \`श्याद्वद्यधे'त्यादन्तलक्षमो णप्रत्ययः स्यात्। ततश्च कृते णप्रत्यये आल्लोपं बाधित्वा \`आतो युक् चिण्कृतोरिति युकि \`दरिद्राय' इति स्यात्। आर्द्धधातुके विवक्षिते ततः प्रागेव आल्लोपे तु कृते आदन्तत्वाऽभावाण्णप्रत्ययाऽभावे पचाद्यच्प्रत्ययो निर्बाधः। तदिदं भाष्ये स्पष्टम्। लुङि वेति। लुङि आल्लोपो वा वक्तव्य इत्यर्थः। \`अद्यतन्यां वेति वक्तव्य'मिति वार्तिकार्थसङ्ग्रहोऽयम्। अद्यतन्यामित्यनेन अद्यतनभूतार्थकविहितलुङ्‌विभक्तिर्विवक्षिता, भाष्ये तस्या एवोदाहरमात्। सनि ण्वुलि ल्युटि च नेति। एतेषु दरिद्रातेराल्लोपो नेति वक्तव्यमित्यर्थः। ण्वुलि यथा-- दरिद्रायकः। आतो युक्। ल्युटि यथा-- दरिद्राणः। अनादेशे कृते आल्लोपाऽभावात्सवर्णदीर्घः। सनि यथा-- दिदरिद्रासति। अनन्तरस्येति न्यायादस्य वार्तिकप्राप्तस्यैव लोपस्याऽयं निषेधः। तेन \`तनिपतिदरिद्राणानुपसङ्ख्यान'मिति दरिद्रातेः सन इट्पक्षे \`आतो लोप इटि चे'त्याल्लोपो भवत्येव--- दिदरिद्रिषति। तासि इटि उदाहृतवार्तिकेन आल्लोपः। \`आतो लोप इटिचे' त्यस्य संभवेऽपि न्यायत्वादत्र वार्तिकोपन्यासः। दरिद्रिष्यति। दरिद्रातु--दरिद्रितात् दरिद्रिताम् दरिद्रतु। दरिद्रितम् दरिद्रित। दरिद्राणि दरिद्राव दरिद्राम। लड्याह--- अदरिद्रादिति। इत्त्वं मत्वा आह-- अदरिद्रितामिति। अदरिद्रुरिति। जक्षित्यादित्वेन अभ्यस्तत्वाज्जुसिति भावः। अदरिद्राः अदरिद्रितम् अदरिद्रित।अदरिद्राम् अदरिद्रव अदरिद्रिम। दरिद्रियादिति। विधिलिङि सार्वधातुकत्वादित्त्वमिति भावः। आशीर्लङ्याह-- दरिद्र्यादिति। आतो लोप इति भावः। लुङि आतो लोपपक्षे आह-- अदरिद्रीदिति। अदरिद्रिष्टामित्यादि। आल्लोपाऽभावपक्षे त्वाह-- इट्सकाविति। अदरिद्रिष्यत्। चकासृ दीप्ताविति। ऋदित्। सेट्। चकास्ति चकास्त इतिसिद्धवत्कृत्याह-- झस्य अदिति। जक्षित्यादित्वेन अभ्यस्तत्वादिति भावः। चकासतीति। चकास्सि चकास्थः चकास्थ। चकास्मि चकास्वः चकास्मः। चकासांचकारेति। अनेकाच्त्वादामिति भावः। चकासिता।चकासिष्यति। चकास्तु \[चकास्तात्\] चिकास्ताम् चकासतु। हेर्धिभावे चकास् धि इति स्थिते \`धिचे'ति सलोप इति सिद्धन्तः। तत्र मतान्तरमाह---सिच एवेत्येके इति। \`धिचे'ति लोपः सिच एवेत्येके मन्यन्ते इत्यर्थः। \`धिसकारे सिचो लोपश्चकाद्धीति प्रयोजन'मिति वार्तिकादिति तदाशयः। अस्मिन्पक्षे सकारस्य जश्त्वेन दकारः। तदाह-- चकाद्धीति। \`एके' इत्यस्वरसोद्भावनम्।तद्बीजं तु \`धिसकारे सिचो लोपः इति वार्तिकं प्रत्याख्याय सकारमात्रस्य \`धि चे' ति लोपस्याभ्युपगमः।तदाह-- चकाधीत्येव भाष्यमिति। चकास्तात् चटकास्तम् चकास्त। चकासानि चकासाव चकासाम। लङि अ चकास् त् इति स्थिते--



 (313) तिप्यनस्तेः ।8।2।73।

 तिप्यनस्तेः। न अस्तिः--अनस्तिः, तस्येति विग्रहः। पदस्येत्यधिकृतम्। \`झलां जशोऽन्ते' इत्यतोऽन्ते इत्यनुवर्तते। \`ससजुषो'रित्यतः स इति षष्ठ्यन्तमनुवर्तते। \`वसुस्रंसुध्वंस्वनडुहां दः' इत्यतो द इति। तदाह--- पदान्तस्येत्यादिना। अनस्तेः किम् ?। \`सलिलं सर्वमा इदम्'। \`आ' इत्यसदातोर्लङस्तिपि इकारलोपे \`बहुलं छन्दसी'ति \`अस्तिसिचः' इति ईडभावे हल्ङ्यादिलोपे रूपम्। प्रकृते तु चकासेर्लङस्तिपो हल्ङ्यादिलोपे सकारस्य दत्वे \`वाऽवसाने' इति चर्त्वजश्त्वे इत्यभिप्रेत्याह--अचकात् अचकादिति। अचकासुरिति। \`सिजभ्यस्ते'ति जुसिति भावः।



 (314) सिपि धातो रुर्वा ।8।2।74।

 सिपि धातोः। पदस्येत्यधिकृतम्। \`झलां जशोऽन्ते' इत्यतोऽन्ते इत्यनुवृत्तम्। \`ससजुषो'रित्यतः स इति लुप्तषष्ठीकमनुवर्तते।तदाह-- पदान्तस्येति। पक्षे इति। \`वसुस्रंस्वि' त्यतस्तदनुवृत्तेरिति भावः। सिपि धातुत्वस्य अव्यभिचाराद्धातोरित्युत्तरार्थम्। अचकासीत्। अचकासिष्यत्। शासधातुरुदित्। सेट्।



 (315) शास इदङ्हलोः ।6।4।34।

 शास इदङ्हलोः। \`अनिदितां हलः' इत्यत उपधायाः क्ङिति इत्यनुवर्तते। तदा--शास उपधाया इति। शासतीति। जक्षादित्वेन अभ्यस्तत्वाददादेश इति भावः। शास्सि शिष्ठः शिष्ठ। शास्मि शिष्वः शिष्मः। \`आशास्ते' इत्यत्र तु नेत्त्वम्, अड्योग्यस्य परस्मैपदिन एव ग्रहणादिति भाष्ये स्पष्टम्। शशासेति। शशासिथ। शासिता। शासिष्यति। शास् हि इति स्थिते आह---



 (316) शा हौ ।6।4।35।

 शा हौ। \`शा' इति लुप्तप्रथमाकम्। \`शास इदङित्यतः शास इत्यनुवर्तते। तदाह-- शास्तेरिति। इत्त्वापवारदः। ननु शासेः शाभावे सति झल्परत्वाऽभावात्कतं हेर्धिरित्यत आह-- तस्याभीयत्वेनेति। यद्यपि \`धि चे'ति सलोपे शाधीति सिद्धम्, तथापि सलोपस्याऽसिद्धत्वात् \`शास इ'दिति इत्त्वं स्यात्। तन्निवृत्तये शाविधानमित्याहुः। लङ्याह--अशादिति। \`तिप्यनस्ते' रिति दत्वे चर्त्वविकल्प इति भावः। अशासुरिति। अभ्यस्तत्वाज्जुसिति भावः। अशाः अशादिति। \`सिपि धातो'रिति रुत्वदत्वविकल्प इति भावः। अशिष्टम् अशिष्ट। अशासम् अशिष्व अशिष्म। शिष्यादिति। \`शास इत् इति इत्त्वे \`शासिवसी'ति ष इति भावः। अशिषदिति। अङि इत्त्वमिति भावः। दीधीङ्धातुरीकारान्तः। ङित्त्वादात्मनेपदी। एतदादयः पञ्चेति। इदं च माधवानुरोधेन। तत्त्वं त्वग्रे वक्ष्यते। जक्षित्यादित्वादभ्यस्तत्वाज्झस्य अदादेशः। दीध्यते। दीधीषे दीध्याथे दीधीध्वे। लट इडादेशे आह--



 (317) यीवर्णयोर्दीधीवेव्योः ।7।4।53।



 यीवर्णयोर्दीधीवेव्योः। यिश्च इवर्णश्चेति द्वन्द्वात्सप्तमी। \`यि' इत्यत्र इकार उच्चारणार्थः। \`तासस्त्यो'रित्यतो लोप इत्यनुवर्तते। \`अलोऽन्त्यस्ये'त्यन्त्यस्य' लोपः। तदाह--- एतयोरित्यादि। \`आदीध्यगतः' \`आवेव्य गतः'। अत्र ल्यपि ईकारस्य लोपः। इवर्णे उदाहरणं वक्ष्यते। इति लोपमिति। लट इडादेशे दीधी इ इत्यत्र \`यीवर्णयो'रिति इवर्णपरत्वात्प्राप्तं लोपं परमपि बाधित्वा नित्यत्वाट्टेरित्त्वमित्यर्थः। कृते अकृते च लोपे प्रवृत्तेरेत्त्वं नित्यम्। तस्मिन्कृते यीवर्णपरकत्वाऽभावान्न लोप इति भावः। गुणनिषेध इति। दीधी-- आमिति स्थिते \`सार्वधातुकार्द्धधातुकयो'रिति प्राप्तस्य निषेध इत्यर्थः। दीधितेति। इटि कृते इवर्णपरकत्वादीकारस्य लोप इति भावः। दीधीताम् दीध्याताम् दीध्यताम्। दीधीष्व दीध्याथाम् । दीधीध्वम्। दीध्यै दीध्यावहैदीध्यामहै। अदीधीत अदीध्याताम् अदीध्यत। अदीधीथाः अदीध्याथाम् अदीधीद्वम्। अदीधि ्दीधीवहि अदीधीमहि। दीधीत् दीधीयाताम्। दीधिषीष्ट दीधिषीयास्ताम्। दीधिषीरन्। अदीधिष्ट। अदीधिष्यत। वस्तुतस्तु छन्दसि दृष्टानुविधित्वादेषां प़ञ्चानां लोकानुसारेण रूपवर्णनमनुचितम्। वेवीङ वेतिना तुल्ये इति। दीधीवद्रूपाणि। इति जक्षित्यादयः।षस षस्ति स्वप्ने इति। षोपदेशावेतौ। द्वितीय इदित्। तत्र षसधातोरुदाहरति--सस्तीति। ससन्तीति. अनभ्यस्तत्वादन्तादेश एवेति भावः। एत्त्वाभ्यासलोपौ मत्वा आह-- सेसतुरिति। सेसुः। ससिथ सेसथुः सेस। ससास-- ससस सेसव सेसिम। ससिता। ससिष्यति। सस्तु--सस्तात् सस्ताम् ससन्तु। सस् हि इति स्थिते हेर्धिभावे \`धि चे' ति सलोपं मत्वाह--सधीति। तत्र \`धि इत्यस्य स्थानिवत्त्वेन हित्वात् \`अतो हे'रिति लुकमाशङ्क्याह--- पूर्वत्रेति। सस्तात् सस्तम् सस्त। ससानि ससाव ससाम। लङ्याह-- असदिति। असस् त इति स्थिते हल्ङ्यादिना तकारलोपे \`तिप्यनस्ते'रिति सस्य दत्वमिति भावः। असस्तामिति। अससन्नित्यपि ज्ञेयम्। लङः सिपि तु असस् स् इति स्थिते हल्ङ्यादिना तकारलोपे \`तिप्यनस्ते'रिति सस्य दत्वमिति भावः। असस्तामिति। अससन्नित्यपि ज्ञेयम्। लङः सिपि तु असस् स् इति स्थिते \`सिपि धातो'रिति रुर्वा। पक्षे दः। हल्ङ्यादिलोपः। तदाह-- असः असदिति। असस्तम् असस्त। अससम् असस्व असस्म। लिङ्याह-- सस्यादिति। सस्याताम्। सस्यास्तामित्यादि। लुङ्याह--असासीदिति। \`अतो हलादे'रिति वृद्धिविकल्प इति भावः। अससिष्यत्। अत षस्तिधातोरुदाहरति-- सन्तीति। इदित्त्वान्नुम्। इदित्त्वान्नुम्। \`नश्चे'त्यनुस्वारे संस् त् ति इति स्थिते, \`स्को'रिति सलोपे,परसवर्णे, \`झरो झरी'ति प्रथममतकारस्य लोपविकल्पे , एकतं द्वितं वा रूपमिति भावः। संस्तन्तीति। अनभ्यस्तत्वादन्तादेश एवेति भावः। सिपि संस्त् सि इति स्थिते \`स्को'रिति सलोपे अनुस्वारस्य परसवर्णो नकारः। सवर्णपरत्वाऽभावात् \`झरो झरी'ति तकारलोपे न। सन्त्सि सन्थः सन्थ। संस्त्मि संस्त्वः संस्त्मः। ससंस्त ससंस्ततुः। ससंस्तिथ। ससंस्तिव ससंस्तिम। संस्तिष्यति। सन्तु--सन्तात् सन्ताम् संस्तन्तु। संस्त् हि इति स्थिते हेर्धिभावे \`स्को'रिति सलोपे परसवर्णे सन्त् धि इति स्थिते \`झरो झरी'ति तकारस्य लोपः। सन्धि। लोपाऽभावे तकारस्य जश्त्वे सन्द्धि--सन्तात् सन्तम् सन्त। संस्तानि संस्ताव संस्ताम। लङस्तिपि असंस्त् त् इति स्थिते हल्ङ्यादिलोपे संयोगादिलोपे संयोगान्तस्य लोपे--असन्। असन्ताम् असंस्तन्। असन् असन्तम् असन्त। असंस्तम् असंस्त्व असंस्त्म। संस्त्यात्। असंस्तीत्। असंस्तिष्यत्। मतान्तरमाह---बहूनामिति। इत्याश्रित्येति। तथा च प्रकृते लटस्तिपि संस्त् ति इति स्थिते झलि परे अनुस्वारसकारतकाराणां त्रयाणां समवायात् स् त् इत्यनयोः संयोगसंज्ञाविरहात् \`स्को'रिति लोपाऽभावात् संस्तीत्याद्यूह्यमित्यर्थः। वश कान्ताविति। कान्तिरिच्छा। सेट्। वष्टीति। \`व्रश्चे'ति शसय् षत्वे तकारस्य ष्टुत्वेन टः। उष्ट इति। ङिति \`ग्रहिज्या' इति संप्रसारणे रूपमिति बावः। उवाशेति। लिटि अकिति \`लिट्यभ्यासस्ये'ति संप्रसारणमिति भावः। ऊशतुरिति। परत्वाद्ग्रहिज्येति संप्रसारणे कृते द्वित्वे हलादिशेषे सवर्णदीर्घ इति भावः। उवशिथ ऊशथुः ऊश। उवाश--उवश ऊशिव ऊशिम। वशितेति। अनेन सेट्त्वं द्योतितम्। वशिष्यति। उष्टामिति। उशन्त्वत्यपि ज्ञेयम्। उड्ढीति। वश् हि इति स्थिते धिबावे अपित्त्वेन ङित्त्वाद्ग्रहिज्येति संप्रसारणे शस्य षत्वे धस्य ष्टुत्वेन ढकारे षस्य जश्त्वेन ड इति भावः। वशानि वशाव वशाम। लङ्याह--अवडिति। हल्ङ्यादिलोपे शस्य षः, षस्य डः, तस्य चर्त्वविकल्प इति भावः। औशन्निति। अवट् औष्टम् औष्ट। अवशमिति। पित्त्वान्न संप्रसारणमिति भावः। औश्व औश्म। वध्याशीर्लिङो उश्यादिति सिद्धवत्कृत्य आह--उश्याताम् उश्यास्तामिति। अवशीत् अव्राशीत्। अवशिष्यत्। तदेवं दीधीह् वेवीङ् षस षस्ति वश एते पञ्च धातवस्छान्दसा एवेति माधवादयः। तत्र \`दीधीवेवीटा'मिति सूत्रे \`दीधीवेव्योश्छन्दोविषयत्वा'दिति भाष्यम्। \`जक्षित्यादयः ष' डिति सूत्रे \`षसिवशी छानदसा'विति भाष्यम्। एतद्भाष्यादेव षस्तिधातोर्नाऽत्र पाठ इति प्रतीयते। अत एव \`षस शास्ति स्वप्ने' इति पाठमभ्युपगमस्य स्तिपा निर्देशेन शास एवाथभेदात्पुनः पाठ इति कैयट आह। अत्र वशधातोरपि छान्दसत्ववचनं प्रायिकम्, \`वष्टि भागुरिरल्लोपं \`जयाय सेनान्यमुशन्ति देवाः' इत्यादिप्रयोगदर्शनादित्यास्तां तावत्। चर्करीतं चेति। धातुपाठे गणसूत्रमिदम्। \`चर्करीत'मिति यङ्लुगन्तस्य संज्ञा पूर्वाचार्यसिद्धा। तदाह--यङ्लुगन्तमदादाविति। तेन यङ्लुगन्ताच्छबेव विकरणः, तस्य लुक्, न तु श्यनादि विकरणान्तरम्। \`परस्मपैदिन' इत्युपक्रमाद्यङ्लुगन्तस्य परस्मैपदित्वमेव। ह्नुङ् अपनयने इति। अनिडयम्। ह्नुते इति। ह्नुवाते ह्नुवते इत्यादि। जुह्नुवे इति। जुह्नुवाते जुह्नुविरे। क्रादिनियमादिट्। जुह्नुविषे। जुह्नुविवहे। ह्नोता। ह्नोष्यते। ह्नुताम्। ह्नुष्व। ह्नवै ह्नवावहै। अह्नुत। इति सिद्धवत्कृत्य विधिलिङ्याह-- ह्नुवीतेति आशीर्लिङ्याह-- ह्नोषीष्टेति। लुह्याह--अह्नोष्टेति। इति बालमनोरमायां लुग्विकरणम्।













.

 ***अथ जुहोत्यादयः।***







 अथ श्लुविकरणा धातवो निरूप्यन्ते। हु दानाऽदनयोरिति। दाने अदने चेत्यर्थः। भाष्यमिति। \`तृतीया च होश्छन्दसी'ति सूत्रस्थ'मिति शेषः। ननु यदि दानमिह प्रसिद्धं विवक्षितं तर्हि \`ब्राह्ममाय गां ददाती'त्यत्र जुहोतीत्यपि प्रयोगः स्यादित्यत आह--दानं चेह प्रक्षेप इति। नन्वेवमपि कूपे घटं प्रक्षिपति, आहवनीये जलं प्रक्षिपतीत्यत्रापि जुहोतीति प्रयोगः स्यादित्यत आह-- स चेति। सः = प्रक्षेपो, विधिबोधिते आधारे = आहवनीयादौ पुरोडाशादिहविष इति लभ्यते इत्यन्वयः। कुत इत्यत आह--- स्वभावादिति। अनादिसिद्धलोकव्यवहारादित्यर्थः। तथाच विधिबोधिते आधारे विधिबोधितस्य देवतायै त्यज्यमानसय् हविषः हुधातुर्वर्तते इति फलितम्। एतच्च पूर्वमीमांसायां तृतीये \`सर्वप्रदानं हविषस्तदर्थत्वा'दित्यधिकरणेऽध्वरमीमांसाकुतूहलवृत्तौ प्रपञ्चितमस्माभिः।



 (318) जुहोत्यादिभ्यः श्लुः ।2।4।75।

 जुहोत्यादिभ्यः श्लुः। शप इति। \`अदिप्रभृतिभ्यः' इत्यस्तदनुवृत्तेरिति भावः। हु अ इति स्थिते शपः श्लौ कृते हु ति इति स्थिते श्लुः। शप इत। \`अदिप्रभृतिभ्यः'इत्यतस्दनुवृत्तेरिति भावः। हु अ स्थिते शपः श्लौ कृते हु ति इति स्थिते--



 (319) श्लौ ।6।1।10।



 शेषं पूरयति--धातोर्द्वे स्त इति। \`एकाचो द्वे'इत्यतो \`लिटि धातो'इत्यतश्च तदनुवृत्तेरिति भावः। द्वित्वे कृते अभ्यासकार्यमभिप्रेत्य आह--जुहोतीति। यणिति। उवङपवाद इत्यर्थः।



 (320) भीह्रीभृहुवां श्लुवच्च ।3।1।39।

 भीहि। भी ह्री भृ हु एषां द्वन्द्वात्पञ्चम्यर्थे षष्ठी। \`कास्प्रत्यया'दित्यत आम् लिटीत्यनुवर्तते। तदाह--एतेभ्य इति। \`श्लुव'दिति सप्तम्यन्ताद्वतिरित्यभिप्रेत्य आह--आमि श्लाविव कार्यं चेति। जुहवामनिति। आमि श्लाविव द्वित्वे गुण इति भावः। जुहावेति। जुहुवतुः। जुहविथ जुहोथ। जुहुधि। हेर्धिरिति। \`हुझल्भ्यो हेर्धि'रित्यनेनेति भावः। \`जुहवानी'त्यत्र आटः पित्त्वेन अङित्‌तवाद्गुणे प्राप्ते तं बाधित्वा \`हुश्नुवो'रिति यणि प्राप्ते आह--आटि परत्वादिति। \`हुश्नुवो'रित्यपेक्षया गुणः परत्वाद्भवतीत्यर्थः। लङि--अजुहोत् अजुहुतामिति सिद्धवत्कृत्य \`सिजभ्यस्ते'ति जुसि \`हुश्नुवो'रिति यणमाशङ्क्याह-- परत्वाज्जुसि चेति गुण इति अजुहवुरिति। अजुहोः अजुहुतम् अजुहुत अजुहवम् अजुहुव अजुहुम। अहौषीदिति। सिचि वृद्धिः। अहौष्टामित्यादि। अहोष्यत्। ञि भी भये इति। अनिट्। ईदन्तः। शपः स्लौ द्वित्वादि मत्वाह-- बिभेतीति।



 (321) भियोऽन्यतरस्याम् ।6।4।115।

 भियोऽन्यतरस्याम्। \`इद्दरिद्रस्ये'त्यत इदिति, \`गमहने'त्यतः क्ङितीति, \`ई हल्यघो'रित्यतो हलीति, \`अत उ'दित्यतः सार्वधातुके इति चानवर्तते इत्यभिप्रेत्य शेषं पूरयति-- इकारः स्यादित्यादिना। बिभ्यतीति। \`अदभ्यस्ता'दित्यत्। बिभयामिति। \`भीह्रीभृहुवां स्लुवच्चे'ति श्लुवत्त्वाद्द्वित्वादीति भावः। बिभायेति। बिभ्यतुः। बिभयिथ--बिभेथ। बिभ्यिव बिभ्यिम। बेतति। भेष्यति। बिभेतु-- बिभितात्--बिभीतात् बिभिताम् बिभीताम्--बिभ्यतु। बिभिहि--बिभीहि-- बिभितात्-- बिभीतात्, बिभीतम्--बिभीतम्, बिभित--बिभीत। बिभयानि बिभयाव बिभयाम। अबिभेत्, अबिभिताम्--अबिभीताम्, अबिभयुः। अबिभेः, अबिभितम्--अबिभीतम्, अबिभित-अबिभीत। अबिभयम् अबिभिव--अबिभीव अबिभम--अबिभीम। बिभियात्-- बिभीयादित्यादि। आशीर्लिङ \[भीयात्\] भीयास्ताम्। अभैषीत्। अभेष्यत्। ह्री लज्जायामिति। अनिट्। जिहियतीति। \`अदभ्यस्ता'दित्यत्। इयङ्। जिह्रयामिति। जिह्रयामिति। ह्रेता। ह्रेष्यति। जिह्रेतु--जिह्रीतात्। जिह्रीहि। जिह्रयाणि। अजिह्रेत्। जिह्रीयात्। ह्रीयात्। अह्रैषीत्। अह्रेष्यत्। पॄधातुः सेट्। लटस्तिपि शपः स्लौ द्वित्वे पॄ पॄ इति स्थिते --



 (322) अर्तिपिपर्त्योश्च ।7।4।77।

 अर्तिपिपर्त्योश्च। \`अत्र लोपः' इत्यस्मादभ्यासस्येति, \`भृञामि'दित्यस्मात् इदिति, \`निजां त्रयाणा'मित्यतः श्लाविति चानुवर्ततते इत्यभिप्रेत्य शेषं पूरयति--- अभ्यासस्येत्यादिना। तथाच अभ्यासे ऋकारस्य इत्त्वे रपरत्वे हलादिशेषे उत्तरखण्डस्य गुणे रपरत्वे पिपर्तीति वक्ष्यति। तत्र उत्तरखण्डे ऋकारस्य उत्वं शङ्कितुमाह--



 (323) उदोष्ठ्यपूर्वस्य ।7।1।102।

 उदोष्ठ्य। \`ऋत इद्धातो'रित्त ऋत इत्यनुवर्तते। अङ्गस्येत्यधिकृतमिहानुवृत्तमावर्तते। एकमवयवषष्ठ्यन्तमोष्टयस्य विशेषणम्। अपरं तु ऋता विशेष्यते। तदन्तविधिः। तदाह--अङ्गावयववौष्ठ्येत्यादिना। अङ्गावयवेति किम् ?। समीर्णः। \`ऋ गतौ' क्र्यादिः। तस्मात्संपूर्वात् क्तप्रत्यये \` श्र्युकः किती'तीण्निषेधे \`ऋत इद्धातो'रिति इत्त्वे रपरत्वे \`हलि चे'ति दीर्घे \`रदाभ्या'मिति निष्टानत्वे तस्य णत्वे समीर्ण ति रूपम्। तत्र मकारात्मकौष्ट्यपूर्वत्वादित्त्वं बाधित्वा उत्त्वं स्यात्। \`अङ्गावयवे'त्युक्तौ तु मकारस्य ओष्ठ्यस्य अङ्गावयवत्वाऽभावादुत्त्वं न भवति। तथा च प्रकृतेऽपि पॄतीत्यत्र इदमुत्त्वं स्यादिति शङ्का प्राप्ता। तां परिहरति-- गुणवृद्धी इति। इममिति। उत्त्वविधिमित्यर्थः। पिपर्तीति। उत्त्वात्परकत्वाद्गुण इति भावः। पिपॄ तस् इति स्थिते आह---उत्त्वमिति। ङित्त्वेन गुणाऽभावादुदोष्ठ्येत्युत्त्वमिति भावः। पिपुरतीति। अभ्यस्तत्वाददादेशे ङित्त्वाद्गुणाऽऽभावादुत्त्वमिति भावः। पिपर्षि पिपूर्थ। पिपर्मि पिपूर्वः। पिपूर्मः। लिटि णल्याह-- पपारेति। उत्त्वात्परत्वाद्वृद्धिरिति भावः। \`अर्तिपिपर्त्योश्चे'त्यभ्यासस्य नेत्त्वम्, तत्र श्लावित्यनुवृत्तेः। प्राप्ते इति। गुणे नित्यं प्राप्ते इत्यर्थः।



 (324)शॄदॄप्रां ह्रस्वो वा ।7।4।12।

 शॄदॄप्राम्। शॄ दॄ पॄ एषां द्वन्द्वः। लिटीति। \`दयतेर्दिगि लिटीटत्यतस्तदनुवृत्तेरिति भावः। यद्यपि पूर्वसूत्रेषु क्वापि कितीति न दृष्टं तथापि अस्य \`ऋच्छत्यॄता'मिति गुणाऽपवादत्वाद्गुणस्य च तस्य किदर्थत्वात्कितीत्युक्तम्। पप्रतुरिति। पपॄ अतुस् इति स्थिते ऋकारस्य ह्रस्वे तस्य यणिति भावः। गुणपक्षे आह---पपरतुरिति। गुण एव तु न विकल्पितः, गुणाऽभावे \`वार्णादाङ्गं बलीयः' इति यणं बाधित्वा \`उदोष्ठ्ये'त्युत्त्वप्रसङ्गात्। पपरिथ पप्रथुः--पपरथुः पप्रपपर। पपार पपर पप्रिव पपरिव। \`वॄतो वा' इति दीर्घविकल्पं मत्वा आह---परिता परितेति। परिष्यति-- परीष्यति। पिपर्तु--पिपूर्तात् पिपूर्ताम् पिपुरतु। पिपूर्हि--पिपूर्तात् पिपूर्तम् पिपूर्त। पिपराणि पिपराव पिपराम। लङ्याह-- अपिपरिति। अपि पॄ त् इति स्थिते गुणे रपरत्वे हल्ङ्यादिना तकारलोपे रेफस्य विसर्गः। अपिपरुरिति। अभ्यस्तत्वात् जुस्। कृते \`जुसि चे'ति गुणे रपरत्वम्। अपिपः अपिपूर्तम् अपिपूर्त। अपिपरम् अपिपूर्व अपिपूर्म। केचिदिति। अन्ये आचार्या इत्यर्थः। ह्रस्वान्तत्वपक्षे \`उदोष्ठ्ये'त्युत्त्वं नेति मत्वा आह---पिपृत इति। ह्रस्वान्तस्य अनिट्त्वाल्लुडादौ पर्तेत्यादि। पिपृहि। अपार्षीदिति। ह्रस्वान्तस्य अनिट्त्वान्न सिज्लोप इति भावः। नन्वाचार्यान्तरसंमतं ह्रस्वान्तत्वं कुतोऽस्माभिरादर्तव्यमित्यत आह--पाणिनीयेति। पाणिनिसंमतदीर्घान्तत्वस्यैवाश्रयणे \`तं रोदसी पिपृत'मित्यादौ \`उदोष्ठ्य'त्युत्त्वापत्त्या'ऋकारस्य ह्रस्वस्य श्रवणाऽनापत्त्या तद्विषये छान्दसत्वमेव शरणमनुसरणीयं स्यादत्यर्थः। डुभृञिति। अनिडयम्। ञित्त्वादुभयपदी। श्लौ सति द्वित्वनादौ बिभर्तीत्यादि स्थितम्।



 (325) भृञामित् ।7।4।76।

 भृञामित्। भृञामिति बहवचनाद्भृञादीनामिति लभ्यते। \`अत्र लोपः' इत्यतोऽभ्यासस्येति, \`निजां त्रयाणां गुणः श्लौ' इत्यतस्त्रयाणां श्लाविति चानवर्तते। तदाह--भृञ् माङित्यादिना। बिभ्रतीति। अभ्यस्तत्वाददादेशे यण्। बिभर्षि बिभृथः बिभृथ। बिभर्मि बिभृवः बिभृमः। बिभृते बिभ्राते बिभ्रते। बिभृषे बिभ्राथे। इति सिद्धवत्कृत्य आह-- बिभृध्वे इति। बिभ्रे बिभृवहे बिभृमहे। श्लुवद्भावादिति। \`भीह्रीभृहुवा'मित्यनेनेति भावः। बिभरामासेति। अनुप्रयोगसामर्थ्यादस्तेर्भूभावो नेति भावः। बभारेति। श्लावित्यनुवृत्तेर्भृञामिदिति नेत्त्वम्। बभ्रतुः बभ्रुरित्यपि ज्ञेयम्। \`कृसृभृवृ'इति लिटि इण्निषेधः। थल्यपि \`अचस्तास्व'दिति नित्यमिण्निषेधः। ऋदन्तत्वेन भारद्वाजमतेऽपि निषेधात्। तदाह--- बभर्थेति। बभ्रथुः बभ्र। बभार--बभर इति सिद्धवत्कृत्य आह--- बभृवेति। क्रादित्वादिण्निषेध इति भावः। बभ्रे बभ्राते बभ्रिरे। बभृषे बभ्राथे बभृढ्वे। बभ्रे बभृवहे बभृमहे। भर्ता। भरिष्यति। भरिष्यते। बिभर्तु-- बिभृतात् बिभृताम् बिभ्रतु। इति सिद्धवत्कृत्य आह--बिभृहीति। हेरपित्त्वेन ङित्त्वाद्गुणनिषेध इति भावः। बिभृतात् बिभृतम् बिभृतेति सिद्धवत्कृत्य आह--- बिभराणीति। आटः पित्त्वेन ङित्त्वाऽभावान्न गुणनिषेध इति भावः। बिभराव बिभराम। लङ्याह--अबिभरिति। अबिभृ त् इति स्थिते गुणे रपरत्वे हलङ्यादिलोपे रेफस्य विसर्ग इति भावः। अबिभरुरिति। अभ्यस्तत्वात् झेर्जुस्। \`जुसि चे'ति गुण-। अबिभः अबिभृतम् अबिभृत। अबिभरम् अबिभृव अबिभृम। अबभृत अबिभ्राताम् अबिभ्रत। अबिभृथाः अबिभ्राथाम् अबिभृध्वम्। अबिभ्रि अबिभृवहि अबिभृमहि। आशीर्लिङ्याह--- भ्रियादिति। \`रिङ्शयग्लिङ्क्षु' इति रिङ्। आत्मनेपदे आसीर्लिङ्याह--- भृषीष्टेति। \`उश्चे'ति कित्त्वान्न गुणः। अभार्षीदिति। अनिट्त्त्वान्न सिज्लोपः। सिचि वृद्धिः। रपरत्वमिति भावः। अभार्ष्टामित्यादि। आत्मनेपदे लुङ्याह-- अभृतेति। \`ह्रस्वादङ्गा'दिति सिचो लोपः। अभृषातामित्यादि। माङ् माने इति। अनिट्। ङित्त्वादात्मनेपदी। श्लौ द्वित्वे \`भृञामि'दिति अभ्यासस्य इत्त्वे मि मा ते इति स्थिते--



 (326) ई हल्यघोः ।6।4।113।

 ई हल्यघोः। \`ई' इति लुप्तप्रथमाकम्। \`श्नाब्यस्तयोरातः' इत्यनुवर्तते। \`गमहने'त्यतः क्ङितीति, \`अत उत्सार्वधातुके' इत्तः सार्वधातुके इत्यतः सार्वधातुके इति चानुवर्तते। तदाह-- श्नाभ्यस्तयोरित्यादिना। आल्लोप इति। \`अजादौ क्ङिति सार्वधातुके' इति शेषः। मिमते इति। अभ्यस्तत्वाददादेशः। मिमीषे मिमाथे मिमीध्वे। मिमे मिमीवहे मिमीमहे। ममे ममाते ममिरे। ममिषे ममाथे ममिद्वे। ममे ममिवहे ममिमहे। माता। मास्यते। मिमीताम् मिमाताम् मिमतात्। मिमीष्व मिमाथाम् मिमीध्वम्। मिमै मिमावहै मिमामहै। अमिमीत अमिमाताम् अमिमत। अमिमीथाः अमिमाताम् अमिमीध्वम्। अमिमि अमिमीवहि अमिमीमहि। मिमीत मिमीयाताम् मिमीरन्। मिमीथाः। मिमीयाथाम् मिमीध्वम्। मिमीय मिमीवहि मिमीमहि। मासीष्ट। अमास्त अमासाताम् अमासत। अमास्थाः अमासाथाम् अमाध्वम्। अमासि अमास्वहि अमास्महि। अमास्यत। ओ हाङ्गातविति। अनिट्। ओकारः ककारश्च इत्। जहातीति। श्लौ द्वित्वे अभ्यासचुत्वमिति भावः। तसादौ \`श्नाभ्यस्तयोरातः' इति नित्यमीत्त्वे प्राप्ते--



 (327) जहातेश्च ।6।4।116।

 जहातेश्च। \`इद्दरिद्रस्ये'त्यत इदिति, \`भियोऽन्यतरस्या'मित्यतो हलीति चत्यभिप्रेत्य शेषं पूरयति--इत्स्याद्वेति। जहतीति। अब्यस्तत्वाददादेशे \`श्नाब्यस्तयो'रित्याल्लोपः। जहाविति। जहतुः जहुः। जहिथ--जहाथ जहथुः दजह। जहौ जहिव जहिम। हाता। हास्यति। जहितादिति। जहिताम्--जहीताम् जहतु।



 (328) आ च हौ ।6।4।17।

 \`आ' इति लुप्तप्रथमाकम्। जहातेरिति। \`जहातेश्चे'त्यतस्तदनुवृत्तेरिति भावः। चादिदीताविति। \`इद्दरिद्रस्ये'त्यतः, \`ई हल्यघो'रित्यतश्च तयोरिह चकारेणानुकर्षादिति भावः। जहितात्-- जहीतात् जहितम्--जहीतम् जहित--जहीत। जहानि जहाव जहाम। लङ्याह-- अजहादिति। अजहिताम्--अजहीताम् अजहुः। अजहा इति। अजहितम्--अजहीतम् अजहित-अजहीत। अजहाम् अजहिव-अजहीव अजहिम - अजहीम।



 (329) लोपो यि ।6।4।118।

 लोपो यि। \`जहातेश्चे'त्यतो जहातेरिति, \`श्नभ्यस्तयोरातःर' इत्यत आत इति, \`अत उत्सार्वधातुके' इत्यतः सार्वधातुके इति चानुवर्तते। \`यी'ति सप्तम्यन्तं सार्वधातुकविशेषणम्। तदादिविधिः। तदाह--जहातेरित्यादिना। \`जहातेश्चे'त्यस्यापवादः। आशीर्लिङ्याह-- एर्लिङीति। अहासीदिति। \`यमरमे'ति सगिटौ। अहास्यत्। डु दाञ्। उभयपदी। अनिट्। प्रणिददातीति। \`नेर्गदे'ति णत्वम्। दत्त इति। ददा तस् इति स्थिते \`अघो'रिति पर्युदासादीत्त्वाऽभावे \`श्नाभ्यस्तयो'रित्याल्लोपः। ददतीति। अभ्यस्तत्वाददादेशे \`श्नाभ्यस्तयो'रित्याल्लोप इति भावः। ददासि दत्थः दत्थ। ददामि दद्वः दद्मः। दत्ते इति। ददाते ददते। दत्से ददाथे दद्ध्वे। ददे दद्वहे दद्महे। ददौ इति। ददतुः दधुः। ददिथ--दधाथ ददथुः दद। ददौ ददिव ददिम। ददे ददाते ददिरे। ददिषे ददाथे ददिध्वे। ददे ददिवहे ददिमहे। दाता। दास्यति दास्यते। ददातु-- दत्तात् दत्ताम् ददतु। इति सिद्ध्वत्कृत्य देहि इत्यत्र आह--- घ्वसोरिति। दत्तात् दत्तम् दत्त। ददानि ददाव ददाम। दत्ताम् ददाताम् ददताम्। दत्स्व ददाथाम् दद्ध्वम्। ददै ददावहै ददामहै। लङ्याह--- अददादिति। अददुरिति। अददुरिति। अभ्यस्तत्वाज्जुस्। अददाः अदत्तम्। अदत्त। अददाम् अदद्व अदद्म। विधिलिङ्याह--दद्यादिति। स्नाभ्यस्तयो'रित्याल्लोपः। आशीर्लिङि तु \`एर्लिङी'त्येत्त्वमभिप्रेत्य आह--देयादिति। दासीष्ट। लुङ्याह--- अदादिति। \`गातिस्थे'ति सिचो लुगिति भावः। अदाः अदातम् अदात। अदाम् अदाव अदाम। लुङ्यात्मनेपदे आह-- अदितेति। अदा स् त इति स्थिते \`स्थाध्वोरिच्चे'ति दाधातोरन्त्यस्य इकारः। सिचः कित्त्वं च। कित्त्वान्न गुणः। \`ह्रस्वादङ्गा'दिति सिचो लोप इति भावः। अदिषाताम् अदिषत। अदिथाः अदिषाथाम् अदिढ्वम्। अदिषि अदिष्विहि अदिष्महि। अदास्यत् अदास्यत्। डु धाञ्। ञित्त्वादुभयपदी। अनिट्। प्रणिदधातीति। \`नेर्गदे'ति णत्वम्। तसि श्लौ द्वित्वे अभ्यासजश्त्वे \` श्नाभ्यस्तयो'रित्याल्लोपे दध् तस् इति स्थिते--



 (330) दधस्तथोश्च ।8।2।38।

 दधस्तथोश्च। धाधातोः कृतद्वित्वस्य दधा इत्यस्य \`दधः' इति षष्ठ्यन्तम्। \`एकाचो बशः' इत्यतो झषन्तस्य बशो भष् इत्यनुवर्तते। त थ् अनयोर्द्वन्द्वात् सप्तमीद्विवचनम्। तकारादकार उच्चारणार्थः। तकारथकारयोरिति लभ्यते। चकारात्स्ध्वोरिति समुच्चीयते। सकारे ध्वशब्दे चेति लभ्यते। तदाह-- द्विरुक्तस्येत्यादिना। तथा च अभ्यासे दकारस्य धकारः, तकारपरकत्वात्। ननु \`श्नाभ्यस्तयो'रित्याल्लोपः। धत्थधत्त इति। धस्य चर्त्वेन त इति भावः। दधतीति। \`अदभ्यस्ता'दित्यदादेशे \`श्नाभ्यस्तयो'रित्याल्लोपः। धत्थ इति। थकारपरकत्वाद्भष्। धत्थ। दधामि। दध्व इति। परनिमित्ताऽभावान्न भष्। दध्मः। धत्ते इति। दधाते दधते। धत्से इति। सकारपरकत्वाद्भषिति भावः। दधाथे। धद्ध्वे इति। दध् ध्वे इति स्थिते ध्वशब्दपरकत्वाद्भषिति भावः। दधे दध्वहे दध्महे। दधौ। दधे। धाता। धास्यति धास्यते। दधातु--धत्तात् दधतु। धेहीति। \`ध्वसो'रित्येत्त्वाभ्यासलोपाविति बावः। धत्तात् धत्तम् धत्त। दधानि दधाव दधाम। धत्ताम् दधाताम् दधताम्। धत्स्व दधाथाम् धद्ध्वम्। दधै दधावहै दधामहै। अदधात् अदधात् अधत्त। दध्यात् दधीत। धेयात् धासीष्ट। अधात्। अधितेति। \`स्थाध्वोरिच्चे'ति इत्त्वे \`ह्रस्वादङ्गा'दिति सिचो लोप इति भावः। अधास्यत् अधास्यत। णिजिर् धातुः। अनिडयं णोपदेशः। इरित्। इकारस्य प्रत्येकमित्त्वाऽभावान्न नुम्। इकारस्य स्वरितत्वप्रतिज्ञाबलादात्मगे फले आत्मनेपदं भवत्येव। तस्मादयमप्युभयुपदी। एवं विजिरपि ज्ञेयः। निजां त्रयाणाम्। निजां त्रयाणाम्। निजामिति बहुवचनात्तदादीनां ग्रहणम्। \`अत्र लोपः' इत्यतोऽभ्यासस्येत्यनुवर्तते। तदाह-- णिजिरित्यादिना। नेनेक्तीति। श्लौ द्वित्वे हलादिशेषे उत्तरखण्डस्य तिपमाश्रित्य गुणे पूर्वखण्डस्यानेन गुणे चोः कुत्वमिति भावः। अभ्यस्तत्वाददादेशं मत्वा आह-- नेनिजतीति। नेनेक्षि नेनिक्थः नेनिक्थ। नेनेज्मि नेनिज्मः। नेनिक्ते नेनिजाते नेनिजते। नेनिक्षे नेनिजाथे नेनिध्वे। नेनिजे नेनिजवहे नेनिज्महे। निनेज निनिजतुः निनिजुः। निनेजिथ निनिजथुः निनिज। निनेज निनिजिव निनिजिम। निनिजे निनिजाते निनिजिरे। निनिजिषे निनिजाथे निनिजिध्वे। निनिजे निनिजिवहे निनिजिमहे। नेक्ता। नेक्ष्यति। नेनेक्तु नेनिक्तात् नेनिक्ताम् नेनिजतु। नेनिग्धीति। अपित्त्वेन ङित्त्वान्न गुणः। हेर्धिः। नेनिक्तात् नेनिक्तम् नेनिक्त। \`आडुत्तमस्य' इति पित्त्वेन अङित्त्वाल्लघूपधगुमे प्राप्ते



 (331) नाभ्यस्तस्याऽचि पिति सार्वधातुके ।7।3।87।

 नाभ्यस्स्याचि। \`मिदेर्गुणः' इत्यतो गुण इति, \`पुगन्ते'त्यतो लघूपधस्येति चानुवर्तते इत्यभिप्रेत्य शेषं पूरयति-- लघूपधगुणो न स्यादिति। नेनिजानीति। नेनिजाव नेनिजाम। नेनिक्ताम् नेनिजाताम् नेनिजताम्। नेनिक्ष्व नेनिजाथाम् नेनिग्ध्वम्। नेनिजै नेनिजावहै। नेनिजामहै। लङि परस्मैपदे आह--अनेनेगिति। अनेनिजुरिति। अभ्यस्तत्वाज्जुसिति भावः। अनेनेक् अनेनिक्तम् अनेनिक्त। अनेनिजम्। \`नाभ्यस्तस्ये'ति न गुणः। अनेनिज्व अनेनिज्म। निक्षीष्ट। लुङ्याह--अनिजदिति। इरित्त्वादङिति भावः। अनिक्तेति। \`झलो झली'ति सिज्लोपः। अनिक्षातामित्यादि। विजिरपि णिजिर्वत्। अत्रेति। थलि इट्पक्षे \`विज इ'डिति विहितं ङित्त्वं नेत्यर्थः। अतो न गुणनिषेध इति भावः। ओ विजी इत्यस्यैवेति। व्याख्यानादिति भावः। रुधादावपीति। ततश्च \`रुधादिभ्यः श्न'मिति श्नम्विकरणावपि ताविति भावः। विष्लृ व्याप्तौ इति। लृदित्, उभयपदी, अनिट्। णिजेरिव रूपाणि। वेवेष्टीति। ष्टुत्वेन तकास्य टः। सिपि \`षढो'रिति षस्य कत्वम्। वेवेक्षि वेविष्ठः। वेविष्ठ। वेविड्ढि। अविषदिति। लृदित्त्वादङिति भावः। तङि क्स इति। \`शल इगुपधा'दित्यनेनेति भावः। आ गणान्तादिति। जुहोत्यादिगणसमाप्तिपर्यन्तमित्यर्थः। घृधातुरनिट्। तिपि श्लौ द्वित्वेऽभ्यासकार्ये गुणे रपरत्वे जघर्ति। जघृतः जघ्रति। \`जघर्म्यर्ग्नि हविषा घृतेन' इति बह्वृचमन्त्रपाठः। \`जघर्म्यग्निं मनसा घृतेने'ति तैत्तिरीयपाठः। अत्रेत्त्वमभ्यासस्य आह-- भृञामिदिति। ननु तत्र त्रयाणामेव ग्रहणमित्यत आह- बहुलमिति. इत्त्वं छान्दसमिति भावः। जघार जघ्रतुः। जघ्रुः। जघर्थ जघ्रथुः जघ्र। जघार--जघर। जघ्रिव। घरिष्यति। जघर्तु-- जघृतात्। जघ्रतु। जघृहि। जघराणि। अजघः अजघृताम् अजघरुः। अजघरम् अजघृव। जघृयात्। घ्रियात्। अघार्षीत्। अघरिष्यत्। हृ इति. घृधातुवद्रूपाणि। अयं स्रुवो अभिजिहर्ति होमानिति। स्रुवे साद्यमाने याजमानो मन्त्रः। अत्रापि अभ्यासस्य इत्त्वं चान्दसमिति भावः। ऋ सृ गताविति। इमावनिटौ। तत्र ऋधातोः छान्दसत्वेऽपि लोकेऽपि क्वचित्प्रयोगं समर्थयति-- बहुलमिति। \`भृञामित्' \`अर्तिपिपर्त्योश्च' \`बहुलं छन्दसी'ति सूत्रस्थितिः। तत्र \`बहुलं छन्दसी'त्येव ऋधातोरित्त्वसिद्धेः \`अर्तिपिपर्त्योश्चेटत्यर्तिग्रहणाल्लोकेऽपि ऋधातोः श्लुविकरणस्य प्रयोगो विज्ञायत इत्यर्थः। एतच्चाऽत्रैव सूत्रे भाष्ये स्पष्टम्। अत एव भाष्यात् श्लुविकरणस्यैव ऋधातोः \`अर्तिपिपर्त्योश्चे'त्यत्र ग्रहणम्, पिपर्तिसाहचर्याच्च, श्लवित्यस्य अभ्यासग्रहमस्य चानुवृत्तेश्चेत्यलम्। अभ्यासस्यासवर्णे इति। शपः श्लौ ऋ-ति इतिस्थिते द्वित्वे उरदत्त्वं बाधित्वा \`अर्तिपिपर्त्योश्चे'त्यभ्यासऋकारस्य इत्त्वे रपरत्वे हलादिशेषे उत्तरखण्डस्य ऋकारस्य गुणे रपरत्वे इ अर् ति इति स्थिते \`अभ्यासस्याऽसवर्णे'इतीयङि इयतीति रूपमित्यर्थः। इयृत इति। पूर्ववदेव द्वित्वादि। तसोऽपित्त्वेन ङित्त्वाद्गुणनिषेध इति भावः। इय्रतीति। पर्ववदेव द्वित्वादि। अभ्यस्तत्वाददादेशः। ङित्त्वान्न गुणः। उत्तरखण्डस्य ऋकारस्य यण् रेफ इति भावः। इयर्षि इयृथः। इयर्मि इयृवः इयृमः। लिट्याह--- आरेति। आरिव। आरिम। अर्तेति। अनिट्त्वादिति भावः। अरिष्यतीति। \`ऋद्धनोः स्ये' इतीडिति भावः। इयर्तु इयृतात् इयृताम् इय्रतु। इयृहि-- इयृतात् इयृतम् इयृतइयराणीति। आटः पित्त्वेनाऽङित्त्वान्न गुणनिषेध इति भावः। इयराव। इयराम। लङ्याह-- ऐय इति। श्लौ ऋ त् इति स्थिते द्वित्वेऽभ्यासस्य इत्त्वे रपरत्वे हलादिशेषे इयङि उत्तरखण्डस्य गुणे रपरत्वे च हल्ङ्यादिलोपे रेफस्य विसर्गे इय इति स्तिते आटि वृद्धौ ैय इति रूपमिति भावः। न च \`लावस्थायाम'डिति पक्षे आटि वृद्धौ रपरत्वे आर् त् इति स्थिते द्वित्वे हलादिशेषे सवर्णदीर्घे हल्ङ्यादिलोपे रेफस्य विसर्गे ऐयरुरिति। ऐयः ऐयृतम् ऐयृत।ऐयरम् ऐयृव ऐयृम। विधिलिङ्याह--इयृयादिति। यासुटो ङित्त्वाद्गुणनिषेध इति भावः। इयृयातामित्यादि। आशीर्लिङ्याह--- अर्यादिति। \`अकृत्सार्वधातुकयो'रिति दीर्घः प्राप्तः। तं बाधित्वा \`रिङ् शयग्लिङक्षु' इति रिङ् प्राप्तः। तं बाधित्वा \`गुणोऽर्तिसंयोगाद्यो'रिति गुण इति भावः। लुङ्याह-- आरदिति। \`सर्तिशास्त्यर्तिभ्यश्चे'त्यङि \`ऋदृशोऽङी'ति गुण इति भावः। आरिष्यत्। तदेवमृधातुं निरूप्य सृधातुं निरूपयति-- ससर्तीति। ससृतः सस्रतीत्यादि सुगमम्। ससार । ससर्थ। ससृव। सर्ता। सरिष्यति। ससर्तु। अससः अससृताम् अससरुः। स्रियात्। असरत्। भस भर्त्सनेति। अयं सेट्। बभस्तीति। श्लौ भस् तीति स्थिते द्वित्वेऽभ्यासजश्त्वमिति भावः। बभस् तस् इति स्थिते आह--घसिभसोरिति। \`घसिभसोर्हलि चे'त्यस्यायमर्थः-- छन्दसि अनयोरुपधाया लोपः स्याद्धलादावजादौ च क्ङिति परे इति। तथा च बभस् तसित्यत्र उपधालोपे \`झलो झली'ति सकारलोपे तकारस्य \`झषस्तथो'रिति धत्वे भकारस्य जश्त्वमिति भावः। बप्सतीति। अभ्यस्तत्वाददादेशे बभस् अतीति स्थिते \`घसिभसो'रित्युपधालोपे भकारस्य चर्त्वमिति भावः। बभस्सि बब्धः बब्ध। बभस्मि बप्स्वः बप्स्मः। बभास बप्सतुः बप्सः। बभसिथ बप्सथुः बप्स। बभास बभस बप्सिव बप्सिम। भसिता। भसिष्यति। बभस्तु--बब्धात् बब्धाम् बप्सतु। बब्धि-- बब्धात् बब्धम् बब्ध। बभसानि बभसाव बभसाम। अबभः अबब्धाम् अबप्सुः। अबभः अबब्धम् अबब्ध। अबप्सम् अबप्स्व। अबप्स्म। बप्स्यात्। भस्यात्। अभासीत्-अभसीत्। अभसिष्यत्। कि ज्ञाने। चिकेतीति। किधास्तोस्तिपि श्लौ द्वित्वे अभ्यासचुत्वे उत्तरखण्डस्य गुण इतिभावः। चिकितः चिक्यति। चिकेषि चिकिथः चिकिथ। चिकेमि चिकिवः। चिकिमः। चिकाय चिक्यतुः।चिक्युः। चिकयिथ--चिकेथ। चिक्यिव। केता। केष्यति। चिकेतु-- चिकितात् चिकिताम् चिक्यतु। चिकिहि। चिकयानि। अचिकेत् अचिकिताम् अचिकयुः। अचिकेः। अचिकयम् अचिकिव। चिकियात्। कीयात्। अकैषीत्। अकेष्यत्। तुर त्वरणे इति। तुतूर्त इति। \`हलि चे'ति दीर्घः। तुतोर्षि तूतूर्थः तुतूर्थ। तुतोर्मि तुतूर्वः। तुतोर। तुतुरतुः तुतोरिथ। तुतुरिव। तोरिता। तोरिष्यति। तुतोर्तु--तुतूर्ताम् तुतुरतु। तुतूर्हि। तुतुराणि। अतुतोः अतुतूर्ताम्। अतुतुरुः। अतुतोः। अतुतुरम्।अतुतूरव। तुतूर्यात्। तूर्यात्। अतोरीत्। अतोतुतुराणि। अतुतोः अतुतूर्ताम्। अतुतुरुः। अतुतोः। अतुतुरम्। अतुतूर्व। तुतूर्यात्।तूर्यात्। अतोतीत्। अतोरिष्यत्। धिष शब्दे। सेट्। दिधेष्टीति। श्लौ द्वित्वादौ लघुपधगुणे तकारस्य ष्टुत्वमिति भावः। दिधिषति।दिधेक्षि दिधिष्ठः। दिधेष्मि दिधिष्वः। दिधेष दिधिषतुः। दिधेषिथ। दिधिषिव। धेषिता। धेषिष्यति। दिधेष्टु--दिधिष्टात्। दिधिषतु। दिधिड्ढि। दिधिषाणि। अदिधेट् अदिधिष्टाम् अदिधिषुः। अदिधिषम् अदिधिष्व। दिधिष्यात्। धिष्यात्। अधेषीत्। अदेषिष्यत्। धन धान्ये इति। धान्याऽर्जने इत्यर्थः। दधन्त इति। क्षमूष् सहने इति धातोश्चक्षंसे इतिवदनुनासिकस्य क्वीति न दीर्घः। दधंसि दधन्थः। दधन्मि दधन्वः दधन्मः। दधान दधनतुः। दधनिथ। दधनिव। धनिता। धनिष्यतु। दधन्तु--दधन्तात् दधन्ताम् दधनतु।दधंहि।दधनानि। अदधन् अदधन्ताम् अदधनुः। अद्धन् अदधन्तम् अदधन्त।अदधनम् अदधन्व अदधन्म। दधन्यात्। धन्यात्। अधानीत् अधनीत्। अधनिष्यत्। जन जनने इति। उत्पत्तौ ्कर्मकः। उत्पादने सकर्मकः।



 (332) जनसनखनां सन्झलोः ।6।4।42।

 जनसन।\`विडवनो'रितय्त आदित्यनुव्रतते। तदाह--एषामाकारोऽन्तादेश इति। सन् झल् इत्यनयोर्द्वन्द्वात्सप्तमीद्विवचनम्। सनि झलि चेति लभ्यते। \`अनुदात्तोपदेशे'त्यतो झलिक्ङितीत्यनुवर्तते। तत्र झलीत्यनुवृत्तेन सन् विशेष्यते। तदादिविधिः। झलादौ सनीति लभ्यते। क्ङितीत्यनुवृत्तं त्वेत्सूत्रस्थेन झला विशेष्यते। तदादिविधिः। झलादौ क्ङितीति लभ्यते। तथाच झलादौ सनीति, झलादौ क्ङितीति च परनिमित्तद्वयं लब्धम्। तदाह--झलादौ सनि झलादौ क्ङिति चेति। सन्विशेषणं झलादाविति किम् ?। जिजनिषति। सिसनिषति। चिखनिषति। अथ क्ङितोर्झल्विशेषमस्य प्रयोजनमाह-- जज्ञतीति। जनन् अतीति स्थिते अतेर्ङित्त्वेऽपि झलादित्वाऽभावादात्त्वाऽभावे \`गमहने'त्युपधालोपे नकारस्य श्चुत्वेन ञकार इति भावः \`जनसनखनां स'नित्याश्रित्य योगविभागेन उक्तार्थसिद्धिं चाश्रित्य झ्लग्रहणं त्वत्र सूत्रे प्रत्याख्यातं भाष्ये। जजंसीति। \`नश्चे'त्यनुस्वारः। जजाथः जजाथ। जजन्मि जजन्वः जजन्मः। जजानेति। जज्ञतुः। सेडयम्। जजनिथ जज्ञथुः।जज्ञिव। जनिता। जनिष्यति। जजन्तु--जजातात्। जजाहि। जजनानि। अजजम् अजजाताम्। अजज्ञुः। अजजनम् अजजन्व। विधिलिङि \`ये विभाषे'ति मत्वाह--जजायात् जंजन्यादिति। अजनीत्--अजानीत्।अजनिष्यत्। गा स्तुतौ। देवान् जिगातीति। \`भृञामि'दित्यत्र \`बहुलं छन्दसी'ति वचनादभ्यासस्येत्त्वमिति भावः। जिगीत इति। \`ई हल्यघो'रिति ईत्त्वम्। जिगतीति। अभ्यस्तत्वाददादेशे \`श्नाभ्यस्तयो'रित्याल्लोपः। जिगासि जिगीथः जिगीथ। जिगामि जिगीवः। जगौ जगतुः। जगिव। गाता। गास्यति। जिगातु-- जिगीतात् जिगीताम् जिगतु। जिगीहि। जिगानि। अजिगात् अजिगीताम् अजिगुः। अजिगाः। अजिगाम् अजिगीव जिगीयात्। आशिषि--गेयात्। अगासीत्। अगास्यत्। इति जुहोत्यादयः।













.

 ***अथ दिवादिप्रकरणम् ।***







 अथ स्यन्विकरणा धातवो निरूप्यन्ते--। दीवु क्रीडेति। उदिदयम्। तेन क्त्वायामिड्विकल्पः, निष्ठायां च नेट्। झॄषन्ता इति। जॄष् झॄष् वयोहानौ इत्येतत्पर्यन्ता इत्यर्थः।



 (333) दिवादिभ्यः श्यन् ।3।1।69।

 दिवादिभ्यः। \`कर्तरि श'बित्यतः कर्तरिति, \`सार्वधातुके य'गित्यतः सार्वधातुके इति चानुवर्तते इत्यभिप्रेत्याह-- शपोऽपवाद इति। शकारनकारावितौ। दिव् यतीति स्थिते आह-- हलि चेति दीर्घ इति। श्यनोऽपित्त्वेन ङित्त्वान्न गुण इति भावः। दीव्यतः दीव्यन्तीत्यादि सुगमम्। दिदेवेति। दिदिवतुः। दिदेविथ। दिदिविव। सेट्त्वं सूचयति--देवितेति। षिनुधातुरपि सेट्। षोपदेशः। दिवुधातुवदस्य रूपाणि।परिषीव्यतीति। \`परिनिविभ्यः सेवे'ति षत्वमिति भावः। परिषिषेवेति। \`स्थादिष्वेवाभ्यासस्ये'ति नियमस्तु न, तत्र \`प्राक्सिता'दित्यनुवृत्तेरितिभावः। \`सिवादीनां वाऽड्व्यवायेऽपी'ति मत्वाह--न्यषेवीत् न्यसेवीदिति। स्रिवुधातुस्तु रेफवान्। ष्ठिवु निरसने इति। \`सुब्दातुष्वक्कष्ठीवा'मिति न सत्वम्। ष्ठीव्यतीत्यादि सुगमम्। आर्द्धदातुकेषु तु शब्विकरणस्थष्ठिबुधातुवद्रूपाणि। ष्णसुधातुश्च षोपदेशः। नृती गात्रेति। \`श्वीदितः' इत्याद्यार्थमीदित्त्वम्। सेडयम्।



 (334) सेऽसिचि कृतचृतछृदतृदनृतः ।7।2।57।

 सेऽसिचि। से- असिचीति छेदः। सप्तमी षष्ठ्यर्थे। कृत चृत छृत तृद नृत् एषां समाहारद्वन्द्वात्पञ्चमी। \`उदितो वे'त्यतो वेति, आर्द्धधातुकस्येडिति चानुवर्तते। तदाह--एभ्य इत्यादिना। नित्यमिटि प्राप्ते विकल्पार्थमिदं वचनम्। अनर्तीदिति। \`सेऽसिची'त्युक्तेर्नित्यमिडिति भावः। त्रसी उद्वेगे। \`वा जॄभ्रमुत्रसा'मित्येत्त्वाभ्यासविकल्पौ मत्वाह-- त्रेसतुः तत्रसतुरिति। कुथ पूतीभावे इति। पवित्रीभवने इत्यर्थः, दुर्गन्धकरणे इति वा। \`पूतिगन्धस्तु दुर्गन्धः' इत्यमरः। तिम ष्टिम ष्टीमेति। द्वितीयतृतीयौ षोपदेशौ। द्वितीय इदुपधः। तृतीयस्तु ईदुपधः। षह षुहेति। षोपदेशौ। चकार्थस्तृप्तिरिति। यद्पि \`चक तृप्तौ प्रतिघाते चे'त्युक्तं तथापि तृप्तिरेवेह विवक्षिता, व्याख्यानात्। षुहेः \`नपुंसके भावे क्तः' इति क्तप्रत्यये सुहितशब्दः। सुहितस्तृप्तिरिति \`पूरणगुणे'ति सूत्रे कैयटः। जॄष् झॄष्।सेट्कौ। जीर्यतीति। \`ऋत इद्धातो'रिति इत्त्वे \`हलि चे'ति दीर्घ इति भावः। अतुसादौ \`ऋच्छत्यॄता'मिति गुणे रपरत्वे \`वा जॄभ्रमुत्रसा'मित्येत्त्वाभ्यासलोपविकल्प इति भावः। जजरिथ। \`\`वॄतो वे'ति मत्वाह-- जरिता जरीतेति। षूङ्। प्रसवः-- उत्पादनम्। षोपदेशोऽयम्। विकल्पमिति। \`परमपी'ति शेषः। निषेधे प्राप्ते इति। पुरस्तात्प्रतिषेधकाण्डारम्भसामर्थ्यादिति भावः। दूङ् परितापे इति। पीडने, पीडितीभवने वेत्यर्थः। आद्ये सकर्मकः। द्वितीये अकर्मकः। दीङ् क्षये इति। क्षयो--ह्रस्वो, नाशो वा।



 (335) दीङो युडचि क्ङिति ।6।4।63।

 दीङो युडचि। \`आर्द्धधातुके' इत्यधिकृतमचा विशेष्यते। तदादिविधिः। \`दीङ' इति पञ्चमी। सप्तमी षष्ठ्यर्थे।तदाह--दीङः परस्येत्यादिना। दिदी ए इति स्थिते परत्वात् \`एरनेकाचः' इति यणि प्राप्ते नित्यत्वाद्युट्। टकार इत्। उकार उच्चारणार्थः। टित्त्वादाद्यवयवः। दिदीये इति रूपमिति भावः। ननु युटि कृतेऽपि तस्याऽसिद्धत्वाद्यण्दुर्वारः। तथाच दिद्‌य्ये इति स्यात्। इकारो न श्रूयेत, यकारद्वयं श्रूयेतेत्यत आह---वुग्युटाविति।



 (336) मीनातिमिनोतिदीङां ल्यपि च ।6।1।50।

 मीनातिमिनोति। \`आदेच उपदेशेऽशिती'त्यतआदित्यनुवर्तते। तदाह-- एषामात्त्वं स्याल्ल्यपीति। चकारात् एचः, अशितीति परनिमित्तं समुच्चीयते। तत्र \`एचट इत्यनन्तरं \`निमित्ते' इति शेषः। एज्निमित्ते अशिति प्रत्यये च परे इति फलितम्। तदाह--अशित्येज्निमित्ते इति। \`इति समुच्चीयते' इति शेषः। लुङ्याह--- अदास्तेति। इह आत्त्वे कृते घुत्वे सत्यपि स्थाध्वोरिच्चेति न भवति, \`स्थाध्वोरित्त्वे दीङः प्रतिषेधः' इति घुसंज्ञासूत्रस्थभाष्यपठितवार्त्तकादिति भावः। धीङ् आधारे इति। आधारः-- आधारणम्। स्थापनमिति यावत्। लीङ् श्लेषणे इति। लीयते। लिल्ये।लिल्यिषे। \[लिल्यिढ्वे। लिल्यिध्वे\]।



 (337) विभाषा लीयतेः ।6।1।51।

 विभाषा लीयतेः। ननु लीयतेरिति श्यना निर्देशात् \`लीङ् श्लेषणे' इति स्नाविकरणस्य ग्रहणं न स्यादित्यत आह-- यका निर्देश इति। \`सार्वधातुके य'गिति विहितयका लीयतेरिति निर्देशः। स च श्यन्श्नान्तसाधारणः,यक उभयत्रापि साधारण्यादिति भावः। \`मीनातिमिनोती'त्यतो ल्यपीति, \`आदेचः' इत्यत आदिति, एच इति चाऽनुवर्तते। तदाह-- लीलीङोरित्यादिना। स्वादय ओदित इति। धातुपाठपठितं गणसूत्रमिदम्। \`षूङ् प्राणिप्रसवे' इत्यारभ्य व्रीङन्ता ओदित्कार्यभाज इत्यर्थः। निष्ठानत्वमिति। \`ओदितश्चे'त्यनेनेति भावः। प्रीङ् प्रीताविति। प्रीतिस्तुष्टिः। \`मुत्प्रीतिः प्रमदो हर्षः' इत्यमरः। एवं सत्यकर्मकः। यथा-- फलमूलादिना हरिः प्रीयते। हृष्यतीत्यर्थः।यदा तु प्रीतिः तर्पणं, \`प्रीञ् तर्पणे' इति क्रैयादिकात् क्तिनि प्रीतिशब्दनिष्पत्तः, तदा तु सकर्मकः। तदाह-- सकर्मक इति। प्रीयते इति। तर्पयतीत्यर्थः। अथ चत्वारः परस्मैपदिन इति। \`दो अवखण्डने' इत्यन्ता इति भावः। शो तनूकरणे। अनिट्।



 (338) ओतः श्यनि ।7।3।71।

 ओतः श्यनि। \`घोर्लोपो लेटि वे'त्यतो लोप इत्यनुवर्तते इत्यभिप्रेत्य शेषं पूरयति-- लोपः स्यादिति। शशाविति। \`आदेच' इत्यात्त्वे णल औत्त्वमिति भावः। शशतुरिति। शशिथ-- शशाथ। शशिव।शास्यतीति। श्यतु। अश्यत्। श्येत्। शायात्। लुङि सिचि विशेषमाह--विभाषा घ्रेति। सिचो लुक्पक्षे आह--अशादिति। \`आतःर' इति जुसिति मत्वा आह-- अशुरिति। सिचो लुगभावे सगिटौ मत्वा आह--अशासीदिति। छोदातुरपि शोधातुवत्। षो अन्तकर्मणीति। समापने विनाशने वेत्यर्थः। शोधातुवद्रूपाणि। षोपदेशोऽयम्। स्यतीति। \`ओतः श्यनी'ति लोपः। अभिष्यतीति। \`उपसर्गा'दिति षत्वम्। अभ्यष्यदिति। \`प्राक्सिता'दिति षत्वम्। अभिससाविति। \`स्थादिष्वि'ति नियमान्न षः। दो अवखण्डने। प्रणिदातेति। \`नेर्गदे'ति णत्म्। देयादिति। आशीर्लिङि \`एर्लिङी'त्येत्त्वम्। अदादिति। \`गातिस्थे'ति सिचो लुक्। अथात्मनेपदिन इति। \`वाशृ शब्दे' इत्यन्ता इत्यर्थः। जनी प्रादुर्भावे इति। \`श्वीदितो निष्ठाया'मित्याद्यर्थमीदित्त्वम्।



 (339) ज्ञाजनोर्जा ।7।3।79।

 ज्ञाजनोर्जा। शितीति। \`ष्ठिवुक्लमुचमा'मित्यतस्तदनुवृत्तेरिति भावः। जायते इति। ज्ञाधातोस्तुश्नविकरणत्वाज्जानातीत्युदाहरणम्। उभयत्रापि जादेशस्य ह्रस्वान्तत्वे \`अङ्गकार्ये कृते पुनर्नाङ्गकार्य'मिति परिभाषया \`अतो दीर्घो यञी' त्यप्रप्तर्जार्देशस्य दीर्घान्तत्वमाश्रितम्। जज्ञे इति। \`गमहने'त्युपधालोपे नस्य श्चुत्वेन ञः। जायेत।जनिषीष्ट। लुङि अजन् त इति स्थिते आह-- दीपेति। वा चिणिति। \`च्ले'रिति शेषः। अजन् इ त इति स्थिते उपधावृद्धौ प्राप्तायाम्--



 (340) जनिवध्योश्च ।7।3।35।

 जनीवध्योश्च। \`अत उपधायाः' इत्यत उपधाया इति, \`मृजेर्वृद्धि'रित्यतो वृद्धिरिति, \`नोदात्तोपदेशस्ये'त्यतो नेति, \`आतो यु'गित्यतश्चिणकृतोरिति, \`अचो ञ्णिती'त्यतो ञ्णितीति चानुवर्तते। तदाह--अनयोरिति। दीपीधातुरीदित्।\`दीपजने'ति च्लेश्चिण्विकल्पं मत्वाह---अदीपि अदीपिष्टेति। पूरीधातुरपि ईदित्। \`दीपजने'ति चिण्विकल्पं मत्वाह-- अपूरि अपूरिष्टेति।तूरी इत्यादयोऽपि \`चूरी दाहे' इत्यन्ता ईदित एव।तप ऐश्वर्ये वेति। \`श्यन् आत्मनेपदं चे'ति शेषः। उभयोः प्रकृतत्वादित्यभिप्रेत्य शेषं पूरयति--श्यनं तङं चेति। अन्यदा त्विति। ऐश्वर्यादन्यार्थे वृत्तिदशायामित्यर्थः। केचित्त्विति। \`तप ऐश्वर्ये' \`वावृतु वरणे' इति धातुपाठे स्थितम्। तत्र \`वावृतु वरणे' इत्येवं वाशब्दं वृतु इत्यस्य आद्यवयवमिच्छन्तीत्यर्थः। एवं च \`तप ऐश्वर्ये' इत्येव स्थितम्। अस्मिन्पक्षेतपधातोर्नित्यमेव श्यन् तङ् चेति भावः। तप्यते इति। ईष्टे इत्यर्थः। प्रथमपक्षे ऐश्वर्ये तपतीत्यपि भवति। पत इतीति। तपधातोस्तकारपकारयोः क्रमव्यत्यासेन \`पत ऐश्वर्ये वा' इति पाठान्तरमित्यर्थः। एवं व्यत्यासेन पाठे प्रयोगं दर्शयति--द्युतद्यामा नियुत इति। प्रवायुमच्छा बृतीत्यृच एकदेशोऽयम्। \`पत्यमान' इत्यस्य ईशान इत्यर्थः। अत्र लटः शानजात्मनेपदं श्यन् च। पक्षान्तरे इति। \`वावृतु' इति पाठपक्षे इत्यर्थः। वावृत्यते इति। वृणोतीत्यर्थः। अपेक्षते इति यावत्। वावृतुधातोः प्रयोगं दर्शयति-- ततोवावृत्यमानेति। अपेक्षमाणेत्यर्थः।न्यविवक्षतेति।\`नेर्विशः ' इत्यात्मनेपदम्। \`शल इगुपधा'दिति क्सः। अथ पञ्च स्वरितेत इति। \`शप आक्रोसे' इत्यन्ता इत्यर्थः। शुच्यतीति। क्लिन्नं भवतीत्यर्थः। अशुचदिति। इरित्त्वादङिति भावः। णह बन्धने इति। णोपदेशोऽयम्। अनिट्। ननाहेति। नेहतुः। भारद्वाजनियमात्थलि वेडिति मत्वाह-- नेहिथ ननद्धेति। इट्पक्षे \`थलि चे सेटी'त्येत्त्वाभ्यासलोपौ। इडभावे तु \`नहो धः' इति हस्य ध इति भावः। रञ्ज रागे। अनिट्। रज्यतीति। \`अनिदिता'मिति नलोप इति भावः। ररञ्ज ररञ्जतुः। ररञ्जिथ- ररङ्क्थ। ररञ्जिव। रङ्क्ता इत्यादि। अथैकादशेति। \`लिश अल्पीभावे' इत्यन्ता इत्यर्थः। पद गतौ। अनिट्।



 (341) चिण् ते पदः ।3।1।60।

 चिण् ते पदः। पदश्च्लेरिति। \`च्लेः सि'जित्यत श्च्लेरित्यनुवर्तते इति भावः। तशब्दे इति। आत्मनेपदप्रथमैकवनचने इत्यर्थः। इदं च भाष्ये स्पष्टम्. प्रण्यपादीति। श्लेश्चिणि उपधावृद्धौ \`चिणो लु'गितितशब्दस्य लोपः। \`नेर्गदे'ति णत्वमिति भावः। विद सत्तायाम्। वेत्तेति। अनिडिति भावः. लिटि क्रादिनियमादिट्। एवं बुधष्टेति। \`लिङ्‌सिचौ' इति कित्त्वम्। \`दीपजने'ति चिण्विकल्पं मत्वा आह-- अबोधि अबुद्धेति। कथं युध्यतीति। आत्मनेपदित्वादिति भावः। समाधत्ते--युधमिति। युध्‌शब्दो भावक्विबन्तः। युधमिच्थीत्यर्थे \`सुप आत्मनः' इति क्यजन्तात्परस्मैपदमित्यर्थः। \`अनुदात्तेत्त्वप्रयुक्तमात्मनेपदमनित्य'मिति समाधानं त्वनुचितं, तस्य भाष्याऽदृष्टत्वेनाऽप्रामाणिकत्वात्। अत एव \`व्यत्ययो बहुल'मिति सूत्रभाष्ये \`प्रतीपमन्य ऊर्मिर्युध्यती'त्यत्र व्यत्ययेन परस्मैपदमित्येव समाहितम्। अनो रुधेति। अनु इत्युपसर्गात्परो रुधधातुः कामे वर्तत इत्यर्थः। युज समाधौ। अनिट्। अकर्मक इति। चित्त्वृत्तेर्धात्वर्थान्तर्भावादिति भावः। अर्थान्तरे तु सकर्मकोऽपि भवति, \`सृजियुज्योः सकर्मकयोः कर्मवद्भाव' इति कर्मवत्सूत्रवार्तिकात्। एतच्च कर्मकर्तृप्रक्रियायां वक्ष्यते। लिट्याह
--ससृजिषे इति। क्रादिनियमादिडिति भावः। स्रष्टेति। \`सृजिदृशोर्झल्यमकिती'त्यमागमे ऋकारस्य यणि व्रश्चादिना जस्य षः। ष्टुत्वेन तकारस्य ट इति भावः। स्रक्ष्यते इति। पूर्वपदमि जस्य षत्वे \`षढो'रिति षस्य कत्वे सस्य षत्वमिति भावः। आशीर्लिङि आह--सृक्षीष्टेति। अत्र लघूपधगुणमाशङ्क्याह---लिङ्‌सिचाविति। नाप्यमिति। \`सृजिदृशोर्झल्य'मित्यमपि नास्तीत्यर्थः। अकित्ये तद्विधानादिति भाव। लुङ्याह-- असृष्टेति। \`झलो झली'ति सिचो लोपः। \`लिङ्सिचावात्मनपदेषु' इति सिचः कित्त्वान्न गुणो नाप्यमिति भावः। लिश अल्पीभावे। लिक्षीष्टेति। \`लिङ्सिचौ' इति कित्त्वान्न गुणः। अलिक्षतेति। \`शल इगुपधा'दिति क्सः। आगणान्तादिति। दिवादिगसमाप्तिपर्यन्तमित्यर्थः। राधोऽकर्मकाद्वृद्धावेवेति। श्य'न्निति शेषः। राधधातोरकर्मकाद्वृद्धावेवाऽर्थे श्यनिति प्रतीयमानोऽर्थः। एवं सति अकर्मकादिति व्यर्थम्। राधेरर्थान्तरे च श्यन् स्यात्। इष्यते हि \`अपराध्यती'त्यादौ द्रोहाद्यर्थेऽपि श्यन्। तत्राह-- एवकारो भिन्नक्रम इति। यस्मिन् कमे वृद्धावित्यत ऊर्ध्वम एवकारः पठितः, ततोऽन्यः कमो यस्य स भिन्नक्रम इत्यर्थः। \`वृद्धा'वित्यत ऊर्ध्वं पठित एवाकरोऽन्यत्र निवेशनीय इति यावत्। तदेव दर्शयति--राधोऽकर्मकादेव श्यनिति। एवं चार्थान्तरेऽपि श्यन् सिध्यति। \`शत्रुं हिनस्ती'त्यर्ते शत्रुमपराध्नोतीत्यत्र सकर्मकत्वान्न श्यन्निति भाव-। तर्हि वृद्धावित्यस्य किं प्रयोजनमित्याशङ्क्य अकर्मकक्रिया एवं विधेति प्रदर्शनार्थं तत्, नतु परिसङ्ख्यानार्थमित्याह--उदाहरणमाह--वृद्धावितीति। एवं च वृद्धिग्रहणमकर्मकक्रियामात्रोपलक्षणमिति भावः। तथाविधाऽर्थान्तराण्युदाहरति--यन्मह्यमित्यादिना। \`क्रुधद्रुहे'ति संप्रदानत्वम्। कृष्णाय राध्यतीति। \`राधीक्ष्योर्यस्य विप्रश्नःर' इति संप्रदानत्वम्। दैवमिति। कृष्णस्य किमिदानां शुभमशुभं वेति पृष्टो दैवज्ञस्तस्य शुभाऽशुभसूचकादित्यादिग्रहस्थितिं ज्योतिश्शास्त्रतः परीक्षते इति यावत्। ननु पर्यालोचने दैवस्य कर्मत्वात्कथमिह अकर्मकतेत्यत आह-- दैवस्येति। ननु \`राधोऽकर्मकाद्वृद्धावेवे'त्यत्र वृद्धिग्रहमस्यउपलक्षणतया हिंसार्थकस्यापि राधेर्दैवादिकतवाद्रराधतुरित्यादौ \`राधो हिंसाया'मिति वक्ष्यमाणावेत्त्वाऽभ्यासलोपौ स्यातामित्यत आह--राध इति। इह नेति।रराधतुरित्यादौ राधेर्हिंसार्थकत्वे \`राधो हिंसाया'मिति वक्ष्यमाणावेत्त्वाभ्यासलोपौ न स्त इत्यर्थः। कुत इत्यत आह--हिंसार्थस्येति। नोन्मिषत्येवैषा शङ्का, राधेरकर्मकस्यैव दैवादिकत्ववचनात्। हिंसार्थकस्य च राधेः सकर्मकतया दैवादिकत्वाऽभावादुक्तशङ्काया अनुन्मेषादित्यर्थः। ननु राध्नोति राधयतीति कथमित्यत आह-- अयं स्वादिश्चुरादिश्चेति। रराधिथ। क्रादिनियमान्नित्यमिट्, दीर्घाकारवत्त्वेन \`उपदेशेऽत्वतः' इत्यस्याऽप्रवृत्तेः, अजन्तोऽकारवानित्यत्र च ह्रस्वाऽकारस्यैव विवक्षितत्वात्। राद्धा। अरात्सीत्। व्यध ताडने इति। चतुर्थान्तोऽयम्। अनिट्। विध्यतीति। श्यनो ङित्त्वात् \`ग्रहिज्ये'ति यकारस्य संप्रसारणे पूर्वरूपे विध्यतीति रूपमित्यर्थः। वकारस्य तु न संप्रसारणं , \`न संप्रासरणे संप्रसारण'मिति निषेधात्। विव्याधेति। द्वित्वे कृते अभ्यासस्य \`लिट्यभ्यासस्ये'ति संप्रसारणमिति भावः। विविधतुरिति। परत्वात् \`ग्रहिज्ये'ति संप्रसारणे कृते द्वित्वमिति भावः। भारद्वाजनियमात्थलि वेडित्याह-- विव्यधिथ विव्यद्धेति। \`लिट्यभ्यासस्ये'ति संप्रसारणम्। अनिट्पक्षे \`झषस्तथो'रिति धः। अव्यात्सीदिति। हलन्तलक्षणा वृद्धिः। पुष पुष्ठौ। अनिट्। पुपोषिथेति। अजन्ताऽकारवत्त्वाऽभावाक्रादिनियमान्नित्यमिट्। अपुषदिति। पुषाद्यङ्।ङित्त्वान्न गुणः। शुष धातुरनिट्। अशुषदिति। पुषाद्यङिति भावः। एवमग्रेपि। तुष् दुष् श्लिष्-- एतेऽनिटः। लुङि स्लिषश्च्लेः सिजादेशे प्राप्ते---



 (342) श्लिषः ।3।1।46।

 श्लिषः। \`च्ले'रिति \`शल इगुपधा'दित्यतोऽनिटः क्स इति चानुवर्तते। तदाह-- अस्मात्परस्येत्यादिना। ननु \`शल इगुपधा'दित्येव क्से सिद्धे किमर्थमिदमित्यत आह-- पुषाद्यङोऽपवाद इति। \`शल इगुपधा'दिति क्सं बाधित्वा परत्वात्पुषाद्यङ् स्यात्, तन्निवृत्तये पुनः क्सविधिरित्यर्थः। ननु \`श्लिष' इति क्सोयथा परमपि पुषाद्यङं बाधते तथा \`चिण्भावकर्मणो'रिति चिणमपि परं बाधते, एवं सति \`उपाश्लेषि कन्या देवदत्तेने'त्यत्र कर्मणि लुङि \`चिण्भावकर्मणो'रिति च्लेश्चिण्न स्यादित्यत आह-- नतु चिण इति। \`श्लिषः' इति क्सविधिः \`चिण् भावकर्मणो'रिति चिण्विधेर्न बाधक इत्यर्थः। कुत इत्त आह-- पुरस्तादिति। \`शल इगुपधादनिटः क्सः' \`श्लिषः' \`पुषादिद्युताद्यलृदितः परस्मैपदेषु' \`चिण् भावकर्मणो'रिति सूत्रक्रम इति भावः।



 (343) आलिङ्गने ।3।1।46।

 आलिङ्गने। \`श्लिष' इति पूर्वसूत्रे यदनुवृत्तं तत्सर्वमिहानुवर्तते, श्लिष इति च। तथाच आलिङ्गने विद्यमानात् श्लिषेः परस्य च्लेः क्सः स्यादिति लभ्यते। \`श्लिषः' इति पूर्वसूत्रेणैव सिद्धे नियमार्थमिदम्। तदाह-- श्लिषश्च्लेरालिङ्गने एव क्सो नान्यत्रेति। नन्वयं नियमः \`अनन्तरस्येटति न्यायात् \`श्लिष' इति सूत्रप्राप्तस्यैव स्यान्नतु \`शल इगुपधा'दित्यस्यापीत्यत आह-- शल इगुपधादित्यस्याप्ययं नियम इति। कुत इत्यत आह-- योगविभागसमार्थ्यादिति। यदि \`श्लिष' इति प्राप्तएव क्स आलिङ्गन एव इति नियम्येत तर्हि योगविभागो व्यर्थः स्यात्, \`श्लिष् आलिङ्गने' इत्येकसूत्रत्वे सत्यपि अनालिङ्गने क्सो नेत्यस्यार्थस्य सिद्धत्वात्। अतः \`शल इगुपधा'दिति क्सोऽपि श्लिषेरालिङ्गने एव न त्वनालिङ्गनेऽपि इति नियमो विज्ञायत इत्यर्थः। अश्लिक्षत्कन्यां देवदत्त इति। आलिङ्गदित्यर्थः। अत्र पुषाद्यङं बाधित्वा अनेन क्सः। समाश्लिषज्जतु काष्ठमिति। जतु = लाक्षा। सा च काष्ठलग्नैवोत्पद्यते इति स्थितिः। जतु च काष्टं चेति समाहारद्वन्द्वः। \`उपाश्लिषज्जतु काष्ठं चे'त्येव भाष्यम्। अत्र श्लिषेरालिङ्गनार्थकत्वाऽभावान्न क्सः, किन्तु पुषाद्यङेवेति बावः। नन्वजादित्वाऽभावेन आडागमस्याऽसंभवात्समाश्लिषदित्ययुक्तमित्यत आह-- आङिति। समाश्लिषदित्यत्र श्लिषेः प्रागाङुपसर्ग एव, न त्वाडागम इति भ्रमितव्यमित्यर्थः। नन्वालिङ्गनं समाश्लेषणं, तथा च समाश्लिषज्जतु काष्ठमित्यत्रापि श्लिषेरालिङ्गनार्थकत्वात्क्सो दुर्वार इत्यत आह-- प्रत्यासत्ताविहेति। इह = समाश्लिषज्जतु काष्ठमित्यत्र, श्लिषिः प्रत्यासत्तौ = संयोगे वर्तते, नतु बाह्वादिना संवलनात्मकसंबन्धविशेषरूपे आलिङ्गने इत्यर्थः। नन्वालिङ्गने एव श्लिषश्च्लेः क्सो, न त्वनालिङ्गने इति नियमादनालिङ्गने \`शल इगुपधा' दित्यपि क्सो न भवतीत्युक्तमयुक्तं, समाश्लिषज्जतु काष्ठमित्यत्राऽनालिङ्गने \`शल इगुपधा'दितक्सं बाधित्वा परत्वात्पुषाद्यङ एव प्राप्त्या क्सस्याऽप्रसक्तेरित्यत आह--- कर्मणीति। अनालिङ्गनवृत्तेः श्लिषधातोः कर्मणि लुङि च्लेः सिजेव भवति, न तु पुषाद्यङ्, तस्य परस्मैपदविषयत्वात्, कर्मणि लुङश्च \`भावकर्मणो'रित्यात्मनेपदनियमात्। तस्य च \`शल इगुपधा' दिति प्राप्तः क्स उक्तेन नियमेन अनालिङ्गनेऽपि वार्यते इति युक्तमित्यर्थः। यदुक्तम्--- \`आलिङ्गने श्लिषश्च्लेः क्सः पुषाद्यङ एवापवादो नतु चिण'इति, तस्य प्रयोजनमाह--एकवचने चिणिति। तदेवोदाहृत्य दर्शयति-- अश्लेषीति। आलिङ्गिता कन्या देवदत्तेनेत्यर्थः। श्लिषेरालिङ्गनार्थकात्कर्मणि लुङिप्रथमैकवचने तशब्दे परे \`चिण भावकर्मणो'रिति च्लेश्चिणि कृते \`चिणो लु'गिति तशब्दस्य लुक्। अत्र \`श्लिष' इति क्सस्य पुषाद्यङ्मात्रापवादत्वाच्चिणपवादत्वाऽभावाच्चिण् निर्बाध इति भावः। \`समाश्लेषि जतुना काष्ठ'मित्यत्र त्वनालिङ्गनाच्च्लेश्चिणो निर्बाधत्वादश्लेषीति निर्बाधमेव। एवं च आलिङ्गने अनालिङ्गनेऽपि श्लिषः कर्मणि लुङि एकवचने तशब्दे परे च्लेश्चिणेवेति स्थितम्। अथाऽनालिङ्गने श्लिषः कर्मणि लुङ आतामि च्लेः क्साऽभावात्सिचि \`षढो'रिति षस्य कत्वे सस्य षत्वे रूपमिति भावः। नन्वश्लिक्षामित्यत्र सत्यपि क्से \`कस्स्याची'त्यकारलोपे इष्टं सिद्धमित्यस्वरसात्कर्मणि लुङि झादावुदाहरति-- अश्लिक्षतेत्यादि। अश्लिष् स् झेति स्थिते जोऽन्तादेशं बाधित्वा \`आत्मनेपदेष्वनतः' इत्यदादेशे षस्य कत्वे सिचः सस्य षत्वे अश्लिक्षतेतीष्यते। च्लेः क्से तु सति अश्लिष् स् झ इति स्थिते \`क्सस्याची'त्यकारलोपाऽप्रसक्तेरतः परत्वात् \`आत्मनेपदेष्वनतः' इत्यदादेशो न स्यादिति भावः। अश्लिष्ठा इति। श्लिषेः कर्मणि लुङस्थासि च्लेः सिचि \`झलो झली'ति सिचो लोपे ष्टुत्वे \`अश्लिष्ठा' इति रूपमिष्यते। क्से तु \`झलो झली' त्यसंभवादश्लिक्षथा स्यादिति भावः। अश्लिड्ढ्वमिति। श्लिषः कर्मणि लुङो ध्वमि सिचि \`झलो झली'ति सस्य लोपे स्य झश्त्वेनन डकारे ष्टुत्वेन धस्य ढः। क्से तु सति अश्लिक्षध्वमिति स्यादिति भावः। शक विभाषित इति। मर्षणेऽर्थे शकधातुरविकल्पित इत्यर्थः। विकल्पश्च प्रकृतपरस्मैपदविषयक एव, न तु दिवादिपाठविषयकः, व्याख्यानात्। तदाह-- उभयपदीति। मर्षणमिह--सामर्थ्यम्। शक्यति शक्यते वेति। समर्थो भवतीत्यर्थः। सेट्कोऽयमित्येके इति। स्वमते त्वनिट्क एवेति भावः। नन्वनिट्कारिकासु लृदितः शकेः पाठात्कथमनिट्कत्वमित्यत आह-- तन्मतेनेति। ये सेट्त्वं शकेर्वदन्ति तन्मतमवलम्ब्याऽनिट्कारिकासु शकि र्लृदित्पठित इत्यर्थः। संपदादिक्विबन्तादिति। रक्षुध्यत इति क्षुध्, भावे क्विप्। क्षुध् अस्य संजाता क्षुधित इति विग्रहः। वसतिक्षुधोरिति। वसेः क्षुधेश्च क्त्वानिष्ठयोरिडागमः स्यादिति तदर्थः। वक्ष्यते इति। \`कृत्स्वि'ति शेषः। षिधु संराद्धाविति। निष्पत्तावित्यर्थः। प्रामादिक इति। माधवादिसंमत्वादिति भावः। रध हिंसेति। सेट्। चतुर्थाऽन्तोयम्। ररन्धतुरिति। एत्त्वाभ्यासलोपौ बाधित्वा परत्वान्नुमि संयोगात्परत्वेन अकित्त्वान्नलोपो नेति भावः।



 (344) रधादिभ्यश्च ।7।2।45।

 रधादिभ्यश्च। \`आर्द्धधातुकस्येड्वलादे'रित्यनुवर्तते, \`स्वरतिसूती'त्यतो वेति चेत्यभिप्रेत्य शेषं पूरयति-- वलाद्यार्द्धधातुकस्य वेडिति। \`आर्द्धधातुकस्ये'ति नित्ये प्राप्ते विकल्पोऽयम्। लुटि तासि इटि \`रधिजभोरची'ति नुमि प्राप्ते--



 (345) नेट्यलिटि रधेः ।7।1।62।

 नेट्यलिटि रधेः। \`इदितो नुम् धातो'रित्यतो नुमित्यनुवर्तते। तदाह--लिड्वर्जे इटीति। अङित्विति । पुषाद्यङि कृते सतीत्यर्थः। अरधदिति। \`मो अहं द्विषतेऽरधम्।' णश अदर्शने इति। णोपदेशोऽयं सेट्। \`रधादिभ्यश्चे'ति वट्। तत्र इट्पक्षे आह--नेशिथेति। \`थलि च सेटी'त्येत्त्वाभ्यासलोपाविति भावः। इडभावपक्षे ननश्- थ इति स्थिते--



 (346) मस्जिनशोर्झलि ।7।1।60।

 नुम् स्यादिति। \`इदितो नु'मित्यतस्तदनुवृत्तेरिति बावः। ननंष्ठेति। व्रश्चादिषत्वम्। ष्टुत्वम्। प्रणश्यतीति। \`उपसर्गादसमासे'इति णत्वम्।



 (347) नशेः षान्तस्य ।8।4।36।

 नशे षान्तस्य। \`रषाभ्या'मित्यतो ण इति, \`न भाभूपू' इत्यतो नेति चानुवर्तते इत्यभिप्रेत्य शेषं पूरयति-- णत्वं न स्यादिति। षान्तस्येति किम् ?। प्रणश्यति। भूतपूर्वेति. पूर्वं षकारस्य सत इदानीमादेशवशेन षान्तत्वाऽभावेऽपि णत्वनिषेधप्राप्त्यर्थमन्तग्रहणमित्यर्थः। प्रनङ्क्ष्यतीति। अत्र षस्य कत्वे कृतेऽपि भूतपूर्वगत्या षान्तत्वान्न णत्वमिति भावः। तृप प्रीणने। तृप्तिस्तर्पणं चेति। आद्येऽकर्मकः। द्वितीये सकर्मकः। रधादित्वाद्वेडिति मत्वाह--ततर्पिथ ततर्प्थेति। तत्रप्थेति च। \`अनुदात्तस्य चर्दुपधास्ये'त्यमिति भावः। ततृपिव--ततृप्व।सिज्वेति। पक्षे पुषाद्याङिति भावः। रधादित्वादिड्विकल्पः। तत्र सिचि इट्पक्षे आह--अतर्पीदिति। इडभावपक्षे आह---अतार्प्सीदिति। रहलन्तलक्षणा वृद्धिरिति भावः। \`अनुदात्तस्य चे'त्यम्पक्षे आह---अत्राप्सीदिति। पुषाद्यङ्पक्षे आह-- अतृपदिति। ङित्त्वान्न गुण इति भावः। दृप हर्षे इति। तृपधातुवत्। ननु रधादित्वादेव वेट्कत्वादनिट्कारिकासु तृप्यतिदृप्यत्योः पाठो व्यर्थ इत्यत आह-- रदादित्वादिमौ वेट्कावमर्थमनुदात्ततेति। द्रुह जिघांसायाम्। अनुदात्तत्वाऽभावेऽपि रदादित्वाद्वेट्। तत्र इडभावे आह-- वा द्रुहमुहेति। ध्रोक्ष्यतीति। \`वा द्रुहे'ति घत्वपक्षे दकारस्य भषि घस्य चर्त्वे सस्य षत्वे रूपम्। ढत्वपक्षेऽपि \`षढो'रिति कत्वे एतदेव रूपम्. तदाह--ढत्वघत्वयोस्तुल्यं रूपमिति। अद्रुहदिति. पुषादित्वादङिति भावः। मुहदातुरनुदात्तत्वाऽभावेऽपि रधादिद्वेट्।मुमोहिथेति। इट्पक्षे रूपम्। अनिट्पक्षे तु \`वा द्रुहमुहे'ति घत्वं मत्वाऽऽह --मुमोग्धेति। ढत्वपक्षे आह--मुमोढेति। मोक्ष्यतीति। घत्वढत्वयोस्तुल्यं रूपम्। ष्णुह ष्णिहेति। षोपदेशौ। तदाह--- सुष्णोह सिष्णेहेति। थलादावनिट्पक्षे \`वा द्रुहे'ति घत्वविकल्पः। पक्षे ढः। इतिरधादयः। आ गणान्तादिति। दिवादिगणसमाप्तिपर्यन्ताः पुषादय इत्यर्थः। सिद्धान्त इति। माधवादिभिस्तथाऽभ्युपगमादिति भावः। उपशमे इति. उपशमो-- नाशः, इन्द्रियनिग्रहश्च।



 (348) शमाष्टानां दीर्घः श्यनि ।7।3।74।

 शमामष्टानाम्। स्पष्टम्. बहुवचनाच्छमादिग्रहणम्। तदाह-- शमादीनामिति। \`शमस्तमुर्दमुरथ श्रमुर्भ्रमुरपि क्षमुः। क्लमुर्मदी चेत्येतेऽष्टौ शमादय इति स्थितिः।' दमु उपशमे इति। ननु \`शमु यमु उपशमे' इत्येव पठितुं युक्तमित्यत आह-- उपशम इति ण्यन्तस्येति। शमधातोर्हेतुमण्ण्यन्ताद्धञि \`नोदात्तोपदेशस्ये'ति वृद्ध्यभाव इत्यर्थः। ततः किमित्यत आह-- तेनेति। ततश्च् दाम्यतीत्यस्य शमयतीत्यर्थः। शेषं भ्वादिवदिति। आर्द्धातुकेषु शप्पक्षे च भ्वादिवदित्यर्थः। क्षमु सहने। ऊदित्त्वात्थलि वमादौ च इड्विकल्पः। तदाह--- चक्षमितेत्यादि। षित्त्वाऽषित्त्वयोः फलभेदं श्लोकार्द्धेन संगृह्णाति-- अषित इति। अषितः क्षाम्यतेः-- श्यन्विकरणपठितस्य क्षमधातोः क्तिनि क्षानतिरिति रूपम्। अषित्त्वात् \`षिद्भिदादिभ्यः' इत्यङ्नाक्,मूषस्तु भौवादिकात् षित आत्मनेपदे शपि क्षपि परे इव श्यनि परेऽपि दीर्घसिद्धेः। न च \`ष्ठिवुक्लमुचमांशिती'त्यत्रैव क्लमुग्रहणं त्यज्यतामितिवाच्यं, शपि दीर्घार्थं तस्यावश्यकत्वादित्यशङ्क्य परिहरति--शपीव श्यन्यपीत्यादि, घिनुणर्थ इत्यन्तम्। \`शमित्यष्टाभ्यो घिनु'णिति विधानादिति भावः। शमादय इति। \`शमु उपशमे' इत्यारभ्य \`मदी हर्षे' इत्यन्ता अष्टौ शमादयो वृत्ता इत्यर्थः। असु क्षेपणे।



 (349) अस्यतेस्थुक् ।7।4।17।

 अस्यतेस्थुक्। शेषं पूरयति-- अङि परे इति। \`ऋदृशोऽङी'त्यतस्तदनुवृत्तेरिति भावः। थुकि ककार इत्। उकार उच्चारणार्थः। कित्त्वादस्धातोरन्तत्यावयवः। ननु पुषादित्वादेवाऽस्यतेश्च्लेरङि सिद्धे \`अस्यतिवक्तिख्यातिब्योऽङित्यत्राऽस्यतिग्रहणं व्यर्थमित्याशङ्क्य निराकरोति-- अस्य पुषादित्वादित। तङर्थमिति। \`पर्यास्थते'त्यत्र आत्मनेपदेऽङर्थमस्यतिवक्तीत्यत्र अस्यतिग्रहणमित्यर्थः, पुषाद्यङः परस्मैपदमात्रविषयतया आत्मनपदे अप्रसक्तेरिति भावः। नन्वस्यतेः केवलपरस्मैपदित्वादात्मनपदं दुर्लभमित्यत आह-- तङ् तु उपसर्गादिति वक्ष्यते इति। \`पदव्यवस्थाया'मिति शेषः। यसु प्रयत्ने।



 (350) यसोऽनुपसर्गात् ।3।1।71।

 यसोऽनुपसर्गात्।



 (351) संयसश्च ।3।1।72।

 संयसश्च। सूत्रद्वमिदम्। श्यन् वा स्यादिति। शेषपूरणमिदम्। \`दिवादिभ्यः श्यन्' इत्यतो, \`वा भ्राशे'त्यतश्च तदनुवृत्तेरिति भावः। अनुपसर्गाद्यसः श्यन्वा स्यादिति प्रथमसूत्रार्थः। सोपसर्गात्तु नित्य एव श्यन्, अनुपसर्गादिति पर्युदासात्। संपूर्वाद्यसेर्नित्यमेव श्यनः प्राप्तौ द्वितीयसूत्रम्। रव्युष विभागे। अयमिति। दिवादिगण एव पुषादिभ्यः प्रागयं धातुः पठित इत्यर्थः। पौनरुक्त्यमाशङ्क्यआह-- अर्थबेदेन त्वङर्थं पठ्यते इति। विभागात्मके अर्थविशेषे एव पुषाद्यङर्थमिह पुनः पाठ ित्यर्थः। अव्युषदिति। \`व्युष दाहे' इति पूर्वं पठितस्य तु सिजेव। अव्योषीत्। ओष्ठ्यादिरिति। दन्त्योष्ठ्यादिर्दन्त्योष्मान्तोऽयमिति केचिन्मन्यन्त इत्यर्थः। अयकार इति। दन्तोष्ठ्यादिर्दन्त्योष्मान्तो यो दातुरुक्तः स एवायं यकाररहित इत्यन्ये मन्यन्त इत्यर्थः। \`अयकार'मिति पाठे क्रियाविशेषणम्। प्लुष दाहे। ननु दिवादिगणे परस्मैपदिषु पुषादिभ्यः प्रागस्य पाठः क्वचित् दृस्यते तत्र पौनरुक्त्यशङ्कां परिहरति-- पूर्वत्र पाठः सिजर्थ इति।पुषादावेव पाठे सति अङेव श्रूयेत नतु सिच्। पुषादेः प्रागपि पाठे तु तस्य अङभावात्सिच् श्रूयेत। तथा च सिचः कदाचिच्छ्रवणार्थः पूर्वं पाठ इत्यर्थः। आहुरित्यस्वरसोद्भावनम्। तद्बीजं दर्शयति-- तद्भ्वादीति। तत् = दिवादिगणे पुषादिभ्यः पूर्वमस्य पठनं, भ्वादिपाठेनैव संपन्नप्रयोजनकमिति सुष्ठु वक्तुं शक्यमित्यर्थः। एवं च भ्वादिपाठाच्छब्विकरमो, लुङि सिचः श्रवणं च सिध्यति। पुषादौ पाठात्तु श्यन्विकरणः, अङ् च सिध्यति। अतो दिवादिगणे पुषादिभ्यः प्रागस्य पाठो व्यर्थ एवेति भावः। एतदेवाभिप्रेत्य मूले दिवादिगणे पुषादिगणात्प्राक् \`प्लुष दाहे' इति न पठितमिति बोध्यम्। मसी परिणामे इति। ईदित्त्वं \`श्वीदितः'इत्येतदर्थम्। मस्यति। समी इत्येके इति। सम्यति। भृशु भ्रंशु। द्वितीयधातोराह---अनिदितामिति। युप रुप लुप। धातुवृत्त्यादिविरोधादुदित्पाठो लेखकप्रमादायातः। इह पाठस्त्विति। क्षुभिनभितुभीनां इह दिवादिगणे पाठस्य श्यनेव प्रयोजनमित्यर्थः। वस्तुतस्तु पुषादेः प्रागेव एषां त्रयाणां पाठो युक्त इति भावः। ञि मिदा। अमिददिति। ननु भ्वाद्यन्तर्गणे द्युतादौ \`ञि मिदा स्नेहने' इत्यात्मनेपदिषु पठितः। लुङि तु \`द्युद्भ्यो लुङी'त्यत्र परस्मपैदविकल्प उक्तः। द्युताद्यङ् तु परस्मैपद एव, न तु तङि। एवं च द्यातादिपाठादेव परस्मैपदपक्षे अङि अमिददिति, तङि तु अङभावे अमेदिष्टेति सिद्धम्। तथा च पुषादावस्य पाठो व्यर्थः। तद्बहिर्दिवादौ पाठादेव श्यन्सिद्धेरित्याशङ्क्ये-- द्युतादिपाठादेवेत्यादिना, सिद्धे इत्यन्तेन। तामिमां शङ्कां परिहरति-- इह पाठोऽमेदीदिति मा भूदितीति। पुषादावस्य पाठोऽमेदीदिति व्यावृत्त्यर्थ इत्यर्थः। पुषादिभ्यः प्रागेव दिवादावस्य पाठे तु तस्माल्लुङि अङसंभवादमेदीदिति स्यादिति भावः। रनन्वेवं सति भवाद्यन्तर्गणे द्युतादावस्य पाठो व्यर्थः, द्यातादिभ्यो बहिरेवात्मनेपदिषु पठ्यताम्। एवं च अमेदिष्टेति सिद्धम्। इह पुषादौ पाठात्तु अमिददिति सिद्धमित्याशङ्क्येष्टापत्त्या परिहरति-- बहिरेवेति। \`सूचितः' इतिपाठे तु सुतरामुचित इति व्याख्येयम्। ञि क्ष्वदेत्यादि। व्यक्तम्। इति दिवादयः।













.

 ***अथ स्वादिप्रकरणम्।***







 अथ श्नुविकरणा धातवो निरूप्यन्ते। षुञ्धातुः षोपदेशः। अनिट्। इत आरभ्य ञित्त्वादुभयपदिनः। सुरासन्धानमिति। सुरोत्पादनमित्यर्थः।



 (352) स्वादिभ्यः श्नुः ।3।1।73।

 स्वादिभ्यः श्नुः। कर्त्रर्थे सार्वधातुके स्वादिभ्यः श्नुः स्यादित्यर्थः। शपोऽपवादः। सुनोतीति। लटस्तिपि श्नुः, शकार इत्। शित्त्वेन सार्वधातुकत्वात् \`सार्वधातुकमपित्' इति ङित्त्वातत्स्मिन् परे धातोर्न गुणः। श्नोस्तु तिपमाश्रित्य गुण इति भावः। सुनुत इति। तसो ङित्त्वात् स्नोर्न गुण इति भावः। सुनु-- अतीति स्थिते \`अचि श्नुधातु' इति उवङमाशङ्क्याह-- हुश्नुवोरिति। सुनोषि सुनुथः सुनुथ। सुनोमि। वसि मसि च \`लोपश्चास्यान्यतकरस्यां म्वो'रित्युकारलोपविकल्पं मत्वाह-- सुन्वः सुनुव इति। सुन्मः सुनुम इत्यपि ज्ञेयम्। अथ लटस्तङि-- सुनुते सुन्वाते सुन्वते। सुनुषे सुन्वाथे सुनुद्वे। सुन्वे। इति सिद्धवत्कृत्य आह-- सुन्वहे सुनुवहे इति। \`लोपश्चास्ये'त्युकारलोपविकल्प इति भावः। सुन्महे सुनुमहे इत्यपि ज्ञेयम्। सुषावेति।सुषुवतुः सुषुवुः। सुषविथ--सुषोथ सुषुवथुः सुषुव। सुषाव--सुषव सुषुविव सुषुविम। अथ लिटस्तह्याह-- सुषुवे इति। सुषुवाते सुषुविरे। सुषुविषे सुषुवाथे \[सुषुविढवे\] सुषुविधवे। सुषुवे सुषुविवहे सुषुविमहे।सोतेति। अनिट्त्वसूचनमिदम्। सोष्यति सोष्यते। सुनोतु--सुनुतात् सुनुताम् सुन्वन्तु। इतिसिद्धवत्कृत्य आह-- सुनु इति। \`उतश्च प्रत्यया'दिति हेर्लुक्। सुनुतात् सुनुतम् सुनुत। सुनवानीति। \`हुश्नुवो'रिति यणं बाधित्वा परत्वाद्गुणः, आटः पित्तवेनाऽङित्त्वादिति भावः। सुनवाव सुनवाम। लोटस्तङि सुनुताम् सुन्वाताम् सुन्वताम्. सुनुष्व सुन्वाथाम् सुनुध्वम्। इति सिद्धवत्कृत्य आह-- सुनवै इति। \`हुश्नुवो'रिति यणं बाधित्वा परत्वाद्गुणः, आटः पित्त्वेन ङित्त्वाऽभावादिति भावः। सुनवावहै सुनवामहै। असुनोत् असुनुताम् असुन्वन्। असुनोः। असुनवम् असुनुव असुन्व। असुनुत असुन्वाताम् असुन्वत। इत्याद्यूह्यम्। विधिलिङ्याह-- सुनुयादिति। यासुटो ङित्त्वात्श्नोर्न गुण इति भावः। सूयादिति। आशीर्लिङि \`अकृत्सार्वधातुकयो'रिति दीर्घ इति भावः। सोषीष्ट। लुङि परस्मैपदे सिच इण्निषेधे प्राप्ते आह-- स्तुसुधूञ्भ्य इतीडिति। असाविष्टामित्यादि। लुङस्तङ्याह--असोष्टेति। असोषातामित्यादि। असोष्यत् असोष्यत \`उपसर्गात्सुनोती'ति षत्वं मत्वा आह-- अभिषुणोतीति। षात्पर्तवाण्णत्वम्। अभ्यषुणोदिति। \`प्राक् सितादड्व्यवायेऽपी'ति षत्वम्। अभिसुषावेति। \`स्थादिष्वभ्यासेने'ति नियमादभ्यासस्य न षः। \`आदेशप्रत्यययो'रित्युत्तरखण्डस्य षः।



 (353) सुनोतेः स्यसनोः ।8।3।117।

 सुनोतेः स्यसनोः। \`अपदान्तस्य मूर्धन्यःर' इत्यधिकृतम्। \`न रपरे'त्यतो नेत्यनुवर्तते. तादह--षो न स्यादिति। स्ये उदाहरति-- विसोष्यतीति। अत्र \`उपसर्गात्सुनोती'ति प्राप्तः षो न भवति। सनि तु \`अभिसुसू'रित्युदाहरणम्। षुञः सनि द्वित्वे अभिसुसूसेति ससन्तात्क्विपि अतो लोपे अभिसुसूसित्यस्मात्सोर्हल्ङ्यादिलोपे सस्य रुत्वे \`र्वोरुपधायाः' इति दीर्घे रेफस्य विसर्गः। सुसूषतीति तु नोदाहरणं, \`स्तौतिण्योरेव षण्यभ्यासा'दिति नियमादेव षत्वाऽभावसिद्धेरित्यलम्। षिञ् बन्धने इति। षोपदेशः, अनिट् च। षुञ इव रूपाणि। विसिनोतीति। \`सात्पदाद्यो'रिति षत्वनिषेधः। \`उपसर्गात्सुनोती'ति तु न षः, सुनोतत्यादिष्वनन्तर्भावादिति भावः। सिषायेति। णलि वृद्धावायादेशः। अतुसादौ \`एरनेकाचः' इति यण्। सिष्यतुरित्यादि। लटस्तङ्याह-- सिष्ये इति। सिषि ए इति स्थिते \`एरनेकाच' इति यणिति भावः। सिष्याते सिष्यिरे इत्यादि। असैषीत्। षिञ् निशाने इति। षिञ्वत्। डु मिञ् प्रक्षेपणे इति। मिनोति। उपदेशे एजन्तत्वाऽभावादात्त्वे अप्राप्ते आह-- मीनातिमिनोतीत्यात्त्वमिति। \`एज्विषये अशिती'ति शेषः। ममाविति। आत्त्वे कृते णल औत्वमिति भावः। अतुसादावेज्विषयत्वाऽभावान्नात्त्वम्। \`एरनेकाचः' इतियण्। मिम्यतुः। मिम्युः। भारद्वाजनियमात्थलि वेडिति मत्वा आह-- ममिथ ममाथेति। थलः पित्त्वेन अकित्त्वादेज्विषयत्वम्। इट्पक्षे \`आतो लोपः' इति भावः। मिम्यथुः मिम्य। ममौ मिम्यिव मिम्यिम। लिटस्तङ्याह-- मिम्ये इति। एशः कित्त्वादेज्विषयत्वाऽभावाच्च नात्त्वमिति भावः। मिम्याते मिम्यिरे। मिम्यिषे मिम्याथे \[मिम्यिढ्वे\] मिम्यिध्वे।मिम्ये मिम्यिवहे मिम्यिमहे। मातेति। एज्विषयत्वादशित्त्वाच्च आत्त्वमिति भावः। मास्यि मास्यते। सार्वधातुकेषु षुञ्वत्। मीयादिति। आशीर्लिङि परस्मैपदे यासुटः कित्त्वादेज्विषयत्वाऽभावादात्त्वाऽभावे \`अकृत्सार्वधातुके'ति दीर्घ इति भावः। अमासाताम् अमासात इत्यादि। चिञ् चयने इति। चयनं = रचना। अनिट्। सार्वधातुके षुञ्वद्रूपाणि। प्रणिचिनोतीति। \` नेर्गदे'ति णत्वमिति भावः।



 (354) विभाषा चेः ।7।3।58।

 विभाषा चेः। \`चजोः कुघिम्ण्यतो'रित्यतः कुग्रहणमनुवर्तते। \`अभ्यासाच्चे'त्यतोऽभ्यासादिति, \`सन्लिटोर्जे'रित्यतः संन्लिटोरिति च । तदाह-- अभ्यासादित्यादिना। स्तृञ् आच्छादने इति। अनिट्। लिटि तस्तार। अतुसादौ \`ऋतश्च संयोगादेर्गुणः' इति गुणः। वृद्धिविषयेऽपि परत्वादस्य प्रवृत्तिः। तस्तरतुः। ऋदन्तत्वात्थल्यपि नित्यंनेट्। तस्तर्थ।तस्तरिव। तस्तरे तस्तराते तस्तरिते। तस्तरिषे। तस्तरिवहे। स्तर्ता। \`ऋद्धनोः स्ये'।स्तरिष्यति। आशीर्लिङि परस्मैपदे यासुटः कित्त्वाद्गुणनिषेधे प्राप्ते आह-- गुणोर्तीति गुण इति। तङि आशीर्लिङि स्तृ- षीष्ट इति स्थिते---



 (355) ऋतश्च संयोगादः ।7।2।43।

 ऋतश्च संयोगादेः। \`लिङ्सिचोरात्मनेपदेषु' इत्यनुवर्तते। \`इट् सनि वे'त्त इड्वेति। तदाह-- ऋदन्तादित्यादिना। लुङि परस्मैपदे--
अस्तार्षीत् लुङस्तङि त्वाह--- अस्तरिष्ट अस्तृतेति। \`ऋतश्च संयोगादे'रिति इट्पक्षे गुणः। इडभावपक्षे तु \`ह्रस्वादङ्गा'दिति सिचो लोपः। कृञ् हिंसायाम्। चकर्थेति। \`कृसृभृवृ' इति थल्यपि नित्यमिण्निषेधः। चकृव। क्रियादिति।आशीर्लिङि \`रिङ् शयग्लिङ्क्षु' इति रिङ्। कृषीष्टेति। \`उश्चे'ति कित्त्वान्न गुणः। अकार्षीदिति।सिचि वृद्धि। रपरत्वम्। अकृतेति। \`ह्रस्वादङ्गा'दिति सिचो लोपः। वृञ् वरणे।सेट्। ववार। वव्रतुः। वव्रुः।



 (356) बभूथाततन्थजगृभ्मववर्थेति निगमे ।7।2।64।

 निगमो- वेदः। तदाह-- एषां वेदे इति। ननु \`कृसृभृवृ' इतिनिषेधादेव थलि ववर्थेति सिद्धे किमर्थं ववर्थग्रहणमित्यत आह-- तेन भाषायां थलीडिति। निगमे एव वृणोतेस्थलि इण्निषेध इति नियमलाभादिति भावः। व्रवे व्रवाते। ववृषे। \`वॄतो वा' इति मत्वाह -- वरितावरीतेति।



 (357) लिङ्सिचोरात्मनेदेषु ।7।2।42।

 \`इट् सनि वा' इत्यत इड्वेत्यनुवर्तते। \`वॄतो वे'त्यतो \`वृत' इति। तदाह--वृङ्वृञ्भ्यामित्यादिना।



 (358) न लिङि ।7।2।39।

 न लिङि। \`वॄतो वेत्यतो \`वॄत' इत्यनुवर्तते। लिङीति षष्ठ्यर्थे सप्तमी। \`आर्द्धधातुकस्ये'डित्यत इडित्यनुवृतं षष्ठ्या विपरिणम्यते। \`ग्रहोऽलिटी'त्यतो दीर्घ इत्यनुवर्तते। तदाह--- वॄत इति। वृङ्वृञ्‌भ्यामॄकारान्ताच्चेत्यर्थः। विरषीष्टेति। इट्पक्षे \`वॄतो वे'ति प्राप्तो दीर्घो न भवति। वृषीष्टेति। इडभावपक्षे \`उश्चे'ति कित्त्वान्न गुणः। अवारीदिति। लुङि परस्मैपदे सिचि वृद्धिः। अवारिष्टाम् अवारिषुः। \`सिचि च परस्मैपदेषु' इति निषेधादिह \`वॄतो वे'ति न दीर्घः। लुङस्तङि सिचि \`लिङ्सिचो'रिति इट्पक्षे \`वॄतो वे'ति दीर्घविकल्पं मत्वा आह--- अवरिष्ट अवरीष्टेति। अवृतेति। इडभावपक्षे \`ह्रस्वादङ्गा'दिति सिचो लोपः। धुञ् कम्पन इति। ह्रस्वान्तोऽयमनिट्। षुञ इव रूपाणि। दीर्गान्तोऽप्ययमित्यादि। व्यक्तम्। अथ परस्मपैदिन इति। \`राध साध संसिद्धा'वित्येतत्पर्यन्ता इत्यर्थ। \`टु दु उपतापे' इत्यारभ्य \`स्मृ इत्येके' इत्येतत्पर्यन्ता धातवो ह्रस्वान्ताः। हि गताविति। \`प्रहिणोती'त्यत्र भिन्नपदत्वाण्ण्तवेऽप्राप्ते आह--



 (359) हिनुमीना ।8।4।15।

 हिनुमीना। हिनु मीना अनयोर्द्वन्द्वात्षष्ठीद्विवचनस्य आर्षो लुक्। \`रषाभ्यां नो णः' इत्यनुवर्तते। \`उपसर्गादसमासेऽपि' इत्यत उपसर्गादिति च । तदाह-- उपसर्गस्थादिति।



 (360) हेरचङि ।7।3।56।

 हेरचङि। \`चजोः' इति सूत्रात्कुग्रहणमनुवर्तते। \`अभ्यासाच्चे'त्यतोऽभ्यासादिति। \`हो हन्ते'रित्यतो ह इति षष्ठ्यन्तमनुवर्तते। तदाह-- अभ्यासात्परस्येति। जिघायेति। जिघ्यतुः। जिघयिथ-- जिघेथ। जिघ्यिव। आप्लृ व्याप्तौ। अनिट्। आप्नुवन्तीति। संयोगपूर्वकत्वादेव \`उतश्च प्रत्यया'दिति हेर्न लुक्। शक्लृ शक्ताविति। शक्नोति। शशाक। शेकतुः। शशक्थः शेकिथ। शेकिव।शक्ता। शक्ष्यति। अशकदिति। लृदित्त्वादङ्। राध साध संसिद्धौ। अनिटौ। दीर्घाकारवत्त्वात् \`अत एकह'लिकत्यप्राप्तावाह--



 (361) राधो हिंसायाम् ।6।4।123।

 राधो हिंसायां। \`ध्वसो'रित्यत एदिति, अभ्यासलोप इति चानुवर्तते। \`गमहने'त्यतः कितीति, \`अत एकहल्मध्ये' इत्यतो लिटीति, \`थलि च सेटी'ति सूत्रं चानुवर्तते। तदाह-- एत्त्वेत्यादिना। अपरेधतुरिति। उपसर्गवशादिह हिंसायां वृत्तिः। अन्यत्र रराधतुः। थल्यपि क्रादिनियमान्निट्। \`उपदेशेऽत्वतः' इत्यत्र तपरकरणादिह नेण्निषेधः। तदाह---रेधिथेति। राद्धेति। \`झषस्तथोः' इति धः।अशू व्याप्ताविति। ऊदित्‌तवाद्वेट्। अश्नुते इति। अश्नुवते।संयोगपूर्वकत्वात् \`हुश्नुवो'रिति न यण्।



 (362) अश्नोतेश्च ।7।4।72।

 अश्नोतेश्च। \`अत्र लोपःट इत्यतो अभ्यासस्येत्यनुवर्तते, \`तस्मान्नु'डिति च। तच्छब्देन \`अत आदे'रिति कृतदीर्घोऽकारः परामृश्यते। तदाह-- दीर्घादिति। आनशे इति। आनिशिषे आनक्षे। आनशिवहे - आनश्वहे। अष्टेति। व्रश्चादिना शस्य षत्वे ष्टुत्वम्। विधिलिङ्याह-- अश्नुवीतेति। आशीर्लिङि ऊदित्त्वादिड्विकल्पं मत्वाह---- अक्षीष्ट अशिषीष्टेति। लुङि सिच इट्पक्षे आह-- आशिष्टेति। अनिट्पक्षे \`झलो झली'ति सिचो लोपं मत्वाह--- आष्टेति। ष्टिघ धातुः षोपदेशः। सेट्। आ गणान्तादिति। स्वादिगणसमाप्तिपर्यन्तमित्यर्थः। इत्युक्तमिति। भ्वादाविति भावः। कित्त्वपक्षे आह--- अनिदितामिति नलोप इति। नन्वनिदितामिति नलोपे सति \`अत एकहल्मध्ये' इत्येत्त्वसिद्धेः \`दम्भेश्चे'ति व्यर्थमित्यत आह-- तस्याभीयत्वादिति। नलोपस्येत्यर्थः। दभ्यादिति। आशीर्लिङि \`अनिदिता'मिति नलोपः। छन्दसीति। गणसूत्रमिदम्। तद्व्याचष्टे - आ गणान्तादिति। रि क्षि इति। रि क्षि चिरि जिरि दाश दृ इति षट् धातवः। आद्यद्वितीयवेकारक्षरौ। तदाह-- रिणोति। क्षिणोतीति। अयं भाषायामपीति। क्षिधातुरित्यर्थः। तत्र प्रयोगं दर्शयति-- न तद्यश इति। वृदिति। स्वादयो वृत्ता इत्यर्थः। इति स्वादयः।













.

  ***अथ तुदादिप्रकरणम् ।***







 अथ शविकरणा धातवो निरूप्यन्ते। इतः षडिति। \`ऋषी गतौ' इत्यतः प्रागित्यर्थः। 

 (363) तुदादिभ्यः शः ।3।1।77।

 तुदादिभ्यः शः। कर्त्रर्थे सार्वधातुके परे तुदादिभ्यः शः स्यात्स्वार्थे इत्यर्थः। शबपवादः। तुदतीति। लघूपधगुणं बाधित्वा नित्यत्वात् शे कृते तस्य अपित्त्वात् \`सार्वधातुकमपि' दिति ङित्त्वान् गुण इति भावः। अजन्ताऽकारवत्त्वाऽभावात्क्रादिनियमाल्लिटिथल्यपि नित्यमिट्।तदाह-- तुतोदिथेति। तोत्तेति। अनिडिति भावः। अतौत्सीदिति। हलन्तलक्षणा वृद्धिः। णुदधातुर्णोपदेशः। अनिट्।दिशधातुरप्यनिट्। देष्टेति। व्रश्चेति षत्वे ष्टुत्वम्। स्ये तु \`षढो'रिति षस्य कत्वं च-- देक्ष्यति। दिक्षीष्टेति। \`लिङ्सिचौ' इति कित्त्वान्न गुणः। \`शल इगुपधा' दिति क्सं मत्वाह-- अदिक्षत्। अदिक्षतेति। भ्रस्ज पाके। अनिट्। भ्रस्ज अ ति इति स्थिते आह -- ग्रहिज्येति। ङित्त्वाद्रेफस्य संप्रसारममृकारः, पूर्वरूपं चेति भावः। भृस्ज् अ ति इति स्थिते आह -- सस्येत्यादि। णलि भ्रस्ज् अ इति स्थिते --



 (364) भ्रस्जो रोपधयो रमन्यतरस्याम् 6।4।47।

 भ्रस्जो रोपधयोः। \`भ्रस्ज' इत्यवयवषष्ठी। \`रोपधयो'रिति स्थानषष्टी। रश्च उपधा च तयोरिति विग्रहः। रेफादकार उच्चारणार्थः। रेफस्य उपधायाश्च स्थाने इति लभ्यते। \`आर्द्धधातुके' इत्यधिकृतम्। तदाह -- भ्रस्जो रेफस्येत्यादिना। रमि मकार इति. अकार उच्चारणार्थःतदाह -- मित्त्वादन्त्यादचः पर इति। तथा च रेफाऽकारादुपरि सकारात् प्राक् रेफ आगम इति फलितत्। भ्र र् स् ज् अ इति स्थितम्। ननु रम आगमत्वे \`रोपधयो'रिति कथं स्थानषष्ठीनिर्देश इत्यत आह-- स्थानेति। स्थानं -- प्रसङ्गः। रेफस्य उपधायाश्च उच्चारणप्रसङ्गे सति अकारादुपरि रेफः प्रयोज्यः। भकारादुपरि रेफो जकारात्प्राक्सकारश्च न प्रयोज्याविति लब्धम्। तथा च तयोर्निवृत्तिः फलितेति भावः। एवं च भर्ज् अ इति स्थिते द्वित्वादौ रूपमाह - बभर्जेति।अतुसादावपि संयोगात्परत्वात्कित्त्वाऽभावात् \`ग्रहिज्ये'ति संप्रसारणं न भवति। भारद्वाजनियमात्थलि वेडितिमत्वाऽऽह - बभर्जिथ बभर्ष्ठेति। इडभावपक्षे बर्भज् थ इति स्थिते \`व्रश्च' इति जस्य षः। ष्टुत्वेन थस्य ठ इति भावः। बभर्जिव। लिटस्तङ्याह - बभर्जे इति। बभर्जाते इत्यादि सुगमम्। रमभावे आह -- बभ्रज्जेति। णलि भ्रस्ज् अ इति स्थिते द्वित्वे हलादिशेषे अभ्यासजश्त्वे बभ्रस्ज् अ इति स्थिते सस्य श्चुत्वेन शकारे शस्य जश्त्वेन जकारइति भावः। \`लिट्यभ्यासस्ये'ति संप्रासरणस्य न प्रसक्तिः, अभ्यासे हलादिशेषेण रेफाऽभावात् । बभ्रज्जतुरिति। संयोगात्परत्वादकित्त्वात् \`ग्रहिज्ये'ति न संप्रसारणमिति भावः। बभ्रज्जिथेति। थलिभारद्वाजनियमादिट्पक्षे रमभावपक्षे लिटस्तह्याह-- बभ्रज्जेति। बभ्रज्जाते। बभ्रज्जिषे। इत्यादि सुगमम्। भ्रष्टेति। रमभावपक्षे रूपम्। भर्ष्टेति। रमागमे भर्ज् ता इति स्थिते जस्य \`व्रश्च' इति षः, ष्टुत्वेन तकारस्यट इति भावः। एवं -- भ्रक्ष्यति भर्क्ष्यतीति। \`षढो'रिति कत्वे सस्य षत्वमिति विशेषः। भृज्जतु।अभृज्जत्। भृज्जेत्। ननु आशीर्लिङि भ्रस्ज् यादिति स्थिते यासुटः कित्त्वात् \`ग्रहिज्ये'ति संप्रसारणे पूर्वरूपे सकारस्य श्चुत्वेन शकारे शस्य जश्त्वेन जकारे भृज्ज्यादिति रूपं वक्ष्यति। तदयुक्तम्। संप्रसारणं बाधित्वा परत्वाद्रमागमे कृते भर्ज्यादिति प्रसङ्गादित्यत आह-- क्ङिति रमागममिति। आशीर्लिङस्तङि सीयुटि रमागमपक्षे आह-- भर्क्षीष्टेति. रमभावे तु अकित्त्वात्संप्रसारणाऽभवादाह - भ्रक्षीष्टेति। लुङि परस्मैपदे रमागमविकल्पं मत्वाह - अभार्क्षीत् अभ्राक्षीदिति। आत्मनेपदे सिचि रमागमविकल्पं मत्वाह - अभर्ष्ट - अभ्रष्टेति। \`झलो झली'ति सिज्लोपः। क्षिप प्रेरणे इति। अनिट्। अजन्ताऽकारवत्त्वाऽभावात्क्रादिनियमात्थलि नित्यमिट्।चिक्षेपिथ। एवं कृषधातुरपि।चकर्षिथ। लुटि तासि \`अनुदात्तस्य चर्दुपधस्ये'त्यमागमविकल्पः। अमागमाऽभावे गुणे रपरत्वम्। तदाह - क्रष्टा कर्ष्टेति। आशीर्लिङि परस्मैपदे आह -- कृष्यादिति। कित्त्वाज्झलादित्वाऽभावाच्च अमागमो गुणश्च नेति भावः । आशीर्लिङस्तङ्याह - कृक्षीष्टेति। \`लिङ्सिचौ' इति कित्त्वादमागमो गुणश्च नेतिभावः। लुङि परस्मैपदे आह - स्पृशमृशेति सिज्वेति। पक्षे इति। सिजभावपक्षे \`शलः' इति क्स इत्यर्थः। सिचि अम्वेति। सिच्पक्षे \`अनुदात्तस्य चे' त्यमागमविकल्प इत्यर्थः। क्से तु कित्त्वादमागमो नेति भावः। अक्राक्षीदिति।सिचि अमागमे रूपम्। अकार्क्षीदिति। सिचि अमभावपक्षे हलन्तलक्षणा वृद्धिरिति भावः। क्सादेशपक्षे आह-- अकृक्षदिति। कित्त्वादभागमो गुणश्च ज्ञेयम्। अकृष्टेति। \`झलो झली' ति सिज्लोप इति भावः। अकृक्षदिति। कित्त्वादभागमो गुणश्चे नेति भावः। तङीति। तङि सिच्पक्षे अकृष् स् त इतिस्थिते \`लिङ्सिचौ' इतिकित्त्वादम्नेत्यर्थः। गुणोऽपि नेति ज्ञेयम्। अकृष्टेति। \`झलो झलीटति सिज्लोप इति भावः। अकृक्षतेति। सिज्पक्षे अनतः परत्वाददादेश इति भावः। क्सादेशपक्षे आह-- अकृक्षतेति। कित्त्वादम्नेति भावः। अकृक्षन्तेति. क्सादेशपक्षे अ कृक्ष झ इति स्थिते अच्परकत्वाऽभावात् \`क्सस्याची'त्यकारलोपाऽभावादतः परत्वाददादेशाऽभावे अन्तादेश इति भावः। ऋषी गताविति। सेट्। आनर्षिथ आनर्षिव। अर्षिता। आर्षीत्। ओ विजी भयेति। सेट्। उद्विजितेत्यादौ लघूपधगुणे प्राप्ते -



 (365) विज इट् ।1।2।2।



 विज इट्। \`गाङ्कुटादिभ्यः' इत्यतो ङिदित्यनुवर्तते। तदाह - विजेः पर इत्यादि। उद्विजिता। उद्विजिषीष्ट।उदविजिष्ट। व्रश्चधातुरूदित्त्वाद्वेट्। ग्रहिज्येति। लटि व्रश्च् अति इति स्थिते शस्याऽपित्त्वेन ङित्त्वात् \`ग्रहिज्ये'ति रेफस्य संप्रसारणमृकारः, पूर्वरूपं चेति भावः।तदाह - वृश्चतीति। वृश्चतः वृश्चन्तीत्यादि। वव्रश्चेति। णलि रूपमिदम्। थलि च प्रक्रिया अनुपदं वक्ष्यते। अतुसादौ संयोगात्परत्वेन कित्त्वाऽभावात् \`ग्रहिज्ये'ति न संप्रसारणम्। तदाह -- वव्रश्चतुरिति। ऊदित्त्वात्थलि वेट्। तदाह -- वव्रश्चिथ वव्रष्ठेति। धातुपाठे \`व्रश्चू' इत्यत्र व्रस् च् इति ्सथिते सस्य श्चुत्वेन शकारनिर्देशः। तता च वव्रश्च् थ इति स्थिते श्चुत्वनस्याऽसिद्धत्वात् \`स्कोः' इति सकारलोपे, चस्य \`व्रश्चे'ति षत्वे, ष्टुत्वेन थस्यठत्वे, वव्रष्ठेतिरूपम्। वव्रश्चिव। ननु णलि थलि च अकितिद्वित्वे कृते \`लिट्यब्यासस्ये'त्यब्यासावयवयोर्वकाररेफयोर्द्वयोरपि संप्रसारणं स्यात्। न च \`न संप्रसारणे संप्रसारण'मिति वकारस्य संप्रसारणनिषेधः शङ्क्यः, पूर्वं वकारस्य संप्रसारणसंभवादित्यत आह-- लिट्यभ्यासेति। \`न संप्रसारणे' इति निषेधादेव ज्ञापकात्प्रथमं रेफस्य ऋकारः संप्रसारणमित्यर्थः। तस्यसंप्रसारणसंपन्नस्य ऋकारस्य अकारविधं स्मारयति - उरदिति। ननु ऋकारस्य अकारे कृते वकारस्य संप्रसारणं स्यात्, संप्रसारणपरकत्ववविरहेण \`न संप्रसारणे' इति निषेधाऽप्रवृत्तेरित्यत आह-- तस्य चेति। अकारस्येत्यर्थ-। न च उरदत्त्वस्य परिनिमित्तक्तवाऽश्रवणात्कथं स्थानिवत्त्वमिति वाच्यम्, \`अपादपरिसमाप्तेरङ्गाधिकार' इत्यभ्युपगम्य अह्गाक्षिप्रत्ययनिमित्तकत्वाभ्युपगमात्। \`लक्ष्ये लक्षणस्य सकृदेव प्रवृत्ति'रितिन्यायस्तु \`न संप्रसारणे' इति निषेधादेव न स्थानिबेदे प्रवर्तत इति ज्ञायते। अत एव \`सुद्ध्युपास्य' इत्यादौ धकारस्य द्वित्वे कृते पूर्वधकारस्य जश्त्वेन दकारे तस्य द्वित्वमित्यास्तां तावत्। आशीर्लिङ्याग - वृश्च्यादिति। कित्त्वात्संप्रसारणमिति भावः। अव्राक्षीदिति। अव्रश्च् सीत् इति स्थिते हलन्तलक्षणावृद्धिः। श्चुत्वस्याऽसिद्धत्वात् \`स्कोः' इति सलोपः। \`व्रश्चे'ति चस्य षः, तस्य \`षढो'रिति कऋः, सस्य ष इति भावः। \`नकारजावनुस्वरपञ्चमौ झलिधातुषु। सकारजः शकारः श्चे, र्षाट्टवर्गस्तवर्गजः। इत्याहुः। व्यच। सेट्। शे \`ग्रहिज्ये'ति संप्रसारणं मत्वाह - विचतीति। वव्याचेति। \`लिट्यभ्यासस्ये'त्यभ्यासयकारस्य संप्रसारणम्। \`न संप्रसारणे' इति न वकारस्य। विविचतुरिति। कित्त्वात् \`ग्रहिज्ये'ति संप्रसारणे कृते द्वितवादीति भावः। विव्यचिथ। विविचिव। विच्यादिति। आशीर्लिङि कित्त्वाद्यकारस्य संप्रसारणम्। \`अतो हलादे'रिति वृद्धिविकल्पं मत्वाह - अव्याचीत् अव्यचीदिति। ननु \`व्यचेः कुटादित्वमनसी'ति व्यचेः कुटादित्ववचनात् व्यचिता, व्यचिष्यतीत्यादावपि \`गाङ्कुटादिभ्यः' इति ङित्त्वात् संप्रसारणं स्यादित्यत आह- व्यचेरिति। कृन्मात्रेति। अवधारणे मात्रशब्दः। \`उछि उञ्छे' \`उछी विवासे' इति भ्वादौ पठितौ। इह तयोः पाठस्तु शविकरणार्थः। तेन उञ्छती उञ्छन्ती, उच्छती उच्छन्ती इति \`आच्छीनद्यो'रिति नुम्विकल्पः सिध्यति। भ्वादौ पाठस्तु पित्स्वरार्थ इत्यन्यत्र विस्तरः। ऋच्छ गतीति। \`छे चे'ति तुकि तस्य शचुत्वेन चकानिर्देशः। ऋच्छति। णलि लघूपधत्वाऽभावाद्गुणे अप्राप्ते आह - ऋच्छत्यॄतामिति। द्वित्वे उरदत्त्वे हलादिशेषे \`अत आदे'रिति दीर्घे आ अर्च्छ इति स्थिते बहुहल्त्वाद्विहल्त्वाऽभावान्नुटि अप्राप्ते आह - द्विहल्ग्रहणस्येति। आनर्च्छेति।\`इजादे'रित्यत्र \`अनृच्छः' इति पर्युदासादाम्न। ऋच्छतेति। \`ऋच्छत्यॄता'मित्यत्र लिटीत्यनुवृत्तेर्न गुण इति बावः। लुभधातुः सेट्। \`तीषसहे'ति वेडिति मत्वाह- लोभिता लोब्धेति। शिशुं नेति। \`नशब्द इवार्थे। विप्राः शिशुमिव मतिभिः रिहन्ति = हिंसन्तीत्यर्थः। तृपधातुः श्यन्विकरण एवाऽनिट्। अङपवादत्वादिति। अपवादस्य उत्सर्गसमानदेशत्वादिति भावः। चृती हिंसाश्रन्थनयोरिति। श्रन्थनं विस्रंसनम्। चृततीत्यादि सुगमम्। \`अथास्य योकं विचृते'दित्याश्वलायनः। विस्रंसयेदित्यर्थः , उपसर्गवशात्। \`यजमानो मेखलं विचृतते' इत्यापस्तम्बसूत्रे तु तङ् आर्षः। षुरधातुः षोपदेशः। कुर शब्दे। करोतेरेवेति। व्याख्यानमेवाऽत्र शरणम्। वृहूधातुः ऋदुपधः। ऊदित्त्वाद्वेट्कः। पवर्गादिरिति। पवर्गतृतीयादिरित्यर्थः। तृहू स्तृहू तृंहू इति। त्रयोऽपि ऋकारवन्तः। तृतीयोऽनुस्वारवान्। उदित्त्वाद्वेट्। तर्ढेति। तृहेस्तासि ढत्वध्तवष्टुत्वढलोपाः। एवं स्तर्ढा। तृण्ढा। अतर्हीत् अतार्क्षीत्, अस्तर्हीत् अस्तार्क्षीदिति सिद्धवत्कृत्याह - अतृंहीत् - अतार्ङ्क्षीदिति। तृंहेरिडभावपक्षे हलन्तलक्षणवृद्धौ रपरत्वम्। हस्य ढः, ढस्य कः, षत्वम्। अनुस्वारस्य परसवर्णो ङकार इति भावः। अतार्ढामिति। तृहेस्तसस्तामि सिच इडभावपक्षे लोपे हलन्तलक्षणवृद्धौ ढत्वधत्वष्टुत्वढञलोपा इति भावः। एव \[स्तृहेः-\] अस्तार्ढाम् \[तृंहः\] अतार्ण्ढाम्। स्फुर स्फुरणे ।



 (366) स्फुरतिस्फलत्योर्निर्निविभ्यः ।8।3।76।

 स्फरतिस्फुल्योः। \`मूर्धन्य'इत्यधिकृतम्। \`सिवादीनां वे'त्यतो वेत्यनुवर्तते। तदाह - षत्वं वा स्यादिति। णू स्तवने इति। णोपदेशः। परिणूतेति। \`श्रयुकः किती'ति नेट्। कुङ् शब्दे। दीर्घान्त इति। ततश्चायं सेट्। पृङ् व्यायामे इति। ह्रस्वान्तोऽयमनिट्।\`ऋद्धनोः स्ये' इति इटं मत्वाऽऽह - व्यापरिष्यते इति। मृङ्धातुरनिट्।



 (367) म्रियतेर्लुङलिङोश्च ।1।3।61।

 म्रियतेः। अनुदात्तहितः' इत्यत आत्मनेपदमित्यनुवर्तते। चकारेण \`शदेः शितः' इत्यतः शित इत्यनुकृष्यते। प्रकृतिभूतादित्यध्याहार्यम्। तदाह - लुङ्‌लिङोरिति। तङ् स्यादिति। आत्मनेपदं स्यादित्यर्थः, \`म्रियमाण' इत्यत्र आनस्यापि इष्टत्वात्। ननु हित्त्वादेव सिद्धे किमर्थमिदमित्याशङ्क्य नियमार्थमित्याह - नान्यत्रेति। तर्हि ङित्त्वं व्यर्थमित्यत आह -- ङित्त्वं स्वरार्थमिति। \`तास्यनुदात्तेन्ङिददुपदेशाल्लसार्वधातुकमनुदात्त'मित्येतदर्तमित्यर्थ-। म्रियते इति। शे कृते रिङियङाविति भावः। ऋदन्तत्वाद्भारद्वाजमतेऽपि नेडित्याह -- ममर्थेति। मम्रिवेति। क्रादिनियमादिट्। मर्ता। \`ऋद्धनोः स्ये' इति इटं मत्वाह - मरिष्यतीति। रि पि गताविति। द्वाविमावनिटौ। ननु शे कृते तिपमाश्रित्य इकारस्य परत्वाल्लघूपधगुणः स्यादित्य आह- अन्तरह्गत्वादियङिति। कॄ विक्षेपे इति। दीर्घानतोऽयं , सेट्। किरतीति। \`ऋत इद्धातो'रितीत्त्वं। रपत्वम्। चकरतुरिति। कित्त्वेऽपि \`ऋच्छत्यॄता'मिति गुण इति भावः। \`वॄतो वे'ति मत्वाह - करिता करीतेति।



 (368) किरतौ लवने ।6।1।140।

 किरतौ लवने। उपादिति। \`उपात्प्रतियत्ने' इत्यतस्तदनुवृत्तेरिति भावः। सुडागम इति। \`सुट कात्पूर्व' इत्यस्तदनुवृत्तेरिति भाव-। अडभ्यासव्यवायेऽपीति वार्तिकम्। \`सुट् कात्पूर्वः' इत्यनुवृत्तिलभ्यम्।



 (369) हिंसायां प्रतेश्च ।6।1।141।

 हिंसायां प्रतेश्च। चकारादुपादिति समुच्चीयते। तदाह - उपादिति. गॄ निगरणे इति। निगरणं - भक्षणम्। सेट्।



 (370) अचि विभाषा ।8।2।21।

 अचि विभाषा। \`ग्रो यङी'त्यतो ग्र इत्यनुवर्तते। \`कृपो रो लः' इत्यतो रो ल इति. तदाह -- गिरतेरिति। अजादाविति। \`धातोः कार्यमुच्यमानं तत्प्रत्यये भवतीति परिभाषालब्धस्य प्रत्ययस्य अचा विशेषणात्तदादिविधिः। तेन गिरावित्यादौ नेति \`मृजेर्वृद्धि'रिति सूत्रभाष्ये स्पष्टम्। दृङ् आदरे इति। ह्रस्वान्तोऽयम्। \`उश्चे'ति कित्त्वान्न गुणः। आदृतेति। \`ह्रस्वादङ्गा'दिति सलोपः। प्रच्छ ज्ञीप्सायामिति। ज्ञातुमिच्छा - ज्ञीप्सा। अनिडयम्। पृच्छतीति। शस्य ङित्त्वात् \`ग्रहिज्ये'ति रेफस्य संप्रसारणमृकारः, पूर्वरूपं चेति भावः। पप्रच्छतुरिति। संयोगात्परत्वेन कित्त्वाऽभावान्न संप्रसारणमिति भावः। भारद्वाजनियमात्थलि वेडिति म्तवाह -- पप्रच्छिथ पप्रष्ठेति। इडभावपक्षे व्रश्चादिना छस्य षः, थस्य ष्टुत्वेन ठ इति भावः। पप्रच्छिव। प्रष्टेति। छस्य व्रश्चेति। सूत्रे सतुक्कस्य छस्य ग्रहणात्। किरादयो वृत्ता इति। नचैवं सति \`किरश्च पञ्चभ्यः' इत्यत्र पञ्चग्रहणं व्यर्थं, किरादीनां प़ञ्चत्वादिति वाच्यं, स्य \`रुदादिभ्यः सार्वधातुके' इत्युत्तरार्थत्वात्। सृज विसर्गे। अनिट्। सृजति।ससर्ज। ससृजतुः। अजन्ताऽकारवत्त्वाऽभावेऽपि \`विभाषा सृजिदृशो'रिति थलि वेडिति मत्वाह -- ससर्जिथ सस्रष्ठेति। इडभावे \`व्रश्चे'तिजस्यषः, थस्य ष्टुत्वेन ठः, पित्त्वेनाऽकित्त्वात् \`सृजिदृशो'रित्यमागम इति भावः। ससृजिव। टु मस्जो। मज्जतीति। सस्य श्चुत्वेन शः, तस्य जश्त्वेन ज इति भावः। ममङ्क्थेति। मस्जेर्द्वित्वे हलादिशेषे ममस्ज् थेति स्तिते \`स्को'रिति सकारलोपे ममज् थ इतिस्थिते जस्य कुत्वेन गकारे, \`मस्जिनशो'रिति नुमि, तस्यानुस्वारे, तस्य परसवर्णो ङकारः, गस्य चर्त्वेन क इति बोध्यम्। यद्यपि अकारात्परत्र नुमि सत्यपि इदं सिध्यति, तथापि \`अन्त्यात्पूर्वो नु'मित्यस्य' \`मग्न' इत्यादौ नलोपः फलम्। अन्यथा उपधात्वाऽभावान्नस्य लोपो न स्यादिति भावः। एवं - मङ्क्तेति। मङक्ष्यतीत्यत्र तु सस्य षत्वं विशेषः। \`रुजो भङ्गे' इत्यारभ्य \`विच्छ गतौ' इत्यतः प्रागनिटः। \`अनुदात्तस्य चर्दुपधस्ये'त्यम्विकल्पं मत्वाह - स्प्रष्टा स्पर्ष्टेति। णुद प्रेरणे। णोपदेशोऽयम्। \`विश प्रवेशने' इत्यारभ्य \`सद्लृ शातने' इत्यन्ता अनिटः। तत्र अदुपधस्य थलि वेट्। अन्यस्य तु नित्यमेवेट्। मृशेः \`अनुदात्तस्य चे' त्यम्विकल्पः। तदाह - अम्राक्षीत् - अमर्क्षीदिति। \`स्पृशमृशे'ति सिज्वेति भावः। सिजभावे \`शल इगुपधा'दिति क्सं मत्वाह --अमृक्षदिति। णुदधातुर्णोपदेशः। ननु तनादिगण एवाऽस्मिन्स्वरितेत्सु पठितस्य किमर्थमिह पाठ इत्यत आह - कर्त्रभिप्रायेऽपीति। षद्लृधातोर्भ्वादौ पठितादेव सीदतीत्यादिसिद्धेरिह पाठो व्यर्थ इत्यत आह - इह पाठ इति। सीदन्तीति. शविकरणाच्छत्रन्तान्ङीपि \`आच्छीनद्यो'रिति नुम्विकल्पार्थ इह पाठ इत्यर्थ-। भ्वादावेव पाठे तु \`शप्श्यनोर्नित्य'मिति नित्यो नुम् स्यादिति भावः.तर्हि भ्वाद्यन्तर्गणे ज्वलादावस्य पाठो व्यर्थ इत्यत आह - ज्वलादाविति। \`ज्वलितिकसन्तेभ्यः' इति कर्तरि णप्रत्ययार्थ इति भावः। तदुदाहृत्य दर्शयति - साद इति। उभयत्र पाठस्य फलान्तरमाह - स्वरार्थश्चेति। तदेव विशदयति - शबनुदात्तइति। \`अनुदात्तौ सुप्पितौ' इति पित्स्वरेणेति भावः। शस्तूदात्त इति। \`प्रत्ययः' \`आद्युदात्तश्चे'त्यनेनेति भावः। ननु \`शद्लृ शातने' इत्स्य भ्वादौ पाटादेव सिद्धे इह पाठो व्यर्थ इत्यत आह - स्वार्थ एवेति। प्रागुक्तपित्त्वाऽपित्त्वकृतस्वरभेदार्थ एवेत्यर्थः। मुच्लृ मोक्षणे।



 (371) शे मुचादीनाम् ।7।1।59।

 शे मुचादीनाम्। नुम्स्यादिति। शेषपूरणमिदम्। \`इदितो नु'मित्यततस्तदनुवृत्तेरिति भावः। मुक्षीष्टेति।\`लिङ्सिचौ' इति कित्त्वान्न गुण इति भावः। अमुचदिति। लृदित्त्वादङिति भावः। लुङि तङि आह - अमुक्तेति। \`झलो झली'ति सिज्लोप इति बाव-। लिप उपदेहे। तङि तु वेति। \`आत्मनेपदेष्वन्यतरस्या'मित्यनेने'ति शेषः। षिच क्षरणे। अभिषिञ्चतीति। \`उपसर्गात्सुनोती'ति षः। अभ्यषिञ्चदिति। \`प्राक्सिताड्व्यवायेऽपी'ति षत्वम्। अभिषिषेचेति। \`स्थादिष्वभ्यासेने'ति षः। कृती छेदने इति। ईदित्त्वं \`श्वीदित' इत्येतदर्थम्। \`सेचऽसिची'ति वेडिति मत्वाऽऽह - कार्तिष्यति कर्त्स्यतीति। पिशि अवयवे इति। अवयवक्रियायामित्यर्थ-। रूपाणि पिंशत्विति। प्रकाशयत्वित्यर्थः। इति तुदादयः ।













.

 ***अथ रुधादिप्रकरणम्।***







अथ श्नम्विकरणा धातवो निरूप्यन्ते।

 (372) रुधादिभ्यः श्नम् ।3।1।78।

 रुधादिभ्यः श्नम्। कर्त्रर्थे सार्वधातुके परे रुधादिभ्यः श्नम्प्रत्ययः स्यात्स्वार्थे इत्यर्थः। तदाह-शपोऽपवाद इति। श्नमि शमावितौ। मित्त्वस्य फलमाह - मित्त्वादन्त्यादचः पर इति। प्रत्ययत्वाच्छकारस्येत्संज्ञा। शकारनिर्देशस्तु \`श्नसोरल्लोपः' \`श्नान्नलोपः' इत्यत्र विशेषणाऽर्थः, नतु सार्वधातुकसंज्ञार्थः, फलाऽभावात्। न च \`सार्वधातुकमपि' दिति ङित्त्वे गुणनिषेधः फलमिति शङ्‌कयं, श्नमः पूर्वस्य इगन्तस्य अङ्गत्वाऽभावादेव गुणाऽप्रसक्तेः। ननु श्नमः प्राक् परत्वाल्लघूपधगुणे कृते पश्चात् श्नमि रोणद्धीति स्यादित्यत आह - नित्यत्वाद्गुणं बाधते इति। कृते अकृते च गुणे प्रवृत्तेः श्नम् नित्यः। तस्मिन् सति लघूपधत्वाऽभावान्न गुण इति भावः। रुणद्धीति। रुनध् ति इति स्थिते \`झषस्तथो' रितधत्वे णत्वमिति भावः। रुनध् तस् इति स्थिते प्रक्रियां दर्शयति - श्नसोरल्लोप इति। क्ङिति सार्वधातुके तद्विधेरिति भावः। रुन्‌ध् तस् इति स्थिते नस्य णत्वमाशङ्क्याह - मत्वस्यासिद्धत्वादिति। ननु कृते परसवर्णे तस्य नस्य णत्वमस्त्वित्यत आह - तस्यासिद्धत्वादिति। परसवर्णसंपन्नस्येत्यर्थः। नन्विह अल्लोपस्य \`अचः परस्मि'न्निति स्थानिवत्त्वात् कथमनुस्वारपरसवर्णावित्यत आह - न पदान्तेति। रुन्द्ध इति। \`झषस्तथो'रिति धः। रुन्धन्तीति. रुणत्सि रुन्द्धः रुन्द्ध। रुणध्मि रुन्ध्वः रुन्ध्मः। रुन्द्धे इति। रुन्धाते रुन्धते। रुन्त्से रुन्धाथे रुन्द्ध्वे। रुन्धे रुन्ध्वहे रुन्ध्महे। रुरोध। रुरोधिथ। अरुणदिति। लङि हल्ङ्यादिना तिपो लोपः। धस्य चर्त्वविल्पः। सिपि तु हल्ङ्यादिना लुप्ते \`दश्चे'ति रुत्वविकल्पं मत्वाह -अरुणत् अरुण इति। रुन्ध्यात्। रुन्धीत। रुत्सीष्ट। इरित्त्वादङ्विकल्पं मत्वाह -- अरुधत् अरौत्सीदिति। अङभावे सिचि हलन्तलक्षणा वृद्धिः। लुङस्तह्याह - अरुद्धेति। \`जलो झली'ति सिज्लोपः। भिनत्तीति। भिन्त्तः भिन्दन्ति। भिनत्सि भिन्त्त्थः भिन्त्थ। भिनद्मि भिन्द्वः भिन्द्मः। भिन्त्ते इति। भिन्दाते भिन्दते। भिन्त्से भिन्दाथे। भिन्द्ध्वे। भिन्दे भिन्द्वहे। बिभेद। बिभेदिथ। बिभिदिव। बिभिदे। बिभिदिषे। अभिनत् अभिन इति। \`दश्चे' ति रुर्वेति भावः। अभिन्त्तेति। लङि तङि रूपम्। ्लुङः परस्मैपदे आह - अभिदत् अभैत्सीदिति। इरित्त्वादङ्‌वेति भावः। लुङि तङ्याह अभित्तेति। \`झलो झली' ति सिज्लोपः। अभित्सातामित्यादि। उच्छृदिरिति। उकार इत्। \`उदितो वे'ति क्त्वायामिड्विकल्पार्थः। ञि इन्धी दीप्तौ। ईदित्त्वं \`श्वीदितः' इत्येतदर्थम्। श्नमि कृते इन न् ध् ते इति स्थिते -



 (373) श्नान्नलोपः ।6।4।23।

 श्नान्नलोपः। श्नसोरल्लोप इति। तताच इन्‌ध् ते इति स्थिते \`झषस्तथो'रिति तकारस्य धत्वे पूर्वधस्य जश्त्वे परिनिष्टितमाह - इन्द्धे इति। यद्यपि \`अनिदिता'मित्येवात्र नलोपः सिध्यति, तथापि अनक्तीत्याद्यर्थं सूत्रमिहापि न्याय्त्वादुपन्यस्तमिति बोध्यम्। इन्धते। इन्द्ध्वे। इन्द्धाम्। इन्तस्व।इन्द्ध्वम्। इनधै इति। श्नमि उत्तमस्य इट एत्वे आटि वृद्धौ इन न् ध् ऐ इति स्थिते श्नान्नलोपे आटः पित्त्वेन ङित्त्वाऽबावात् \`श्नसोरल्लोपः' इत्यभावे रुपमिति भावः। अत्र नलोपार्थमपि श्नान् लोप इत्यावश्यकम्, आटः पित्त्वेन ङित्त्वाऽभावात् \`अनिदिता'मित्यस्याऽप्रवृत्तेः। इनधावहै। लह्याह - ऐन्द्धेति। ऐन्द्धा इति। \`झषस्तथो'रिति थस्य धः। इन्धीत। लुहि - ऐन्धिष्ट। शिष्लृ।अनिट्। शिशेषिथेति। अजन्ताऽकारवत्त्वाऽभावात्क्रादिनियमान्नित्यमिट्। शिनष् हीति स्थिते अल्लोपे शिन्ष् हि इति स्थिते आह -- हेर्धिरित। शिन् ष् धीति स्थिते आह -- जश्त्वमिति। \`झलां जश् झशी'ति षस्यड इति भावः। ष्टुत्वमिति प्रक्रियाप्रदर्शनमात्रपरं, क्रमस्तु न विवक्षितः। झर इति। जश्त्वसंपन्नस्य डस्य लोपविकल्प इत्यर्थः। अनुस्वारपरसवर्णाविति। नकारस्य \`नश्चे'त्यनुस्वारे सति तस्य परसवर्णो णकार इत्यर्थः। \`न पदान्ते'ति निषेधान्नाऽल्लोपः स्थानिवत्। ढस्य लोपपक्षे उदाहरति-- शिण्ढीति। ढस्य लोपाऽभावे उदाहरति - शिण्ड्ढीति। वस्तुतस्तु सानुस्वार एव पाठ उचितः, \`दीर्घादाचार्याणा'मित्युत्तरम् \`अनुस्वारस्य ययि परसवर्णः' \`वा पदान्तस्य' \`तोर्लि' \`उदः स्थास्तम्भोः पूर्वस्य' \`झयो होऽन्यतरस्यां' \`शश्छोऽरटी'ति षट्सूत्रपाठोत्तरं \`झलां जश् झशि' \`अभ्यासे चर्च' \`खरि च' \`वाऽवसाने' \`अणोऽप्रगृह्यस्यानुनासिकः' इति पञ्चसूत्रीपाठ इति भाष्यसंमताऽष्टाध्यायीपाठे परसवर्णदृष्ट्या \`झलां जश् झशी'त्यस्य \`झरो झरी'त्यस्य चाऽसिद्धत्वेन यय्परत्वाऽभावे परसवर्णाऽप्राप्तेरिति शब्देन्दुशेखरे स्थितम्।शिंष्टात्। शिंष्टम् शिंष्ट। शिनषाणीति। आटः पित्त्वेन ङित्तवाऽभावात् \`श्नसो'रित्यल्लोप नेति भावः। अशिनडिति। लङस्तिपो हल्ङ्यादिलोपे षस्य जश्त्वमिति बावः। अशिंष्टाम्। अशिंषन्। अशिनट्। अशिष्टम्। अशिंष्ट। अशिनषम् अशिंष्व अशिंष्म। भञ्जो। भनक्तीति। श्नमि भ न न् ज् तीति स्थिते \`श्नान्न लोपः' इति नलोप इति भावः। भङ्क्तः भञ्जन्तीत्याद्यूह्यम्। भारद्वाजनियमात्थलि वेडिति मत्वाह -- वबञ्जिथ बङङ्क्थेति। भङ्क्तेति। अनिडिति भावः। भुज पालनेति। \`भुजोऽनवने' इति तङ् वक्ष्यते। भुङ्क्ते भुञ्जाते इत्यादि.तृह हिसि।आद्य ऋदुपधः। सेट्। श्नमि कृते तृणह् ति इति स्थिते --



 (374) तृणह इम् ।7।3।92।

 तृणह इम्। \`तृणह' इति षष्ठी। कृतश्नमस्तृहधातोर्निर्देशः। र\`नाभ्यस्तस्ये'त्यतः पितीति, \`उतो वृद्धि'रित्यतो हलीति चानुवर्तते। फलितमाह - तृहः श्नमि कृते इति। मित्‌तवादन्त्यादचः परः। \`श्नमि कृते' इत्यनुक्तौ तु येन नाप्राप्तिन्यायेन इमागमेन श्नम्बाध्येत, \`सत्यपि संभवे बाधनं भवती'ति नयायात्। अन्यथा \`ब्राह्मणेभ्यो ददि दीयतां, तक्रं कौण्डिन्याये'त्यत्र तक्रेण दधि न बाध्येत, श्नमा शप्च न बाध्येत, देशभेदेन उभयसंभवादिति भावऋ। तृणेढीति। तृणह् तस् इति इमागमे आद्गुणे तृणेह् ति स्थिते ढत्वधत्वष्टुत्वढलोपा इति भावः। तृण्ढ इति। तसि श्नमि कृते, तृणह् तस् इति स्थिते , तसोऽपित्त्वादिमागमाऽभावे \`श्नसो'रित्यल्लोपे ढत्वधत्वष्टुत्वढलोपा इति भावः। तृंहन्ति. तृणेक्षि तृण्ढः तृण्ढ। तृणेह्मि तृंह्वः तृंह्मः। ततर्हेति।ततृहतुः। ततर्हिथ। ततृहिव। तर्हितेति। सेडिति भावः। तर्हिष्यति। तृणेढु - तृण्ढात् तृण्ढाम् तृंहन्तु। तृण्ढि - तृण्ड्ढि - तृण्ढात् तृण्ढम् तृण्ढ। तृणहानि तृणहाव तृणहाम। अतृणेडिति। लङ स्तिपि श्नमि इम् हल्ङ्यादिलोपः ढत्वजश्त्वे इति भावः। अतृण्ढाम् अतंहन्। अतृणेट् अतृण्ढम् अतृण्ढ। अतृणहम् अतृंह्व अतृंह्म। तृंह्यात्। तृह्यात्। अतर्हीत्। अतर्हिष्यत्। हिसिधातोरुदाहरति - हिनस्तीति। इह श्नमि इदित्त्वान्नुमि च कृते \`श्नान्न लोपःर' इति नुमो लोप इति भावः। हिंस्तः हिंसन्ति। हिनस्सि हिंस्थः हिंस्थ। हिनस्मि हिंस्वः हिंस्मः। जिहिंसेति। किति इदित्तवान्नलोपो न। जिहिंसतुः। जिहिंसिथ। हिंसितेति। सेडिति भावः। हिंसिष्यति। हिनस्तु हिंस्ताम्। हौ श्नमि नुमि कृते \`श्नान्नलोपः' इतिनुमो लोपे हेरपित्त्वेन ङित्त्वात् \`श्नसो'रित्यल्लोपे \`धिचे'ति सलोपे, हिन्धीति रूपम्। हिंस्तात्। हिनसानि। अहिनत् अहिस्ताम् अहिंसन्. सिपि रुर्वा - अहिनः अहिनत्, अहिंस्तम्। अहिनसम् अहिंस्व। हिंस्यात् हिंस्याताम्। आशीर्लिङ श्नमभावान्नुमेव। इदित्त्वान्नलोपो न। हिंस्यादित्येव। हिंस्यास्ताम्। अहिंसीत्। अहिंसिष्यत्। उन्दी क्लेदने। उन्दन्तीति। उनत्सि उन्त्थः। उनद्मि उन्द्वः। उन्दामिति। इजादेश्चेत्याम्। उन्दिता। उन्दिष्यति। उनत्तु - उन्त्तात्। उन्द्धि। उनदानि। लह्याह - औनदिति। औत्त्वाद्वेट्। अनक्तीति। श्नमि कृते परसवर्णस्याऽसिद्धत्वात् \`श्नान्न लोपः' इति नकारलोपे जस्य कुत्वेन गः, तस्य चर्त्वेन क इत भावः। अङक्त इति। नलोपे अल्लोपे जस्य कुत्वेन गः। गस्य चर्त्वेन कः। श्नमो नस्य परसवर्णो ङ इति भावः। अञ्जन्तीति। नलोपाऽल्लोपौ। श्नमो नस्य परसवर्णो ञ इति भावः। अनक्षि अङ्क्थः। अनज्मि अञ्ज्वः। अङ्ग्धीति। हौ श्नमि धिभावे नलोपाऽल्लोपौ। जस्य कुत्वेन गकारः। नस्य परसवर्णो ङकार इति भावः। अनजानीति। श्नान्नलोपः। आटः पित्त्वादल्लोपो न। लह्याह - आनगिति। आङ्क्ताम्। आञ्जन्। अञ्ज्यात्। अज्यात्।



 (375) अञ्जेः सिचि ।7।2।71।

 अञ्जेः सिचि। \`इडत्त्यर्ती' त्यत इडित्यनुवर्तते। ऊदित्‌तवादेव सिद्धे नित्यार्थमिदम्। तदाह -- अञ्जेरित्यादिना। तञ्चू सङ्कोचने। नोपधः कृतपरसवर्णनिर्देशः। अञ्जूवद्रूपाणि यथायोग्यमूह्यानि। ओ विजीति। ओकार इत्। अनिट्सु इरितो ग्रहणादयं सेट्। रुधादयः ।













.

 ***अथ तनादिप्रकरणम्।***







 अथ उविकरणधातो निरूप्यन्ते। तनुधातुरुदित्। \`उदितो वे'ति प्रयोजनम्। तनादिकृञ्भ्य उः। कर्त्रर्थे सार्वधातुके तनादिभ्यः कृञश्च उप्रत्ययः स्यात्स्वार्थेइत्र्थः। शपोऽपवादः। तनोतीति। उप्रत्ययस्य तिपमाश्रित्य गुणः। तसादौ तु ङित्त्वान्न गुणः। तनुतः। झोऽन्तादेशे कृते \`इको यणची'ति यण्। तन्वन्ति। तनोषि तनुथः। तनुथ। तनोमि। \`लोपश्चाऽस्यान्यतरस्या'मित्यकारलोपविकल्पमभिप्रेत्याह -- तन्वः तनुव इति। तङ्याह - तनुते इति। तन्वाते तन्वते।तनुषे तन्वाथेतनुध्वे। तन्वे तनुवहे - तन्वहे तनुमहे - तन्हे। ततानेति। तेनतुः। तेनिथ। तेन। तेनिव। तङ्याह - तेने इति। तेनात् तेनिरे। तेनिषे तेनाथे तेनिध्वे। तेने तेनिवहे तेनिमहे।तनिता। तनिष्यति। तनिष्यते। तनोतु- तनुतात् तनुताम् तन्वतु। \`उतश्चप्रत्यया'दिति हेर्लुकं मत्वाह -- तन्विति। तनुतात् तनुतम् तनुत। तनवानि। तनवाव तनवाम। अतनोत् अतनुताम् अतन्वन्। अतनोः। अतनम्, अतन्व- अतनुव। तनुयात्। तन्वीत। तनिषीष्ट। \`अतो हलादे'रिति वृद्धिविकल्पं मत्वाऽऽह - अतनीत् अतानीदिति। अतनिष्टाम् अतनिषुः। अतनीः अतनिष्टम् अतनिष्ट। अतनिषम् अतनिष्व अतनिष्म। वृद्धिपक्षे अतानिष्टामित्यादि। अतनिष्यत्। लुङस्तङि प्रतमैकवचने, मध्यमपुरुषैकवचने च विशेषमाह ---



 (376) तनादिभ्यस्तथासोः ।2।4।79।

 तनादिभ्यस्तथासोः। \`गातिस्ते'त्यतः सिच इति, \`ण्यक्षत्रियार्षे' त्यतो लुगिति, \`विभाषा घ्राधे'डित्यतो विभाषेति चानुवर्तते। तदाह--- तनादेरित्यादिना। एकवचनशब्दो गृह्यत इति। नतु लुङादेशपरस्मैपदमध्यमपुरुषबहुवचनतादेशोऽपीत्यर्थः। यूयमिति। लुङि मध्यमपुरुषबुहवचने सिचि वृद्धिविकल्पे सति अतनिष्ट अतानिष्टेत्यत्र सिचो नायं लुग्विकल्प इत्यर्थः। तदेवं प्रत्युदाहरममुक्त्तवा सूत्रस्योदाहरणं वक्ष्यन्प्रक्रियां दर्शयति-- अनुदात्तोदेशेत्यनुसाकिलोपस्तङीति। तङि प्रथमैकवचने, तशब्दे मध्यमपुरुषैकवचने, तशब्दे मध्यमपुरुषैकवचने थासि च सिचो लुकि \`अनुदात्तोपदेसे'ति नकारस्य लोप इत्यर्थः। तदाह-- अतत अतनिष्टेति। अतथाः अतनिष्ठा इति च। अतनिषातामित्यादि सुगमम्। षणु दाने। षोपदेशोऽयम्‌। तनुवद्रूपाणि। असातेति। सिचो लुक्पक्षे रूपम्। असनिष्टेति। इट्। झलादिपरकत्वाऽभावादात्त्वं नेति भावः। क्षणुधातुरदुपधः। \`वज्रेऽध्वर्युः क्षण्वीते'ति तैत्तिरीये। क्षिणु चेति। इदुपधः। अयमपि हिंसायमित्यर्थः। \`वज्रेऽध्वर्युः क्षिण्वीते'ति शाखान्तरं शाबरभाष्ये उदाहृतम्। ननु क्षिणोतीत्यत्र उप्रत्ययमाश्रित्य इकारस्य लघूपधगुणः कस्मान्नेत्यत आह-- उप्रत्ययनिमित्त इति। ऋणु गतौ। अत्रापि क्षिणुवन्मतभेदाल्लघूपधगुणतदभावौ। तदाह -- ऋणोति अर्मोतीति।एवमग्रेऽपि। अर्ण्वन्तीति। \`इको यणची'ति यणिति भावः। डु कृञ् करणे। करोतीति। उप्रत्यमाश्रित्य ऋकारस्य गुणः। रपरत्वम्। उकारस्य तु तिपमाश्रित्यगुणः। कुरुत इति। तसो ङित्त्वादुकारस्य न गुणः। रकुरु अन्तीति स्थिते आह-- यणिति। \`इको यणचीत्यनेने'ति शेषः। उकारस्य यणि कुर्व् अन्ति इति स्थिते \`हलि चे'ति दीर्घमाशङ्क्याह-- नभेति। वसि मसि च \`लोपस्चास्यान्यतरस्या'मित्युकारलोपविकल्पे प्राप्ते -- नित्यं करोतेः। \`उतश्च प्रत्यया'दित्यनुवर्तते, \`लोपश्चास्यान्यतरस्या'मित्यतो लोपः, म्वोरिति च। तदाह- - करोतेरिति। चकर्थेति। \`कॄसॄभॄवॄ'इति नेडिति भावः। अजन्तत्वेऽपि ऋदन्तत्वाद्भारद्वाजमतेऽपि नेट्। करिष्यतीति। करोतु- कुरुतात्। कुरु। करवाणि। कुरुताम्। कुर्वाताम्। करवै करवावहै करवामहै। अकरोत् अकुरुताम्। अकुरुत अकुर्वाताम्। विधिलिङि कुरु यात् इति स्थिते-- ये च। \`लोपश्चास्यान्यतरस्या'मित्यतो लोप इति, अस्येति चानुवर्तते। अस्येत्यनेन पूर्वसूत्रे उत इत्युपात्त उत्परामृस्यते। \`नित्यं करोते'रित्यतः करोतेरित्यनुवर्तते। अङ्गाक्षिप्तः प्रत्ययो यकारेण विशेष्यते, तदादिविधिः। तदाह - कृञ उलोप इति। आशिषि क्रियादिति। \`रिङ् शयग्लिङ्क्षु' इति रिङिति भावः। कृषीष्टेति। \`उश्चे'ति कित्त्वान्न गुण इति भावः। अकार्षीदिति। सिचि वृद्धौ रपरत्वमिति भावः। ननु लुङ्स्तङि अकृ स् त इति स्थिते \`तनादिभ्यस्तथासो'रिति सिचो लुकि अकृतेतीष्टं सिद्ध्यति। सिचो लुगभावे तु सकारः श्रूयेतेत्यत आह - तनादिभ्य इत्यादि।



 (377) संपरिभ्यां करोतौ भूषणे ।6।1।137।

 संपरिभ्याम्।



 (378) समवाये च ।6।1।138।

  समवाये च। कोरतेः सुट् स्यादिति। \`सुट् कात्पूर्वः' इत्यतो, \`नित्यं करोते'रित्यतश्च तदनुवृत्तेरिति भावः।



 (379) उपात्प्रतियत्नवैकृतवक्याध्याहारेषु च । ।6।1।139।

 प्रागुक्तयोरिति। भूषणसमवाययोरित्यर्थः। ननु \`संपरिभ्या'मिति सुट् पदद्वयोपेक्षत्वाद्बहिरङ्गः। \`लिटि धातो'रिति द्वित्वं तु प्रकृतिप्रत्ययमात्रोपेक्षत्वादन्तरङ्गम्। ततस्च संचस्कारेत्यत्र परमपि सुटं बाधित्वा द्वित्वे कृतेऽभ्यासात्प्रागेव सुटि प्राप्ते--



 (380) सुट्कात्पूर्वः ।6।1।135।

 सुट् कात्पूर्वः। षष्ठ्यस्याद्यपादे इदं सूत्रम्। \`संपरिभ्यां करोतौ भूषणे' \`समवाये च' \`उपात्प्रतियत्ने'त्यारभ्य \`अनुदात्तं पदमेकवर्जमित्यतः प्रागिदमधिकृतं वेदितव्यमित्यर्थः। एवं च कात्पूर्व इत्युक्तेरभ्यासात्प्राङ्नं सुडिति भावः। नन्वभ्यासेन व्यवधानात्कथमिह उत्तरखण्डस्य सुट्, संस्करोतीत्यादौ अव्यहिते सुड्विधेश्चरितार्थत्वात्। किंच समस्करोदित्यत्राऽटा व्यवधानात्कथं सुट्। नह्यडागमः कृञ्भक्तःत्वात्. विकरणान्तस्यैवाङ्गत्वादित्यत आह-- अडभ्याससव्यवायेऽपीत्युक्तमिति। \`वार्तिक'मिति शेषः। अटा अभ्यासेन च व्यवधानेऽपि संपर्यादिभ्यः परस्मात्कात्पूर्वः सुडित्यर्थः। इत्यादीति। सुडित्येवाधिकृतमस्तु, \`कात्पूर्वः' इति \`अडभ्यासव्यवायेऽपी'ति मास्त्वित्येवं भाष्ये प्रत्याख्यातमित्यर्थः। तदेवोपपादयितुं प्रतिजानीते -- तथा हीति। पूर्वं धातुरुपसर्गेण युज्यते इति। \`पश्चात्साधनेने'ति शेषः। ततश्च पूर्वोपनिपतितधातूपसर्गसम्बन्धनिमित्तकं कार्यं पश्चादनुपतिष्यद्धातुप्रत्ययसंबन्धनिमित्तकात्कार्यादन्तरङ्गम्, प्रथमोपस्थितत्वात्। तदुक्तं भाष्ये-- \`पूर्वं धातुरुपसर्गेणेति कृत्वा धातूपसर्गयोः कार्यमन्तरङ्ग' मिति । तदाह -- अन्तरङ्गत्वात्सुट् । ततो द्वित्वमिति. तथा सुटि कृते \`स्कृ' इत्यस्य द्वित्वे उरदत्त्वे रपरत्वे \`शर्पूर्वाः खयः' इति रेफसकारयोर्निवृत्तौ अभ्यासचुत्वे संचस्कारेति रूपसिद्धेः \`कात्पूर्वः' इति, \`अडभ्यासव्यवायेऽपी'ति च न कर्तव्यमिति भावः। एवं समस्करोदित्यत्रापि विकरणान्ताऽङ्गभक्ताऽडागमापेक्षयाऽन्तरङ्गत्वात्प्रथमं सुड्भविष्यतीति कृत्वा \`अड्व्यवायेऽपी'त्यंशो न कर्तव्य इत्यूह्यम्। \`पूर्वं धातुरुपसर्गेणे'त्याश्रयणे फलान्तरमप्याह -- एवं चेति। उक्तरीत्या अन्तरङ्गत्वात्सुटि कृते संस्कृ इत्यस्माल्लिटोऽतुसि \`ऋतश्च संयोगादेर्गुणः' इति गुणे संचरस्करतुरिति सिद्ध्यति। \`पूर्वं धातुः साधनेन युज्यते' इत्याश्रयणे तु चक्रतुरिति परिनिष्ठितस्य समित्युपसर्गयोगात्संयोगादित्वाऽभावाद्गुणस्याऽसिद्धिरिति भावः। ननु संचस्करिव, संचस्करिथ इत्यत्र च \`कॄसॄवॄभॄ'इति \`ऋतो भारद्वाजस्ये'ति च इण्निषेधः स्यादित्यत आह-- कृसृभृवृसूत्रे इत्यादि। नन्वाशीर्लिङि संस्क्रियादित्यत्र \`गुणोऽर्तिसंयोगाद्यो'रिति गुणः कुतो नेत्यत आह-- गुणोऽर्तीत्यादि। ननु तङि संस्कृषीष्ट इति लिङि, समस्कृत समस्कृत समस्कृषातामिति लुङि च \`ऋतश्च संयोगादे'रिति ।













.

 ***अथ क्र्यादिप्रकरणम् ।***







 अथ श्नाविकरणधातवो निरूप्यन्ते। डु क्रीञिति।



 (381) क्र्यादिभ्यः श्ना ।3।1।81।

 क्र्यादिभ्यः श्ना।कर्त्रर्थे सार्वधातुके परे क्र्यादिभ्यः श्नाप्रत्ययः स्यात्स्वार्थे इत्यर्थः। शपोऽपवादः। क्रीणातीति। श्नाप्रत्ययस्य अपित्सार्वधातुकत्वेन ङित्त्वादीकारस्य न गुण इति भावः। ई हल्यघोरिति। हलादौ क्ङिति सार्वधातुके ईत्त्वमिति भावः। क्री णा झीति स्थिते \`ई हल्यघो'रिति ईत्वमाशङ्क्य आह -- ईत्वात्पूर्वमिति। नित्यत्वादिति। अकृते कृते च ईत्वे अन्तादेशस्य प्रवृत्तेरिति भावः। एवं झस्येति। क्री णा झ इति स्थिते \`आत्मनेपदेष्वनतः' इत्यदादेशोऽपि ईत्त्वात्पूर्वमित्यर्थः। तत इति। अन्तादेशाददादेशाच्च पश्चादित्यर्थः। अजादौ क्ङिति सार्वधातुके श्नाप्रत्ययस्य आल्लोपः। भारद्वाजनियमात्थलि वेडिति मत्वाऽऽह -- चिक्रयिथ चिक्रेथेति। चिक्रियिवेति। क्रादिनियमादिडिति भावः। क्रीणातु । क्रीणीहि। अक्रीणात्। अक्रीणीत। क्रीणीयात्। क्रीणीत।



 (382) स्तन्भुसतुन्भुस्कन्भुस्कुन्भुस्कुञ्भ्यः श्नुश्च ।3।1।82।

 सौत्रा इति। नोपधा इत्यपि ज्ञेयम्। नलोप इति। \`अनिदिता'मित्यनेनेति भावः। विष्टभ्नोतीति। \`स्तन्भे'रिति षत्वम्। अवष्टभ्नोतीति। \`अवच्चालम्बनाविर्दूययो'रिति षत्वम्। अवतष्टम्भेति। \`स्थादिषवभ्यासेने'ति षत्वम्। व्यष्टभदिति। \`प्राक्सितादिति षत्वम्।



 (383) हलः श्नः शानज्झौ ।3।1।83।

 स्तभानेति श्नाप्रत्ययस्य शानजादेसे कृते \`अतो हे' रिति लुक्।



 (384) प्वादीनां ह्रस्वः ।7।3।80।

 प्वादीनां ह्रस्वः। \`ष्ठिवुकलमुचमा'मित्यः शितीत्यनुवर्तत इत्यभिप्रेत्य शेषं पूरयति-- शिति परे इति। पवितेति। ऊकारान्तत्वात्सेडिति भावः। स्तॄञ् आच्छादने। सेट्। तस्तरतुरिति। कित्त्वेऽपि \`ऋच्छत्यॄता'मिति गुणः। स्तरिता स्तरीतेति। \`वॄतो वा इति दीर्घविकल्पः। आशिषि स्तीर्यादिति। \`ॠत इद्धातो'रिति इतत्वे रपरत्वे \`हलि चे'ति दीर्घः। स्तॄ - षीष्ट इति स्थिते आह -- लिङ्‌सिचोरिति वेडिति। \`वॄतो वा' इति दीर्घविकल्पनिषेधसूत्रं स्मारयति - न लिङीति। वॄत इटो दीर्घो नेत्यर्थः। इडभावपक्षे स्तॄषीष्टेत्यत्र गुणमाशङ्क्याह-- उश्चेति कित्त्वमिति। लुङि परस्मैपद सिचि अस्तरिष्टामित्यत्र \`वॄतो वे'ति इटो दीर्घविकल्पे प्राप्ते आह -- सिचि चेति। अस्तरीष्ट अस्तरिष्टेति। \`वॄतो वे'ति दीर्घः। अस्तीर्ष्टति। \`लिङ्सिचो'रिति इडभावपक्षे ऋत इत्त्वे \`हलि चे'ति दीर्घ इति भावः। कॄञ् हिंसायाम्।चकरे इति। \`ऋच्छत्यतॄता'मितिगुणः। वॄऱञ् वरणे इति। आशिषीति। वॄ यात् इति स्थिते \`उदोष्ठ्यपूर्वस्ये'ति ऋकारस्य उत्त्वमित्यर्थः, तत्र दन्त्योष्ठ्यपूर्वस्यापि ग्रहणादिति बावः। ॠत उत्त्वे रपरत्वे \`हलि चे'ति दीर्घ इति बोद्ध्यम्। वरिषीष्ट पूर्षीष्टेति। \`लिङ्सिचो'रिति वेट्। इडभावे \`उश्चे'ति कित्त्वाद्गुणाऽभावे उत्त्वे रपरत्वे \`हलि चे'ति दीर्घ इति भावः। अवारिष्टामिति। \`सिचि चे'ति इटो न दीर्घ इति भावः। अवरिष्ट अवरीष्टेति। \`वॄतो वा'इति सिच इटो दीर्घविकल्प इति भावः। दुधविथ-- दुधीथेति। \`स्वरतिसूतिसूयतिधूञूदितः'इति वेडेति भावः। श हिंसायाम्। सेट्। णलि -- शशार। श अतुस् इत्यत्र कित्त्वेऽपि \`ऋच्छत्यॄता'मिति नित्ये गुणे प्राप्ते आह--शॄदॄप्रामिति। गुणाऽपवादे पाक्,िके ह्रस्वे कृते ऋकारस्य यणि रेफ इत्यर्थः। शशरिथ। पॄधातुरपि शॄधातुवत्। आशिषि पूर्यादिति। \`उदोष्ठ्यूपूर्वस्ये'त्युत्त्वमिति भावः। दॄ विदारणे। \`शॄदॄप्रा'मिति हर्स्वविकल्पं मत्वाह -- ददरतुः दद्रतुरिति। ऋ गतौ। अरांचकारेति। व्यपदेशिवत्त्वेन गुरुमत्त्वादाम्। लङ्याह -- आर्णादिति। ज्या वयोहानौ। अनिट्। ज्या ना तीति स्थिते \`ग्रहिज्ये' ति संप्रसारणे पूर्वरूपे च जिनातीति स्थिते--



 (385) हलः ।6।4।2।

 दिग्योगे पञ्चम्येषा। हलः परस्येति लभ्यते। \`संप्रसारणस्ये'ति सूत्रमनुवर्तते। अङ्गस्येत्यधिकृतमिहानुवृत्तमावर्त्त्यते। एकमवयवषष्ठ्यन्तं हल इत्यत्रान्वेति। अङ्गावयवाद्धल इति लभ्यते। द्वितीयं तु स्थानषष्ठ्यन्तं संप्रसारणेन विशेष्यते। तदन्तविधिः। \`ढ्रलोपे' इत्यतो दीर्घ इत्यनुवर्तते। तदाह -- अङ्गावयवादित्यादिना। उदाहरणं तु -- वीतः, शूनः, जीनः। हल इति किम् ?। उतः उतवान्। अङ्गावयवात् किम् ?। निरुतम्। तदन्ताङ्गस्येति किम् ?। विध्यति। एषामिति। व्रीभ्रीक्षीषामित्यर्थः। ल्वादय एव वृत्ताः, न तु प्वादय इति मते इति भावः। ज्ञा अवबोधने। शिति जादेशं स्मारयति -- ज्ञाजनोर्जेति। दीर्घनिर्देशे'ति। प्वादित्वेऽपि आकारोच्चारणसामर्थ्यान्न ह्रस्व इति भावः। बन्ध बन्धने। अनिट्। नोपधः। बन्धातीति। \`अनिदिता'मिति नलोप इति भावः। भारद्वाजनियमात्थलि वेडिति मत्वाऽऽह-- बबन्धिथ बबन्द्धेति। अकित्त्वान्नलोपो न। अनिट्पक्षे तु \`झषस्तथो'रिति थस्य धः। बन्धेति। तासि।झषस्तथो'रिति तकारस्य धः। भन्त्स्यतीति। \`एकाचः' इति बस्य भष्। धस्य चर्त्वेन तः। बधानेति। \`हलः श्नः शानज्झौ' इति शानच्। अभान्त्सीदिति। हलन्तलक्षणावृद्धिः। भष्भावः। अबान्द्धामित्यत्र सकारपरकत्वाद्भष्भावमाशङ्क्याह-- पूर्वत्रत्यादि। ननु कृते सिज्लोपे प्रत्ययलक्षणमाश्रित्य सकारपरकत्वाद्भष् दुर्वार इत्यत आह-- प्रत्ययलक्षणेनेति। अबान्द्धामिति। \`झषस्तथो'रिति तस्य धः। श्रन्थ विमोचने। श्रन्थिग्रन्थीत्यादिनेति। \`श्रन्थिग्रन्थिदम्भिस्वञ्जीना लिटः कित्त्वं वे'ति व्याकरणान्तरेणेत्यर्थः। अस्मिन्नपि पक्षे इति। \`पितामपीदं कित्त्व'मिति सुधाकरमतेऽपि प्रथमपुरुषणलि --शश्राथ। उत्तमपुरुषणलि तु शश्राय शश्रयेति माधव आहेत्यर्थः। तत्र मूलमिति। \`कित्त्वपक्षे एत्त्वाभ्यालोपा'वित्यारभ्य \`माधव' इत्यन्तसंदर्भे मूलं नास्तीत्यर्थः। संयुक्तहल्मध्यस्थत्वादेवंविधवार्तिकाऽदर्शनाच्चेति भावः। कुष निष्कर्षे।



 (386) निरः कुषः ।7।2।46।

 निरः कुषः। \`आर्द्धातुकस्येड्वलादे'रित्यनुवर्तते। \`स्वरतिसूती'त्यतो वेति च। तदाह-- निरः परादिति। निरकुक्षदिति। इडभावपक्षे \`शल' इति क्स इति भावः। अश भोजने। आशेति। द्विहल्त्वाऽभावान्न नुडिति भावः। इष आभीक्ष्ण्ये। तासि \`तीषसहे'तीड्विकल्पमाशङ्क्याह-- तीषसहेत्यत्रेति। सहेति शपा निर्देशबलेन भौवादिक एव सहधातुरत्र निर्दिष्टः। तत्साहचर्यात्तौदादिकस्यैव इषेर्ग्रहणम्, अकारविकरणसामान्यादिति भावः। इषेस्तकारे श्यन्प्रत्ययादिति। श्यन् प्रत्ययो यस्मादिति बहुव्रीहिः। श्यन्विकरणपठितादिषेस्तकारे परे \`तीषसहे'ति विधिर्नेत्यर्थः। इष्णातेस्तकारे इड्विकल्पः फलित इति भावः। प्रूष प्लुषेति। आद्यो दीर्घोपधः। पुष्ट पुष्टौ। पोषितेति। अनिट्सु श्यन्विकरणस्यैव पुषेर्ग्रहणादयं सेडिति भावः। \`पुषादिद्युतादी'त्यत्र श्यन्विकरमपुषादेरेव ग्रहणादङ् न। खच भूताप्रादुर्भावे। अतिक्रान्तोत्पत्तिरिति। दशममासादौ उत्पत्तियोग्यस्य एकादशादिमासादिषूत्पत्तिरित्यर्थः। खच्ञातीति। नस्य श्चुत्वेन ञ इति भावः। वान्तोऽयमिति। \`खव भूतप्रादुर्भावे' इत्येवं दन्त्योष्ठ्यान्तमेके पठन्तीत्यर्थः।



 (387) च्छ्वोः शूडनुनासिके च ।6।4।19।

 च्छ्वोः शूडनुनासिके च। च्छ् व् अनयोर्द्वन्द्वात्षष्ठीद्विवचनम्। छकारात्प्राक्तुकः श्चुत्वेन चकारस्य निर्देशः। \`शूठ' इति छेदः। श् ऊठ् अनयोः समाहारद्वन्द्वात्प्रथमा। चकारेण क्विझलोः क्ङितीत्यनुवर्तते। तदाह-- सतुक्कस्येत्यादि। यथा विश्नः प्रश्नः। विच्छधातोः प्रच्छधातोश्च औणादिके नङ्प्रत्यये अन्तरङ्गत्वात् \`छे चे'ति तुकि कृते सति सतुक्कस्य छस्य शकार आदेशः। वकारस्य ऊठमुदाहरति-- खौनातीति। खव् ना तीति स्थिते वकारस्य ऊठ, ठकार इत् \`एत्येधत्यूठ्सु' इति वृद्धिरिति भावः। खौनीतः खौनन्तीत्यादि। खव् ना हि इति स्थिते \`हलः श्नश्शानज्झौ'इतिशानजादेशमाशङ्क्यआह-- शानचः परत्वादिति। हेठ चेति। हेठधातुरपि भूतप्रादुर्भावे वर्तते इत्यर्थः। ग्रह उपादाने इति। अदुपधः। स्वरितेत्त्वादुभयपदी। किति ङिति च संप्रसारणं स्मारयति-- ग्रहिज्येति। गृह्णाति गृह्णीते इति। श्नाप्रत्ययस्य ङित्त्वाद्रेफस्य संप्रसारणे पूर्वरूपमिति भावः। णलि द्वित्वे कृते \`लिट्यभ्यासस्ये'ति संप्रसारणे उरदत्त्वे रपरत्वे हलादिशेषे अभ्यासचुत्वे उपधावृद्धिः। जग्राह।अतुसादौ क्ङति परत्वात् \`ग्रहिज्ये'ति संप्रसारणे कृते द्वित्वादि। जगृहतुः जगृहुः। जग्रहिथ। जगृहुथुः जगृह। जग्राह-जग्रह जगृहिव जगृहिम। जगृहे जगृहाते जगृहिरे। जगृहिषे जगृहाथे जगृहिढ्वे-जगृहिध्वे। जगृहे जगृहिवहे जगृहिमहे।

 (388) ग्रहोऽलिटि दीर्घः ।7।2।37।

 ग्रहोऽलिटि दीर्घः। \`ग्रहट इति दिग्योगे पञ्चमी। \`आर्द्धधातुकस्येट्' इत्यत इडित्यनुवृत्तं षष्ठ्यन्तं विपरिणम्यते, \`एकाच उपदेशेऽनुदात्ता' दित्यत एकाच इति च। तदाह --एकाच इत्यादि। एकाचः किम ?। यङ्लुकि माभूत्। जाग्रहिता। विहितस्येति किम् ?। ग्रहितम्। णिलोपे कृते ग्रहधातोः परत्वेऽपि विहतत्वाऽभावादिटो न दीर्घः। न च णिलोपस्य स्थानिवत्त्वान्न ग्रहधातोः पर इडिति वाच्यं, दीर्घकित्त्वात्संप्रसारणमिति भावः। लिङस्तङ्याह-- ग्रहीषीष्टेति। \`ग्रहोऽलिटी' ति दीर्घः। \`न लिङी'ति इटो दीर्घनिषेधस्तु न, तत्र \`वृतट इत्यनुवृत्तेः। अग्रहीष्टामिति। \`ग्रहोऽलिटी'ति दीर्घः। अग्रहीषुः। अग्रहीरित्यादि। लुङस्तङ्याह-- अग्रहीष्टेति। \`ग्रहोऽलिटी'ति दीर्घः। अग्रहीषतेति। अग्रहीष्ठा इत्यादि सुगमम्। इति क्र्यादयः।













.

         ***अथ**चुरादिप्रकरणम् ।***







 अथ स्वार्थिकणिजन्ताश्चुरादिधातवो निरूप्यन्ते। चुर स्तेये इति। रेफादकार उच्चारणार्थः, न त्वित्संज्ञकः, प्रयोजनाऽभावात्, \`णिचश्च' ति पदव्यवस्थाया वक्ष्यमामत्वाच्च। एवमग्रेऽपि ।



 (389) सत्यापपाशरूपवीणातूलश्लोकसेनालोमत्वचवमवणचूर्णचुरादिभ्यो णिच ।3।1।25।

 सत्याप। सत्याप पाश रूप वीणा तूल श्लोक सेना लोमन् त्वच वर्मन् वर्ण चूर्ण चुरादि-- एषां द्वन्द्वात्पञ्चमी। तदाह - एभ्यो णिच्स्यादिति। कस्मिन्नर्थे इत्याकाङ्क्षायामाह-- चूर्णान्तेभ्य इति। सत्यादिभ्यश्चूर्णान्तेभ्यो द्वादशभ्यः करोत्याचष्टे इत्याद्यथ \`प्रातिपदिकाद्धात्वर्थे बहुल'मिति वक्ष्यमाणेन सिद्धमेवाऽर्थनिर्देशनमित्यर्थः। ननु तेनैव सिद्धत्वादिह चूर्णान्तानुक्रमणं व्य्रथमित्यत आह - तेषामिह ग्रहणं प्रपञ्चार्थमिति। नच तेभ्यः स्वार्थे एव णिज्विधिरस्त्विति वाच्यं, \`सत्यस्यतु कृञ्यापुङ्नपात्यते। सत्यं करोति सत्यापयती'त्यादिभाष्यविरोधादिति भावः। नामधातुप्रकरणे सत्यादिचूर्णान्तानामुदाहरणानि मूल एव स्फुटीभविष्यन्ति। चुरादिभ्यस्तु स्वार्थे इति। अर्थान्तरस्याऽनिर्देशादिति भावः। अत्र \`धातोरेकाचः' इत्यतो धातोरित्यनुवर्तते। चुरादिभ्यो धातुभ्यो णिजिति फलितम्। ततश्च णिच आर्द्धधातुकत्वं सिध्यति। अन्यथा धातोरिति विहितत्वाऽभावादार्द्धधातुकत्वं न स्यादिति बोध्यम्। तदाह -- पुगन्तेति गुण इति। णिचि कृते चुर् इ इति स्थिते णिच आर्द्धधातुकत्वात्तस्मिन् चकारादुकारस्य \`पुगन्तलघूपधस्ये'ति गुण इत्यर्थः।



 (390) णिचश्च ।1।3।74।

 णिचश्च। \`अनुदात्तङितः'इत्यत आत्मनेपदमिति, \`स्वरितञितः कर्त्रभिप्राये क्रियाफले' इति चानुवर्तते। प्रत्ययग्रहणपरिभाषया। णिजन्तादिति लभ्यते। तदाह-- णिजन्तादित्यादिना। चोरयतीति। चोरयिष्यति। चोरयिष्यते। चोरयतु। चोरयताम्। अचोरयत्। अचोरयत। चोरयेत। आशीर्लिहि परस्मैपदे आह - चोर्यादिति। \`णेरनिटी'ति णिलोप इति भावः। आशीर्लिङि आत्मनेपदे आह - चोरयिषीष्टेति। लुङ्याह - णिश्रीत्यादि। दीर्घो लघोरिति। \`सन्वल्लघुनी'ति सन्वद्भावविषयत्वादिति भावः। चिति स्मृत्याम्। चिन्तयतीति। इदित्त्वान्नुमि णिजन्तात्तिङ उत्पत्तिरिति भावः। ननु इदित्करणं मास्तु, प्रक्रियालाघवात् \`चिन्त स्मृत्या'मित्येवोच्यताम्। न च नलोपनिवृत्त्यर्थमिदित्त्वमिति वाच्यं, चिन्तयति चिन्तयांचकारेत्यादौ णिचः क्ङित्त्वाऽभावादेव नलोपस्याऽप्रसक्तेः। न च णिजभावे आशीर्लिङि चिन्त्यादिति, कर्मलकारे यकि चिन्त्यते इत्यत्र नलोपनिवृत्त्यर्थमिदित्त्वमिति शङ्क्यं, चुरादिणिचो नित्यत्वेन णिचं विना केवलात् चिन्त्यात् चिन्त्यते इति प्रयोगस्य शशशृङ्गायमाणत्वादित्यत आह-- चिन्तेत्यादि । तेनेति। पाक्षिकत्वेनेत्यर्थः। तथा च कदाचित् चिन्त्यात् चिन्त्यते इति प्रयोगस्य सत्त्वात्तत्र नलोपनिवृत्त्यर्थमिदित्करणमिति भावः। ननु तथापि यत्र नलोपप्रसक्तिस्तत्रैव चिन्त्यात् चिन्त्यते इत्यत्र णिज्विकल्पः स्यान्नतु चिन्ततीत्यादौ, शपा व्यवधानेन तत्र नलोपस्याऽप्रसक्तेरित्याशङ्क्य ज्ञापकमिदं चिन्तधातुसामान्यापेक्षमित्यभिप्रेत्योदाहरति-- चिन्तिति। चिन्तेदिति। ज्ञापकमिदं चुरादित्वसामान्यापेक्षमिति मतान्तरमाह--एतच्चेति। ज्ञापकस्य चुरादित्वसामान्यापेक्षत्वे वृद्धसंमतमाह- अत एकेति। ज्ञापकस्य चितिधातुमात्रिषयकत्वे गणधातोश्चौरादिकस्य जगणतुरित्युदाहरमानुपपत्तिः स्पष्टैवेति भावः। विशेषापेक्षमिति। चितिधातुमात्रविषमित्यर्थः। इदमेव मतं युक्तमित्याह-- अत एवेति। सर्वस्यापि चुरादैर्णिज्विकल्पे सति \`आ धृषाद्वा'इति कतिपयचुराद्यन्तर्गणपठितानां णिज्विकल्पिविदिवैयर्थ्यमिति भावः। यत्रि सङ्कोचे। यन्त्रयतीति। अकारस्य उपधात्वाऽभावान्न वृद्धिः। अययन्त्रदिति। अकारस्य गुरुत्वादलघुत्वाल्लघुपरकत्वाऽभावात् सन्वद्भावाऽभावादित्त्वदीर्गौ न। एवमग्रेऽपि संयोगान्तधातूनां ज्ञेयम्। पठितुं शक्यमिति। नलोपाऽभावस्तु इदित्त्वस्य न फलं, नकारस्य उपधात्वाऽभावादेव नलोपस्याऽप्रसक्तेरिति भावः। तच्चिन्त्यमिति। यन्त्र्यादित्यणिजन्ते सत्यपि नकारस्य अनुपधात्वादेव लोपाऽप्रसक्त्या इत्त्वस्य प्रयोजनाऽभावादिति भावः। एवं \`कुद्रि अनृतभाषणे' \`तत्रि कुटुम्बधारणे' \`मत्रि गुप्तभाषणे' इति चुरादौ पठिष्यमाणेष्वपि इदित्त्वं त्यक्तुं शक्यमित्यर्थः। लड उपसेवायां। लाडयतीति। णिचि अतुपधावृद्धिः। एवमग्रेऽपि ज्ञेयम्। अलीलडत्। पीड अवगाहने।



 (391) भ्राजभासभाषदीपजीवमीलपीडामन्यतरस्याम् ।7।4।3।

 भ्राजभास। \`णौ चङ्युपधाया ह्रस्वः' इत्यनुवर्तते। तदाह - एषामिति। नित्ये उपधाह्रस्वे प्राप्ते विकल्पोऽयम्। ह्रस्वपक्षे लघुपरकत्वात्सन्वत्त्वादभ्यासदीर्घ इत्यभिप्रेत्य आह-- अपीपिडदिति। अत्र उत्तरखण्डे ह्रस्वः, पूर्वखण्डे तु दीर्घः। ह्रस्वाऽभावपक्षे तु लघुपरकत्वाऽभावात्सन्वत्त्वविरहान्नाऽभ्यासदीर्घ इति मत्वाह-- अपीपीडदिति। अत्र उत्तरखण्डे दीर्घः। पूर्वखण्डे ह्रस्वः। नट अवस्पन्दने। इति। अवस्पन्दनं नाट्यम्। नाटयति। अनीनटत्। श्रथ प्रयत्ने। श्राथयति। अशिश्रथत्। सन्वत्त्वविधौ नेकहल्व्यवधनेऽपि लघुपरत्वं न विरुध्यते, अत्स्मृदॄत्वरे'ति ईत्त्वापवादस्य अत्त्वस्य विधानाल्लिङ्गात्। अन्यथा अपप्रथदित्यादौ अनेकहल्व्यवधानाल्लघुपरत्वाऽभावादेव इत्त्वाऽप्रसक्त्या किं तेन ?। पॄ पूरणे। ननु ह्रस्वात् एवायं धातुर्निर्दिश्यतां, तावतैव पारयतीत्यादि सिद्धेः। न च णिजभावपक्षे परिता परिष्यतीत्यत्र इडर्थं दीर्गोच्चारणम्, ऋदन्तत्वे अनिट्कत्वप्रसिङ्गादिति वाच्यं, चुरादिणिचो नित्यत्वेन ततो णिजभावस्य शशशृङ्गायमाणत्वादित्त आह - दीर्घोच्चारणं णिचः पाक्षिकत्वे लिङ्गमिति। \`पॄधातो'रिति शेषः। णिचः पाक्षिकतवे तु परितेत्यादौ पर्तेत्यादिवारणाय दीर्घोच्चारणमर्थवदिति भावः। ननु ह्रस्वान्तत्वेऽपि परितेत्यादौ इट् कुतो न स्यादित्यत आह- तद्धि सेट्कत्वायेति। हि = यतः, तत् = दीर्घोच्चारणं परितेत्यादौ सेट्कत्वार्थम् ऋदन्तत्वे तु इण्न स्यात्, \`ऊदॄदन्तै'रित्यनिट्कारिकासु ॠदन्तस्य पर्युदासेन ऋदन्तस्याऽनिट्कत्वावगमादिति भावः। ननु पॄधातोर्णिचः पाक्षिकत्वज्ञापनस्य किं फलम् ?। श्नाविकरमश्नुविकरणपठिताभ्यामेव पॄधातुभ्यां परितेत्यादिसिद्धेरित्यत आह-- एवं चेति। उक्तरीत्या पॄधातोर्णिचः पाक्षिकत्वे ज्ञापिते सतीत्यर्थः। \[पारयति\] परतीति। \`उदोष्ठ्यपूर्वस्ये'त्युत्वं तु न भवति, पराभ्यां गुणवृद्धिभ्यां बाधादिति भावः। ऊर्ज बलेति। \`सन्वल्लघूनी'ति सूत्रं द्वेधा व्यख्यातं प्राक्। तत्र चङि \`न न्द्राः' इति निषेधात्, \`जि' इति णिजन्तस्य द्वित्वे उत्तरखण्डे चङ्परे णौ लघोरभावात्प्रथमव्याख्यानेऽभ्यासस्य तथाविधलघुपरकत्वविरहात्सन्वत्त्वविरहान्नाऽभ्यासदीर्घः, और्जिजत्। द्वितीयव्याख्याने तु चङ्परे णौ यदङ्गम् ऊर्ज इत्येतत्, तदीयस्याभ्यासस्य चङमादाय वा णिचं लुप्तमादाय वा लघुपरकत्वाभ्यासस्य दीर्घः, और्जीजत्। एवमेव एवंजातीयकेषु द्रष्टव्यम्। प्रथ प्रख्याने। प्राथयतीति। णिचि उपधावृद्धिरिति भावः। नन्वस्य घाटादिकत्वेन मित्त्वाद्ध्रस्वः स्यादित्यत आह-- नान्ये इति। ज्ञपादिपञ्चकव्यतिरिक्तचुरादिषु मित्त्वनिषेधादिति भावः। घाटादिकस्य तु मित्त्वाद्धेतुमण्णिचि \`प्रथयती'त्येव भवति। न च चौरादिकस्यैव मित्त्वार्थं घटादावनुवादः किं न स्यादिति वाच्यं, \`नान्ये मितोऽहेतौ' इति निषेधादित्यलम्।



 (392) अत्स्मृदृत्वरप्रथम्रदस्तॄस्पशाम् ।7।4।95।

 अत्स्मृ। अभ्यासस्येति। \`अत्र लोपोऽभ्यासस्ये'त्यतस्तदनुवृत्तेरिति भावः। चङ्परे णाविति। \`सन्वल्लघुनीत्यततश्चङ्परे इत्यनुवर्तते। चङ् परो यस्मादिति बहुव्रीहिः। अन्यपदार्थस्त्वर्ताण्णिरेवेति भावः। इत्त्वेति। \`सन्यतः' इति इत्त्वस्यापवाद इत्यर्थः। अपप्रथदिति। अत्र अत्त्वविधानादेव सन्वत्त्वविधावनेकहल्व्यवधानेऽपि लघुपरकत्वमिति विज्ञायते। अन्यथा येन नाव्यवधानन्यायादेकहल्व्यवधानस्यैवाश्रयादत्र सन्वत्त्वविरहादेव इत्त्वाऽप्रवृत्त्या किं तेन ?। संयोगे परे गुरुत्वान्नाऽभ्यासदीर्घः। पृथ प्रक्षेपे। ऋदुपधः। पर्थयतीति। णिचि लघूपधगुणः। रपरत्वम्।



 (393) उर्ऋत् ।7।4।7।

 उर्ऋत्। \`ऋ' इत्स्य \`उ'रिति षष्ठ्यन्तं रूपम्। \`णौ चङ्युपधायाः'इत्यनुवर्तते। \`जिघ्रतेर्वे'त्यतो वेति। तदाह -- उपधाया इति। ननु ऋकारस्य ऋकारविधिर्व्यर्थ इत्यत आह -- इररारामपवाद इति। \`कॄत संशब्दने' \`अचीकॄत'दिदित्यादौ \`उपधायाश्चे'ति इत्त्वे रपरत्वे इर् प्राप्तः, \`अमीमृज'दित्यत्र तु \`मृजेर्वृद्धि'रित्यार् प्राप्तः, प्रकृतपृथधातौ तु चङि णिलोपे प्रत्ययलक्षणेन णिचमाश्रित्य लघूपधगुणे रपरत्वे अर् प्राप्तः, तेषामपवाद इत्यर्थः। अपीपृथदिति। णिचमाश्रित्य प्राप्तं गुणं बाधित्वा ऋकारे, द्वित्वे, उरदत्त्वे, हलादिशेष सन्वत्त्वादित्वे, दीर्गे, रूपमिति भावः। अपपर्थदिति। ऋत्वाऽभावपक्षे \`द्वर्वचनेऽची'ति निषेधाद्गुणात्प्राक् द्वित्वे उरदत्वे हलादिशेषे ऋकारस्य णिचमाश्रित्य गुणे रपरत्वे अपपर्थदित्यतर् लघुपरकत्वाऽभावेन सन्वत्त्वविरहादित्त्वदीर्घौ नेति भावः। अट्ट षुट्ट अनादरे। अयं दोपध इति। अट्टधातुरित्यर्थः। दकारस्य ष्टुत्वचर्त्वाभ्यां निर्देशइति भावः। दोपधत्वस्य प्रयोजनमाह-- ष्टुत्वस्येति। तथाच दकारं विहाय \`टि' इत्यस्य द्वित्व अद् टिटत् इति स्थिते दस्य ष्टुत्वे चत्व च \`आट्टिट'दिति रूपमिष्टं सिद्ध्यति। स्वाभाविकटोपधत्वे तु \`न न्द्रा' इति निषेधाऽभावाट्टकारद्वयसहितस्य ण्यन्तस्य द्वित्वे हलादिशेषेणाऽभ्यासे प्रथमटकारस्य अनिवृत्तौ आटिट्टदिति अनिष्टं रूपं स्यादिति भावः। ष्मिङ् अनादरे। ननु णिचश्चेत्यात्मनेपदसिद्धेः किमर्थं ङित्करणमित्यतआह--- णिजन्तात्तङिति। तङेवेत्यर्थः। अकर्त्रभिप्रायेऽपि फले णिजन्तादात्मेपदार्थं ङित्करणमिति यावत्। ननु कृतेऽपि ङित्करणे णिजन्तस्य ङित्त्वाऽभावात्कथमुक्तप्रयोजनलाभ इत्यत आह -- अवयवेऽचरितार्थत्वादिति। ण्यन्तावयवे ष्मिङ्धातौ ङित्त्वं व्यर्थं, तस्य णिचं विना प्रयोगाऽभावात्। ततश्चाऽवयवे श्रुतं ङित्त्वं ण्यन्तादेव कार्यं साधयतीत्यर्थः। स्माययते इति। णिचि वृद्धौ आयादेशे स्मायीति ण्यन्ताल्लटस्तिपि शपि गुणाऽयादेशाविति भावः। असिष्मयत। तुल उन्माने। कथमिति। लघूपधगुणप्रसङ्गादिति भावः। तुलनेति। \`ण्यासश्रन्थो यु'जिति भावः। समाधत्ते -- अतुलोपमाभ्यामिति। आदन्तस्येति। तुलधातोर्ण्यन्तात्पचाद्यचि निपातनाद्गुणाऽभावे स्त्रीत्वे तुलाशब्द आदन्तः। \`ततस्तत्करोति तदाचष्टे' इतिणिचि इष्ठवत्त्वाट्टिलोपे तुलीति ण्यनताल्लटस्तिपि युचि च \`चुलयती'ति \`तुलने'ति च रूपम्। अकारलोपस्य \`अचः परस्मि'न्निति स्थानिवत्त्वान्न गुण इति भावः। व्रज मार्गेति। व्राजयति। मार्गयति। यद्वा-- मार्गेति न धात्वन्तरम्। व्रजधातुर्मार्गसंस्कारे गतौ चेत्यर्थः। ज्ञप मिच्चेति। ज्ञपधातुर्णिचं लभते, मित्संज्ञश्चेत्यर्थः। मित्त्वकार्यभागिति वा। धातुपाठेऽर्थनिर्देशाऽभावादाह -- अयमिति। \`प्रच्छ ज्ञीप्साया'मित्यत्र ज्ञाने, \`श्लाघङ्नुङ्‌स्थाशपां ज्ञीप्स्यमानः' इत्यत्र ज्ञापने च प्रयोगदर्शनादिति भावः।



 (394) मितां ह्रस्वः ।6।4।92।

 मितां ह्रस्वः। \`ऊदुपधाया गोहः' इत्यत उपधाया इति, \`दोषो णौ' इत्यतो णाविति चानुवर्तते। तदाह -- मितामुपधाया इत्यादिना। ज्ञपयतीति। णिचि उपधावृद्धौ ह्रस्व इति भावः। यम च परिवेषणे। चान्मिदिति। \`इति अनुकृष्यते' इति शेषः। यमधातुः परिवेषणे णिचं लभते, मित्कार्यभाक्चेत्यर्थः। मित्संज्ञक इति वा। परिवेषणामिह वेष्टनमिति। \`पिरवेषस्तु परिधि'रिति कोशादिति भावः। न तु भोजनमिति। भुजेर्हेतुमण्ण्यन्तात्स्त्रियामित्यधिकारे \`ण्यासश्रन्थो युच्'। क्लीबत्वं लोकात्। \`भोजने'त्येव क्वचित्पाठः। भोक्तुः पात्रे भोज्यद्रव्योपकल्पनमिह न परिवेषणमित्यर्थः। भोजनायां यमेर्हुतमण्ण्यन्तस्य अमन्तत्वादेव मित्त्वसिद्धेरिति भावः। परिवेष्टत इत्यर्थ इति। अनेन इह परिविषेरण्यन्ताल्ल्युटि परिवेषणशब्द इति सूचितम्। नच वेष्टनेऽप्यर्थे यमेरमन्तत्वादेव सिद्धे मित्त्विधिर्व्यर्थ इति वाच्यं, \`न कम्यमिचमा'मिति मित्‌तवप्रतिषेधप्रकरणस्थे \`यमोऽपरिवेषणे' इति घटाद्यन्तर्गणसूत्रेऽपरिवेषणे इति पर्युदासेन भोजनेतोऽन्यत्र वेष्टनेऽर्थे मित्तवनिषेधस्य प्राप्तौ मित्त्वप्रापणार्थत्वात्। \`यमोऽपरिवेषणे' इत्यत्र परिवेषण शब्देन भोजनाया एव विवक्षितत्वेन वेष्टने यमेर्मित्त्वनिषेधस्य प्रसङ्गात्। अत एव \`यमिर्भोजनातोऽन्यत्र न मि'दिति व्याख्यातं मूलकृता। भोजनायां तु \`यमोऽपरिवेषणे' इति मित्त्वनिषेधविधौ भोजनायाः पर्युदासादेव तत्र मित्त्वनिषेधाऽभावादम्नतत्वादेव मित्त्वप्राप्तेरिह चुरादौ पिरवेषणशब्देन वेष्टनमेव विवक्षितं नतु भोजनेत्यास्तां तावत्। चह परिकल्पने इति। इत आरभ्य \`चिञ् चयने' इत्येतत्पर्यन्तं चेत्यनुवर्तते। अतस्तेषां मित्त्वण्णिचि ह्रस्वः। तदाह - चहयतीति। नन्वनेनैव सिद्धे अग्रे चुराद्यन्तर्गणे कथादावस्य पाठो व्यर्थ इत्यत आह-- कथादाविति। \`कथादयोऽदन्ता'इति वक्ष्यते। तस्माण्णिचि अल्लोपे चहयतीत्यादौ अल्लोपस्य स्थानिवत्त्वाद्वृद्ध्यबावे मित्त्वाद्ध्रस्वे च न विशेषः। तथापि अदन्ताच्चङि णौ अल्लोपे सति अग्लोपितया सन्वत्त्वदीर्घयोरभावे \`अचचह'दिति रूपमस्ति फलमित्यर्थः। चप इत्येके इति। \`चह परिकल्पने' इत्यस्य स्थाने \`चपे'त्येके पठन्तीत्यर्थः। \`रह त्यागे इत्येके' इत्यपि तथैव व्याख्येयम्। एवं च ज्ञपादिषु पञ्चसु चहधातुश्चपधातुः रहधातुर्वा अन्यतमस्तृतीयः, बलधातुश्चतुर्थः, चिञ्धातुः पञ्चम इति कृत्वा ज्ञपादिप़ञ्चानां मतत्रयेऽपि पञ्चत्वाज्ज्ञपादिपञ्चकत्वस्य न विरोधः। \`रह त्यागे'इत्यस्यापि कथादिपाठफलमाह-- कथादेस्तु अररहदिति। अदन्तत्वेन अग्लोपित्वान्न दीर्घसन्वत्त्वे इति भावः। बल प्राणने। \`चे'त्यनुवृत्त्या मित्त्वस्यानुकर्षणाद्ध्रस्वं मत्वाह --बलयतीति।



 (395) चिस्फुरोर्णौ ।6।1।54।

 चिस्फुरोर्णौ। \`आदेच उपदेशे' इत्यत आदिति, \`विभाषा लीयते'रित्यतो विभाषेति चानुवर्तते इति मत्वा शेषं पूरयति-- आत्त्वं वा स्यादिति। चिञो णिचि आत्त्वे चा इ इति स्थिते --



 (396) अर्तिह्रीव्लीरीक्नूयीक्ष्माय्यातां पुङ्णौ ।7।3।36।

 अर्ति ह्री व्ली री क्नूयी क्ष्मायी आत् एषां द्वन्द्वात्षष्ठी। \`पुक् णौ' इति छेदः। तदाह -- एषां पुक्स्याण्णौ इति। पुकि ककार इत्, उकार उच्चारणार्थः। कित्त्वादन्तावयवः। चाप् इ इति स्थिते चेत्यनुवर्त्त्य मित्त्वस्याऽनुकर्षणेन मित्त्वाद्ध्रस्वे \`चपी'त्यस्मात्तिबादौ परिनिष्ठितमाह -- चपयतीति। आत्त्वाऽभावपक्षे त्वाह
-- चययतीति। चेर्णिचि वृद्धौ आयादेशे मित्त्वादुपधाह्रस्व इति भावः। ननु चिञ्धातोरिह ञित्करणं व्यर्थम्, ण्यन्ताण्णिचश्चेत्येव उभयपदसिद्धेः। चौरादिकस्याऽस्य नित्यं ण्यन्तत्वेन चयति चयते इति केवलस्याऽण्यन्तस्य शशशृङ्गायमाणत्वदित्यतआह -- ञित्करणसामर्थ्यादिति। एवं च णिजभावपक्षे उभयपदार्थमिह ञित्करणमर्थवदिति भावः। \`शेषे विभाषाऽकखादौ' इति णत्वनविकल्पं मत्वा आह-- प्रणिचयति प्रनिचयति इति।  \`नान्ये मितोऽहेतौ' इति। चुरादिगणसूत्रम्। अहेताबिति च्छेदः। किमपेक्षया अन्ये इत्याकाङ्क्षायां मितः प्राक् पठितज्ञपादिचिञन्तेभ्य इति लभ्यते। तदाह -- अहेतौ स्वार्थं णिचीत्यादिना। अहेतावित्यस्य व्याख्यानं-- स्वार्थे णिचीति। तेनेति। ज्ञपादिचिञन्तव्यतिरिक्तचुरादीनां मित्त्वनिषेधेनेत्यर्थः। शमादीनामिति। \`शम आलोचने' \`अम रोगे'इत्यादीनामग्रे चुरादौ पठिष्यमाणानामित्यर्थः। अमन्तत्वेति। \`जनीजृष्क्नसुरञ्जौऽमन्ताश्चे'त्यमन्तत्वनिमित्तकमित्यर्थ-। कॄत संशब्दने।



 (398) उपधायाश्च ।7।1।101।

 उपधायाश्च। \`ऋत इद्धातो'रित्यनुवर्तते। तदाह -- धातोरित्यादिना। चङि \`उर्ऋ'दित्युपधाया ऋत्त्वपक्षे आह -- अचीकृतदिति। उपधाया ऋत्त्वे कृदित्यस्य द्वित्वे उरदत्त्वे लघुपरतया सन्वत्त्वादित्त्वे \`दीर्घो लघो'रिति दीर्घं इति भावः। ऋत्त्वाऽभावपक्षे आह-- अचिकीर्तदिति। ॠत इत्त्वे रपरत्वे \`उपधायां च' इति दीर्घे कीर्दित्यस्य द्वित्वे हलादिशेषे अभ्यासह्रस्वे चुत्वमिति भावः। लघुपरकत्वाऽभावेन सन्वद्भावविषयत्वाऽभावान्नाऽभ्यासदीर्घः। \`आकुस्मा'दित्यत्र आङभिविधाविति मत्वाह -- तमभिव्याप्येति। ननु \`णिचश्चे'ति सिद्धे आत्मनेपदविधानं व्यर्थमित्यत आह - अकर्तृगामीति। ननु \`दशि दंशने' णिजभावे \`दंशती'ति कथम्। आकुस्मीयत्वेन णिजभावेऽपि तङो दुर्वारत्वादित्यत आह -- आकुस्मीयमिति। \`दंशसञ्जस्वञ्जां शपी'ति नलोपमाशङ्क्य आह-- नलोपे सञ्जीति। स्पश ग्रहणेति। अपस्पशत। \`अत्स्मृदॄत्वरे'ति अभ्यासस्य अत्त्वम्-- इत्त्वापवादः। गूर उद्यमने। अयं दीर्घोपधः। गूरयते। तदादौ तु \`गुरी उद्यमने' इति ह्रस्वोपधः। दिवदौ तु \`धूरी, गूरी हिंसागत्यो'रिति दीर्घोपध एवेति केचित्। ह्रस्वोपध इत्यन्ये। विदधातोरर्थभेदे विकरणभेदं सङ्गृह्णाति-- सत्तायां विद्यतेइत्यादिश्लोकेन। कुस्म नाम्नो वा। गणसूत्रम्। \`कुस्मे'ति पृथक्पदमविभक्तिकम्.तदाह -- कुस्म इति धातुरिति। \`कुत्सितस्मयने वर्तते' इति शेषपूरणं, व्याख्यानादिति भावः। णादिति भावः। अचुकुस्मतेति। उकारस्य गुरुतया अभ्यासस्य लघुपरकत्वाऽभावान्न सन्वत्त्वमिति भावः। \`नाम्नो गृह्यते, प्रत्यासत्त्या। तथा चकुस्मेति धातोः, कुस्मेतिप्रातिपदिकाद्वा णिजिति फलितम्। तत्रधातोर्णिचः स्वार्थिकत्वमभिप्रेत्य प्रातिपदिकाण्णिचि विशेषमाह-- ततिति। तस्मात् = प्रातिपदिकादित्यर्थः। धात्वर्थे इति। करोतीत्यर्थे, आचष्टे इत्यर्थे वेत्यर्थः। नच \`तत्करोति तदाचष्टे' इत्येव प्रातिपदिकाण्णिच् सिद्ध इति वाच्यम्, \`आकुस्मादात्मनेपदिनः' इत्यात्मनेपदनियमार्थत्वात्। इत्याकुस्मीयाः। शब्द उपसर्गादिति। उपसर्गात्परः शब्दधातुराविष्कारे वर्तते इत्यर्थः। अनुपसर्गाच्चेति। अनुपसर्गात्परोऽपि शब्दधातुर्णिचं लभते इत्यर्थः। \`आविष्कारे'इत्यस्यैवानुवृत्त्यर्थं पृथगुक्तिः। \`शब्द आविष्कारे
चे'त्येतावत्येवोक्ते अनुपसर्गाद्भाषणेऽपि स्यात्। तदाह-- आविष्कारे इत्येवेति। काण्यादीनामिति। इदं वार्तिकं भ्राजभासभाषे'ति सूत्रे भाष्ये पठितम्। \`काणिराणिश्रणिभणिहेठिलोपयः षट्काण्यादयः' इत भाष्यम्। अचीकणदिति। ह्रस्वत्वपक्षे लघुपरकत्वादभ्यासस्य सन्वत्त्वमिति भावः। शशपोरिति। शविकरणे, शब्विकरणे चेत्यर्थः। हन्त्यर्थाश्चेति। गणसूत्रमिदम्। हन हिंसागत्योरिति हनधातोर्हिंसा गमनं चार्थः। एतदर्थका ये धातवो भ्वादिषु नवसु गणेषु पठितास्ते सर्वेऽपि चुरादौ पठिताः प्रत्येतव्या इत्यर्थः। ततश्च तेभ्यः स्वार्थे णिजपि पक्षे भवतीति फलितम्। तदाह -- नवगण्यामित्यादि। दिवु मर्दने। उदित्तवादिति। उदित्करणम्। \`उदितो वे'ति क्त्वायामिड्विकल्पार्थम्। द्यूत्वा देवित्वा। इडभावे ऊठ्। इटि तु -- \`न क्त्वा से'डिति कित्तवनिषेधाद्गुण इति स्थितिः। अस्य नित्यण्यन्तत्वे सति णिचा व्यवहितत्वेन क्त्वयामिड्विकल्पस्य अप्रसक्तेरुदित्करमं व्यर्थं सज्ज्ञापयति अस्य दिवुधातोर्णिज्विकल्प इतीति भावः। घुषिर् विशब्दने। विशब्दनं = शब्देन स्वाभिप्रायाविष्करणं, प्रतिज्ञानं च। भ्वादौ त्वयं धातुरविशब्दनार्थकः पठितः। घोषयतीति। शब्देन स्वाभिप्रायमाविष्करोतीत्यर्थः, प्रतिजानीते इति वा। लिङ्गादिति। इण्निषेधप्रकरणे \`घुषिर् अविशब्दने' इति सूत्रम्। अविशब्दनार्थकाद्धुषधातोर्निष्ठ्यामिण्न स्यादित्यर्थः। यथा --\`घुष्टा रज्जुः'। प्रसारितेत्यर्थः। अविशब्दने इति किम् ?। अवघुषितं वाक्यम्। प्रतिज्ञातमित्यर्थः। अत्र विशब्दनार्थकत्वान्नेण्निषेध इति स्थितिः। तत्र विशब्दनार्थकस्य घुषदातोश्चौरादिकत्वेन ण्यन्तत्वनियमाण्णिचा व्यवधानात्ततः परा निष्ठा नास्त्येवेतिइण्निषेधे विशब्दनपर्युदासो व्यर्थः सन् चौरादिकस्याऽस्य विशब्दनार्थकस्य घुषेर्णिचो विकल्पं गमयति। एवं च \`अवघुषितं वाक्य'मित्यत्र चौरदिकघुषेर्विशब्दनार्थकस्य निष्ठायामिण्निषेधो नेति भाष्ये स्पष्टम्। इरित्त्वादङ् वेति। \`णिजभावपक्षे'इति शेषः। ननु इरित्त्वादेव णिजविकल्पे सिद्धे \`घुषिरविशब्दने' इति इण्निषेधसूत्रे \`अविशब्दने' इति पर्युदासास्य णिज्विकल्पज्ञापकत्वाश्रयणक्लेशो भाष्ये व्यर्थ इति चेन्न, अत एव भाष्यादिरित्त्वाऽभावविज्ञानात्। एवं च \`घुषिर् विशब्दने' इत्यत्र \`घुषी'रित्यस्य इका निर्देशमाश्रित्य प्रथमान्तत्वमेवाश्रयणीयम्। \`इरित्त्वादङ्वे'ति मूलं तु भाष्यविरोधादुपेक्ष्यमेवेत्यास्तां तावत्। आङः क्रन्द सातत्ये इति। आङः परः क्रन्ददातुराह्वानसातत्येऽर्थे णिचं लभते इत्यर्थः। यद्वा \`आह'इत्यनन्तरं \`घुषि' रित्यनुवर्तते। \`क्रन्दसातत्ये' इत्यर्थनिर्देशः। तदाह -- अन्ये त्विति। लस शिल्पयोगे इति। कौशले इत्यर्थः। तसि भूषेति। अत्र तसिः प्रायेण अवपूर्वः। तदाह -- अवतंसयतीति। ज्ञा नियोगे इति। आङ्पूर्वः। तदाह -- आज्ञापयतीति। आदन्तत्वात्पुक्। अजिज्ञपत्। यत निकारेति। तालव्याऽन्तः स्थादिः। यत्नो वा प्रैषो वा - निकारः। यातयति। अयीयतत्। अञ्च विशेषण इति। व्यावर्तने इत्यर्थः। उदित्त्वमिति। \`उदितो वेटत्यण्यन्तात् क्त्वायामिड्विकल्पार्थमित्यर्थः। ण्यन्तात्तु णिचा व्यवधानादिड्विकल्पस्य न प्रसक्तिरिति भावः। नन्वस्यनित्यण्यन्तत्वादण्यन्तत्वमसिद्धमित्यत आह-- अत एवेति। च्यु सहने इति। च्यावयति। अचुच्यवत्। भुवोऽवकल्कने इति। अवकल्कनवृत्तेर्भूधातोर्णिच् स्यादित्यर्थः। कृपेश्चेति। अवकल्कनवृत्तेः कृपेर्णिच् स्यादित्यर्थः। कल्पयतीति। \`कृपो रो लः' इति लत्वम्। आ स्वदः सकर्मकादिति। आङभिविधौ। तदाह -- स्वदिमभिव्याप्येति। तत्र \`ष्वद आस्वादने' इत्यस्य अकर्मकत्वादाह -- संभवत्कर्मभ्य इति। इत आरभ्य आस्वदीयाः सकर्मकाः। स्वदिस्त्वकर्मकः। पट पुटेति। एकत्रिंशद्धातवः। आद्यास्त्रयष्टान्ताः। आद्यद्वितीयौ पवर्गं प्रथमादी। चतुर्थाद्या एकादशइदितः। त्रिसिपिसी इदुपधौ इत्येके। अदुपधावित्यन्ये। षोडशसप्तदशाविदितौ। अलुलोकत् अलुलोचदित्यत्र उपधाह्रस्वे प्राप्ते --



 (399) नाग्लोपिशास्वृदिताम् ।7।4।2।

 नाग्लोपि। \`णौ चङ्युपदायाः' इत्यनुवर्तते। णावित्यावर्तते. एकमग्लोपिन इत्यत्रान्वेति, द्वितीयं तु निषेधे परनिमित्तं। तदाह -- णिच्यग्लोपन इत्यादि। अलुलोकदिति। ऋदित्त्वाऽन्नाग्लोपीति निषेधेन उपधाह्रस्वाऽभावे सति लघुपरकत्वाऽभावान्नाऽभ्यासदीर्घ इति भावः। उदितत्वादिति। \`वृतु वृधु' इत्युदितत्वम् \`उदितो वे'त्यण्यन्तात् क्त्वायामिड्विकल्पार्थम्। ण्यन्तात्तु णिचा व्यवधानान्नेड्विकल्पप्रसक्तिः, अतो णिज्विकल्पो विज्ञायते इति भावः। पूरी आप्यायने। इण्निषेधायेति। अण्यन्तात्क्त्वायामिण्निषेधार्थमीदित्त्वम्। ण्यन्तात्तु णिचा व्यवधानादप्रसक्तेः। अतो णिज्विकल्पो विज्ञायते इत्यर्थः। स्वदधातुः षोपदेशः। तदाह - असिष्वददिति। आदेशसकारत्वात्षः। अभ्यासेऽकारस्य संयोगपरकत्वेन गुरुत्वान्नाऽभ्यासदीर्घः।दीर्घस्य त्विति।दीर्घमध्यस्य त्वित्यर्थः। अषोपदेशत्वादिति। ह्रस्वमध्यस्यैव स्वदेः षोपदेशेषु पररिगणनादिति भावः। इत्यास्वदीयाः। आ धृषाद्वेति। गणसूत्रम्। विभाषितणिच इति। विकल्पितणिच्काः प्रत्येतव्या इत्यर्थः। आङभिव्याप्ताविति मत्वा आह - धृषधातुमभिव्याप्येति। णिजभावपक्षे आह -- अयौक्षीदिति। अर्च पूजायामिति। अयमनुदात्तेदिति शाकटायनः। अर्चयते। अर्चते। अस्य भ्वादौ पाठोऽनार्षः, अनेनैव सिद्धेः। न च परस्मैपदार्थं भ्वादावर्चेः पाठ इति वाच्यम्, भ्वादौ तस्याप्यात्मनेपदीयतायाः शाकटायनसंमतत्वेन माधवोक्तेः। एवमत्रत्यानामाधृषीयाणां भ्वादौ परस्मैपदिषु पाठः प्रामादिकएवेत्याहुः। ली द्रवीकरणे। लाययतीति। लीलोरिति नुक्तु न, लासाहचर्याद्धेतुमण्णावेवाऽस्य प्रवृत्तेः। लेतेति। \`विभाषा लीयते'रित्यात्त्वं तु न, तत्र श्नाश्यन्विकरणयोरेव यका निर्देश इति भाष्यात्। वृञ् आवरणे। वरिता - वरीतेति। \`वॄतो वे'ति दीर्घः। आशीर्लिङि - व्रियात्। आत्मनेपदे तु \`लिङिसचो'रितिवेट्। वृषीष्ट-- वरिषीष्ट। इडभावपक्षे \`उश्चे'ति कित्त्वान्न गुणः। \`न लिङी'ति इटो न दीर्घः। अवृत। ज्रि चेति। ह्रस्वान्तोऽयम्। रिच वियोजनेइति। अनिडयम्। ततश्च णिजभावपक्षे नेट्। तदाह
-- रेक्तेति। शिष असर्वेति। अयमप्यनिट्। तदाह --शेष्टेति। अशिक्षदिति। \`शल इगुपधा'दिति क्सः। अयं विपूर्वोऽतिशये इति। \`वर्तते' इति शेषः। अयमस्माद्विशिष्ट इत्यत्र अधिक इति गम्यते। तृप तृप्ताविति। अनिट्सु श्यना निर्देशादयं सेट्। तदाह -- तर्पितेति। छृदी संदीपने इति। ईदित्त्वं निष्ठायामिण्निषेधार्थम्। धुवति स्फुटितेति। शविकरणस्य रूपम्। शस्य ङित्त्वाद्गुणाऽभावे उवङ्। प्रीञ् तर्पणे। प्रीणयतीति। \`धूञ्प्रीञो'रिति वार्तिकान्नुगिति भावः। हरदत्तेति। अनेन भाष्याऽसंमतत्वं सूचितम्। उपसर्गाच्चेति। दैर्घ्ये तूपसर्गादनुपसर्गाच्च परस्तनुधातुराधृषीयो वेदितव्य इत्यर्थः। श्रद्धोपकरमयोस्त्वनुपसर्गादेवेति भावः। वच परिभाषणे। अवाक्षीदिति। \`अस्यातिवक्ती'ति लुका निर्देशादङ्नेति भावः। \`वचिस्वपी'ति संप्रसारणम्- उच्यात्। इत्याधृषीयाः। अथाऽदन्ता इति। \`वक्ष्यन्ते' इति शेषः। अन्ते अकारो नेत्संज्ञको, नाप्युच्चारणार्थ इति भावः। तत्र कथदातोर्णिचि अतोलोपे \`कथि' इत्यस्मात्तिपि शपि गुणेऽयादेशे कथयतीति रूपं वक्ष्यति। तत्र णिचमाश्रित्य उपधावृद्धिमाशङ्क्याह - अल्लोपस्य स्थानिवद्भावादिति। \`अचः परस्मि'न्नित्यनेनेति भावः। अत्रेदमवधेयं-- स्थानिनि सति शास्त्रीयं यत्कार्यं तदेव स्थानिवदादेशोऽनल्विधावित्यत्रातिदिश्यते यत्तु स्थानिनि सति निमित्तव्याघातान्न भवति तस्याऽभावस्याऽशास्त्रीयत्वान्नाऽतिदेशः। अन्यथा \`नायक' इत्यत्र ईकार स्थानिकस्य ऐकारस्य आयादेशानापत्तेः। ईकारे स्थानिनि सति आयभावस्य दृष्टत्वेन तस्याप्यैकारे अतिदेशप्रसङ्गात्। \`अचः परस्मि'न्नित्यत्र तु स्थानिनि सति यच्छास्त्रीयं कार्यं प्रसज्यते तस्य, तदभावस्य चाऽशास्त्रीयस्याप्यतिदेश इति भाष्ये स्पष्टम्। अतोऽत्र थकारादकारे सति प्रसक्तस्य उपधावृद्ध्यभावस्याऽशास्त्रीयत्वेऽप्यतिदेश इति इति सिद्धम्। लुङि चङि \`अचकथ' दित्यत्र सन्वत्त्वमाशङ्क्याह-- अग्लोपित्वादिति। सन्वत्वविषये जायमानोऽभ्यासदीर्घः सन्वत्त्वं नापेक्षत इति पृथगुक्तिः। एवं वरादौ सर्वत्र ज्ञेयम्। गण सङ्ख्याने। चङि अल्लोपस्य स्थानिवत्त्वाद्दीर्घसन्वद्भावयोरभावे \`अजगण'दित्येव प्राप्ते आह --



 (400) ई च गणः ।7।4।97।

 ई च गणः। \`सन्वल्लघुनी' त्यतश्चङ्परे इति, \`अत्र लोपे'त्यतोऽभ्यासस्येति चानुवर्तते। तदाह --- गणेरभ्यासस्येति। \`अत्स्मृदॄत्वरे'ति पूर्वसूत्रादद्ग्रहणं चकारादनुकृष्यते। तदाह -- चाददिति। स्तनगदी देवशब्दे इति। पर्जन्यगर्जने इत्यर्थः। स्तनश्च गदिश्चेति द्वन्द्वः। गदीति इका निर्देशः। गदेत्यकारान्तदिकि अल्लोपे गदीति निर्देशः। एवं च प्राकरणिकमदन्तत्वं न व्याहन्यते। पत गतौ वेति। गतावर्थे पतधातुर्णिचं वा लभत इत्यर्थः। तदाह -- वा णिजन्त इति। आधृषीयत्वाऽभावाद्विकल्पविधिः। यद्वा वाशब्दस्य अदन्तत्व एवाऽन्वयः। णिच् तु नित्य एव। तदाह -- वा अदन्त इत्येके इति। प्रथमपक्षे तु अदन्तत्वमेव। तदाह-- आद्ये पतयतीति। अल्लोपस्य स्थानिवत्त्वान्न वृद्धिः। पतांचकारेति। णिजभावेऽप्यदन्तत्वात्कास्यनेकाजित्यामिति भावः। चङि-- अपपतत्। अग्लोपित्वान्न दीर्घसन्वत्त्वे। द्वितीये पातयतीति। तकारादकारस्युच्चारणार्थत्वादुपदावृद्धिरिति बावः। अपीपतदिति। अग्लोपित्वाऽभावाद्दीर्घसन्वत्त्वे इति भावः। कृपयतीति। अदन्तस्य त्वस्य धात्वन्तरत्वात् \`कृपो रो लः' इति न भवति। स्पृह ईप्सायाम्. आप्तुमिच्छा- ईप्सा। अबभामदिति। चङि अल्लोपस्य स्थानिवत्त्वान्नोपधाह्रस्वः। सूच पैशुन्ये। अषोपदेशत्वादिति। अनेकाच्त्वादिति भावः। खेट भक्षणे। तृतीयान्त इति। टवर्गतृतीयान्त इत्यर्थः। साम सान्त्वप्रयोगे। सान्त्वप्रयोगः = अकटुभाषणम्। अससामदिति। अल्लोपस्य स्थानिवत्त्वान्नोपधाह्रस्वः। ननु \`साम सान्त्वने' इति कथादेः प्राक् चुरादौ पाठो व्यर्थः, अनेनैव सिद्धेरित्यत आह
-- सामसान्त्वने इत्यतीतस्य तु असीषमदिति। पूर्वपठिते सामधातौ मकारादकारस्य उच्चारणार्थतया उपधाह्रस्वे, दीर्घसन्वत्त्वे चेत्यर्थः। यद्यपि \`साम सान्त्वप्रयोगे' इत्येव प्राक् चुरादौ पठितम्,ततापि सान्त्वनस्य सामप्रयोगादनन्यत्वात्तथोक्तिरिति भावः। गवेष मार्गणम् - अन्वेषणम्। चङि अल्लोपस्य स्थानिवत्त्वान्नोपधाह्रस्वः। तदाह - अजगवेषदिति। निवास आच्छादने । अनिनिवासत्। ऊन परिहाणे। परिहाणम् - न्यूनीभावः। ऊनयतीति। णावतो लोप इति भावः। ननु लुङि चङि ऊन इ अ त् इति स्थिते णिलोपे \`चङी'त्यजादेर्द्वितीयस्य नशब्दस्य द्वित्वे अतो लोपे अग्लोपित्वेन सन्वत्त्वाऽभावादभ्यासे इत्त्वदीर्घयोरभावे आटो वृद्धौ औननदिति रूपं वक्ष्यति, तदनुपपन्नं, द्वित्वात्प्रागेव परत्वादतो लोपे कृते निशब्दस्य द्वित्वे औनिनदित्येवमभ्यासे इकारश्रवणप्रसङ्गात्। न च द्वित्वे कार्ये अतो लोपस्य \`द्विर्वचनेऽची'ति निषेधः शङ्क्यः, अल्लोपपययोरपरयो'रित्येव वक्तव्ये \`पु' इति पवर्गस्य, \`य'णिति प्रत्याहारस्य , जकारस्य च ग्रहणं लिङ्‌मित्यन्वयः। कुत्र लिङ्गमित्यत आह -- णिचीत्यादि। द्वित्वे कार्ये णिज्निमित्तकोऽच आदेशो न स्यादित्यत्र लिङ्गमिति पूर्वेणान्वयः। \`तथाहि - \`ओः पुयण्ज्यपरे' इति सूत्रम्। \`सनि परे यदङ्गं तदवयवाऽभ्यासोवर्णस्य इकारः स्यादवर्णपरकेषु पवर्गयण्जकारेषु परत' इति तद। \`पुङ्' पिपवायिषति, \`भू'बिभावयिषति, \`यु'- यियावयिषति, \`रु'- रिरावयिषति, \`लूञ्'- लिलावयिषति, \`जु'- जिजवयिषतीत्युदाहरणानि। अत्र द्वित्वं प्रत्यनिमित्ते णिचि \`द्विर्वचनेऽची'ति निषेधाऽप्रवृत्त्या द्वित्वात्प्रागेव परत्वाद्वृद्ध्यावादेशयोः कृतयोरभ्यासेष्वाकारस्य ह्रस्वे सति \`सन्यतः' इत्येव इत्त्वसिद्धेः पवर्गयण्प्रत्याहारजकारग्रहणं व्यर्थम्। पकारयकारग्रहणं तु न व्यर्थं, पिपावयिषति यियावयिषतीत्यत्र उक्तरीत्या \`सन्यतः' इति इत्त्वसिद्धावपि पिपविषते यियविषतीत्यत्र पूङ्धातोर्युधातोश्च अण्यन्तात्सनि अब्यासे इत्त्वार्थं तदावश्यकत्वात्। तत्र हि -- \`इको झ'लिति सनः कित्त्वात् \`श्र्युकः किति' इति प्राप्तमिण्निषेधं बाधित्वा, \`स्मिपूङ्रञ्ज्वशां सनी'ति, \`सनीवन्तर्द्धभ्रस्जदम्भुश्रिस्वृयूर्णुभरज्ञपिसना'मिति च सूत्राभ्यामिटि कृते इडादेः सनो द्वित्वनिमित्तत्वेन इटोऽपि द्वित्वनिमित्ततया \`द्विर्वचनेऽची'ति गुणावा।़देशयोर्निषेधे सति \`पू' \`यु' इत्यनयोर्द्वित्वे अभ्यासे अकाराऽभावेन \`सन्यतः' इत्यस्याऽप्रवृत्त्या तत् इत्त्वार्थं \`पययो'रित्यावश्यकम्। वर्गप्रत्याहारजकारग्रहणं \`तु द्वित्वे कार्ये णावच आदेशो ने'त्यनाश्रयणे व्यर्थमेव। तदाश्रयणे तु बिभावयिषतीत्यादिषु णिचि लु्पते सति \`चङी'ति द्वित्वे कार्ये प्रत्ययलक्षममाश्रित्य णिचि गुणाऽवादेशयोः प्रतिषेधे सति उवर्णान्तानां द्वित्व अभ्यासे अकाराऽभावेन \`सन्यतः' इत्यस्याऽप्रवृत्त्या वर्गप्रत्याहारजकारग्रहणमर्थवत्। अतो द्वित्वे कार्ये णावच आदेशो नेति विज्ञायत इत्यर्थः। ननु \`कॄत संशब्दने' अस्मात् णौ \`उपधायाश्चे'ति दीर्घे अचिकीर्तदिति रूपमिष्यते। तन्न युज्यते। द्वित्वे कर्तव्ये णावच आदेशस्य निषिद्धतया इत्त्वात्प्रागेव कॄदित्यस्य द्वित्वे, उरदत्त्वे, रपरत्वे, हलादिशेषे, कस्य चुत्वे, उत्तरखण्डे, ऋत इत्त्वे, रपरत्वे, उपधादीर्घे, अचकीर्तदित्यापत्तेरित्यत आह-- यत्र द्विरुक्तावित्यादि। यत्र धातौ चङि द्विर्वचने कृते अभ्यासोत्तरखण्डस्य आद्योऽच् अवर्णो लभ्यते तत्रैव द्वित्वे कार्ये णावच आदेशो नेत्ययं निषेध इत्यन्वयः। यद्यपि धातोरवयवस्य एकाचो द्वित्वे कृते अभ्यासोत्तरखण्डे द्वितीयस्याऽचोभावादाद्योऽजिति व्यर्थमेव, तथापि स्पष्टार्थं तदित्याहुः। नन्वभ्यासोत्तरखण्डस्याद्योऽजवर्णो लभ्यते इत्यत्र किमवर्णो द्वित्वप्रवृत्तिवेलायां विवक्षितः, उत परिनिष्ठिते रूपे विवक्षितः ?, नाद्यः, क्षुधातोर्ण्यन्तात्सनि चुक्षावयिषतीत्यत्र \`क्षु' इत्यस्य द्वित्वे कृते अभ्यासोत्तरखण्डे प्रक्रियादशायामवर्णाऽभावेन वृद्ध्यावादेशयोर्निषेधाऽप्रवृत्त्या द्वित्वात्प्रागेव परत्वाद्वृद्ध्यावादेशयोः क्षावित्यस्य द्वित्वे चिक्षावयिषतीत्यापत्तेः। न द्वितीयः, ऊन इ अ त् इति स्थिते सति \`ने'त्यस्य द्वित्वेऽभ्यासोत्तरखण्डेऽल्लोपे सत्यवर्णाऽभावेन णावल्लोपस्य निषेधाऽप्रवृत्या द्वित्वात् प्रागेव परत्वादतो लोपे सति \`नी' त्यस्य द्वित्वे औननदित्यापत्तेरित्यत आह-- प्रक्रियायां परिनिष्ठिते रूपे वेति. न त्वमुकत्रैवेत्याग्रह इति भावः। सजातीये पुयण्जामभ्यासोत्तरखण्डेऽवर्णपरत्वनियमादिति भावः। सिद्धमिति। प्रक्रियायां परिनिष्ठिते वा उत्तरखण्डे अवर्णाऽभावादॄत इत्त्वस्य न निषेध इति भावः। एवं च \`चुक्षावयिषती'त्यत्र \`क्षु' इत्यस्य द्वित्वे प्रक्रियादशायामभ्यासोत्तरखण्डेऽवर्णाऽभावेऽपि परिनिष्ठिते रूपे तत्सत्त्वाण्णौ गुणावादेशयोर्भवत्येव द्वित्वे कार्ये निषेधः। औननदित्यत्रापि णौ भवत्येवाऽल्लोपस्य निषेध इत्याह -- प्रकृते त्विति। औननदित्यत्रेत्यर्थः। नशब्दस्येति। अल्लोपात्प्रागेव नशब्दस्य द्वित्वाश्रयणे प्रक्रियादशायामुत्तरखण्डेऽवर्णलाभादल्लोपस्य निषेधे सति नशब्दस्यैव द्वित्वं, न तु निशब्दस्येति भावः। तत इति। नशब्दस्य द्वित्वाऽनन्तरमुत्तरखण्डे अल्लोप इति भावः। अत्र नशब्दद्वित्वार्तमेव ऊनधातोरदन्तत्वं स्थितम्। फलान्तरं सूचयन्नाह -- मा भवानूननदिति। अग्लोपित्वान्नोपधाह्रस्व इति भावः। पाठान्तरमिति। \`केत श्रावणे' इत्यादि ज्ञेयमित्यर्थः। चकारात्केतेति। \`समुच्चीयते' इतिशेषः। सङ्कोचने इतीति। इतिशब्दः पाठान्तरसमाप्तौ। स्तेन चौर्ये। अनेकाच्त्वान्न षोपदेशोऽयमिति मत्वा आह-- अतिस्तेनदिति। गृह ग्रहणे। ऋदुपधोऽयम्। गृहयते इति। अल्लोपस्य स्थानिवत्त्वान्न गुण इति भावः। लुङि - अजगृहत। अग्लोपित्वान्न सन्वत्तवम्। मृग अन्वेषणे। मृगयते इति। इहाऽप्यल्लोपस्य स्थानिवत्त्वान्न गुणः। \`मार्ग् अन्वेषणे' इत्याधृषीयस्य तु मार्गयति,मार्गतीति च गतम्। अर्थ उपयाच्ञायाम्। अर्थयते इति। अर्थ इ इति स्थिते अतो लोपः, न तु \`अचो ञ्णिती'ति वृद्धि, \`वृद्धेर्लोपो बलीया' निति न्यायात्। \`अर्थवेदयो'रित्यापुक्तु न, तत्र प्रातिपदिकस्य ग्रहणात्। गर्व माने। अभिमाने इत्यर्थः। ननु कथादावस्य पाठो व्यर्थः, अदन्तत्वे फलाऽभावात्। नच सन्वत्त्वनिवृत्तये अग्लोपित्वाय अदन्तत्वमिति शङ्क्यं, लघुपरकत्वाऽभावादेव तदप्रसक्तेः। नाऽप्यल्लोपस्य स्थानिवद्भावादुपधावृद्धिनिवृत्त्यर्थमदन्तत्वमिति, शङ्क्यं, गकारादकारस्यानुपधात्वादेव तदप्रसक्तेरित्यत आह- - अद्नतत्वसामर्थ्याण्णिज्विकल्प इति। ननु \`गर्वते' इत्यत्र णिजभावेऽप्यदन्तत्वं निष्फलमिति कतं तस्य विकल्पज्ञापकतेत्यत आह -- धातोरन्त उदात्त इति। तेन \`गर्वते' इत्यत्र वकारादकारउदात्तः फलति। अदन्तत्वाऽभावे तु गकारादकार उदात्तः स्यादिति भावः। लिट्याम् चेति। \`गर्वाचक्रे' इतय्त्र \`कास्यनेकाचः' इत्याम्प्रत्ययोऽप्यदन्तत्वस्य फलमित्यर्थः। अन्यथा अनेकाच्त्वाऽभावादाम्न स्यादिति भावः। एवमग्रेऽपीति। \`मूत्र प्रस्रवणे' इत्यादावित्यर्थः। इत्यागवर्वीयाः। सूत्र वेष्टने। अनेकाच्त्वादषोपदेशत्वार्थमस्य अदन्तत्वमिति न ततोऽस्य णिज्विकल्पः। कत्र शैथिल्ये। कर्त इत्यपीति। अदन्तत्वसामर्थ्यादस्य णिज्विकल्प इति मत्वाह -- कर्तयति कर्ततीति। प्रातिपदिकाद्धात्वर्थे। चुरादिगमसूत्रमिदम्। \`इष्ठ'वदिति सप्तम्यन्ताद्वतिः। तेन भुवमाचष्टे भावयीत्यत्र \`इष्ठस्य यिट् चे'ति यिडागमो न भवति। तदाह --इष्ठे यथेति। अत्र \`धात्वर्थे इत्यनेन करणम् आख्यानं दर्शनं वचनं श्रवणमित्यादि गृह्यते। पुंवद्भावेति। अतिशयेन पट्वी पटिष्ठेत्यत्र \`भस्याऽढे' इति पुंवत्त्वम्। \`द्रढिष्ठ' इत्यत्र \`र ऋतो हलादेर्लघो'रिति रभावः। अतिशयेन साधुः साधिष्ठ इत्यत्र टिलोपः। अतिशयेन स्रग्वी स्रजिष्ठ इत्यत्र \`विन्मतोर्लु'गिति विनो लुक्। अतिशयेन गोमान् गविष्ठ इत्यत्र मतुपो लुक्.अतिशयेन स्थूलः स्थविष्ठ इत्यादौ \`स्थूलदूरयुवे'त्यादिना यणादिलोपः, पूर्वस्य च गुणः। अतिशयेन प्रियः प्रेष्ठ इत्यादौ \`प्रियस्थिरे'त्यादिना प्रस्थाद्यादेशः। अतिशयेन स्रग्वी स्रजिष्ठ इत्यत्र भत्वान्न कुत्वम्। एते इष्ठे इव णावपि परतः स्युरित्यर्थः। पटयतीति। पटुमाचष्टे इत्याद्यर्थे णिच्। इष्ठवत्त्वाट्टेरिति टिलोप इति भावः। ननु उकारस्य टेर्लोपे सति अग्लोपित्वात्सन्वत्त्वं न स्यादित्यत आह--- परत्वादद्वृद्धौ सत्यां टिलोप इति। \`अचो ञ्णितीत'ति उकारस्य वृद्धौ कृतायामेकारस्य टेर्लोपः। अकृतायां तु वृद्धावुकारस्य टेर्लोपः। ततश्च \`शब्दान्तरस्य प्राप्नुवन्विधिरनित्यः' इति न्यायेन टिलोपोऽनित्यः। वृद्धिस्तु टिलोपे कृते सति नैव भवतीति साऽप्यनित्या। एवंच वृद्धिटोलोपयोरुभयोर्मध्ये परत्वादुकारस्य वृद्धिरौकारः। तस्याऽवादेशात्प्रागेव परत्वाद्वार्णादाङ्गस्य बलीयस्त्वाच्च औकारस्य टेर्लोपइत्यर्थः। एवं च अनग्लोपित्वात्सन्वत्त्वमिति मत्वाऽऽह - अपीपटदिति। एतच्च \`मुण्डमिश्रे'ति सूत्रे भाष्यकैयटयोः स्पष्टम्। स्थितमिति। तथा च वृद्धेः प्रागुकारस्य लोपेऽग्लोपित्वान्न सन्वत्त्वमित्यर्थः। भाष्ये उभयथा दर्शनाद्रूपद्वयमपि साध्विति बोध्यम्। शब्देन्दुशेखरे तु -- \`वृद्धेर्लोपो बलीया'निति \`णौ चङी'ति सूत्रभाष्यमेव प्रमाणं। \`मुण्डमिश्रे'ति सूत्रभाष्यं त्वेकदेश्युक्तिरिति प्रपञ्चितम्। अत्र पुंवद्भावादिकमुदाह्रियते-- एनीमाचष्टे एतयति। पुंवद्भावान्ङीब्नकारयोर्निवृत्तिः। दृढमाचष्टे द्रढयति। \`र ऋतः' इति रभावः। स्रग्विणमाचष्टे स्रजयति। \`विन्मतो'रिति विनो लुक्। गोमन्तमाचष्टे गवयति। मतुपो लुक्। अङ्गवृत्तपरिभाषया न वृद्धिः। स्थूलमाचष्टे स्थवयतीत्यादिषु यणादिलोपः। प्रियमाचष्टे प्रापयति, स्थिरमाचष्टे स्थापयतीत्यादिषु प्रस्थस्फाद्यादेशाः। अत्र वृद्धिर्भवत्येव, \`द्वयो'रिति निर्देशेन अङ्गवृत्तपरिभाषया अनित्यत्वाश्रयणात्। स्रग्विणमाचष्टे स्रजयति। सुबन्ताद्विहितस्य विनो लुक्यन्तर्वर्तिविभक्त्या पदत्वात् प्राप्तं कुत्वं भत्वान्न भवति। तत्करोति तदाचष्टे। इदमपि चुरादिगणसूत्रम्। प्रातिपदिकादित्यनुवर्तते। तत्करोति, तदाचष्टे इति चार्थे प्रातिपदिकाण्णिच् स्यादित्यर्थः। आचारक्विबिव प्रातिपदिकादेवेदम्। ननु \`प्रातिपदिकाद्धात्वर्थे' इत्येव सिद्धे किमर्थमिदमित्यत आह-- पूर्वस्यैव प्रपञ्च इति। ननु करोति आचष्टे इति वर्तमानानिर्देशादकरोदित्याद्यर्थेषु न स्यादित्यत आह --करोत्यचष्टे इत्यादि। लडर्थ इत्युपलक्षणम्। तेन भूते भविष्यति द्वित्वे बहुत्वे च प्रत्ययो भवत्येव। तेनातिक्रामति। इदमपि गणसूत्रम्। \`प्रातिपदिकाद्धात्वर्थे' इत्यस्यैव प्रपञ्चः। वाचाऽतिक्रामति वाचयति इत्यत्र कुत्वं तु न शङ्क्यम्, असुबन्तादेव प्रातिपदिकात्प्रत्ययोत्पत्तेः। धातुरूपं चेति। इदमपि गणसूत्रम्। णिच्प्रकृतिरिति, प्रतिपद्यते िति चाध्याहृत्य वयाचष्टे -- णिच्‌प्रकृतिर्धातुरूपं प्रतिपद्यत इति। ननु प्रातिपदिकाद्धात्वर्थे णिज् भवति, णिच्‌प्रकृतिर्धातुरूपं च प्रतिपद्यते इति प्रतीयमानार्थश्रयणे भुक्तमाचष्टे भुक्तयतीति न स्यात्। भुक्तशब्दस्य भुजदातुरादेशः स्यादित्यत आह-- वशब्दोऽनुक्तसमुच्चयार्थ इति। किमनुक्तं समुच्चीयते इत्यत आह-- तथा च वार्तिकमिति। आख्यानात्कृत इति।\`हेतुमति चे'ति सूत्रे इदं वार्तिकं स्थितम्। आख्यानं --वृत्तकथाप्रबन्धः। तद्वाचिनः कृदन्तात्कंसवधादिशब्दात्तदाचष्टे इत्यर्थे णिचि कृते णिच्प्रकृत्यवयवभूतस्य कृतः लुक्, तस्यैव कृतो या प्रकृतिर्हनादिधातुरूपा, तस्याः प्रत्यापत्तिः = आदेशादिविकारपरित्यागेन स्वरूपेणाऽवस्थानं भवतीत्यर्थः। \`प्रकृतिवच्च कारकटमित्यशस्तु मूल एव व्याख्यास्यते। कंसवधमाचष्टे कंसं घातयतीत्युदाहरणम्। हननं वधः। \`हनश्च वधःर' इति भावे हनधातोरप्प्रत्ययः प्रकृतेर्वधादेशश्च। कंसस्य वधः कंसवधः। तदन्वाख्यानपरवाक्यसन्दर्भो विवक्षितः। तमाचष्टे इत्यर्थे णिच्। अप्प्रत्ययस्य कृतो लुक् , प्रकृतिभूतस्य हनधातोर्वधादेशस्य च निवृत्तिः। तथा च फलितं दर्शयति-- इह कंसं हन् इ इति स्थिते इति।



 (401) हनस्तोऽचिण्णलोः ।7।3।32।

 हनस्तोऽचिण्णलोः। \`हन' इति षष्ठी। \`त' इत्यत्राऽकार उच्चारणार्थः। तदाह - हन्तेस्तकार इति। \`अन्तादेश' इत्यलोऽन्त्यपरिभाषया सिद्धम्. ञिति णिति चेति। \`अचो ञ्णिती'त्यतस्तदनुवृत्तेरिति भावः। तथा च हनो नकारस्य तत्वे \`हो हन्ते'रिति कुत्वेन हस्य घकारे \`घाती'ति ण्यनतं फलितम्।ततो लटि \`घाततयी'ति रूपं स्थितम्। कृतो लुकि समासनिवृत्तौ सुब्लुकोऽपि निवृत्तौ कंसमिति च स्तितम्। \`आक्यानात्कृतः' इति वार्तिकस्थं \`प्रकृतिवच्च कारक'मित्यंशं शङ्कोत्तरत्वेन योजयिष्यञ्छङ्कामवतारयति-- नन्विति। कंसवशिष्टस्येति। \`कंसवध'शब्दस्यैवेत्यर्थः। तस्मादेव णिचो विधानादिति भावः। ननु कंसवधशब्दस्य अङ्गत्वे का हानिरित्यत आह-- ततस्चेति। कंसवधशब्दस्याऽङ्गत्वादड्‌द्वित्वयोर्विषये दोषः स्यात्। कंसशब्दात्पूर्वमडागमः स्यात्। \`कं'सित्यस्यद्विर्वचनं स्यात्। इष्यते तु \`कंसमजीघत' दित्येवं हनधातोरेवोभयमित्यर्थः। किं चेति। केंसं घातयतीति कुत्वतत्वे न स्यातामित्यर्थः। कुत इत्यत आह -- धातोरिति। दातोर्हनित्यादितत्तत्स्वरूपेण ग्रहणे सति तत्प्रत्यये = धातोर्विहितप्रत्यये कार्यविज्ञानमिति परिभाषयेत्यर्थः। तेन वार्त्रघ्नमित्यत्र \`हनस्तोऽचिण्णलो'रिति कुत्वं, \`हनस्तोऽचिण्णलोटरिति सूत्रे भाष्ये स्पष्टम्। तथा च प्रकृते \`कंसं घातयती'त्यत्र \`हो हन्ते'रिति कुत्वं , \`हनस्तोऽचिण्णलो' रिति तत्वं च न स्याताम्, अत्र णिचः प्रातिपदिकाद्विहितत्वेन धातोर्विहितत्वाऽभावदित्यर्थः। अत्र प्रत्ययलक्षणेन कृदन्ततया कृत्प्रकृत्यर्थस्य कर्मत्वेन कंसस्येति षष्ठी स्यादित्यप्याक्षेपोऽपि बोध्यः, तत्परिहारस्यापि वक्ष्यमाणत्वात्।तामिमां शह्कामर्द्धाङ्गीकारेण परिहरति - सत्यमिति। कंसवधशब्दस्यैवाङ्गत्वमित्याद्यङ्गीक्रियते, दोषापादनं तु नाङ्गीक्रियत इत्यर्थः। प्रकृतिवच्चेतीति। \`आख्यानात्कृतः' इति वार्तिके \`प्रकृतिवच्चे'ति चकारो भिन्नक्रमः। \`प्रकृतिव'दित्यनन्तरपठितश्चकारः कारकमित्यस्मादूर्ध्वं निवेशनीय इति भावः। तदेवाभिनीय दर्शयति - कारकं चेति। चकारोऽयमनुक्तसङ्ग्रहार्थ इत्याह -- चात्कार्यमिति। \`समुच्चीयते' इति शेषः। तथा च कारकं कार्यं च प्रकृतिवदिति फलितम्. अत्र प्रकृतिशब्देन हेतुमण्णिचः प्रकृतिर्विवक्षिता, व्याख्यानात्। प्रकृताविव प्रकृतिवत्। सप्तम्यन्ताद्वतिः। तदाह -- प्रकृतेर्हन्यादेर्हेतुमण्णाविति। \`प्रयुज्यमाने सती'ति शेषः। \`कारक' मित्यस्य विवरणं -- द्वितीयान्तमिति। द्वितीयातृतीयादिकारकविभक्त्यन्तमित्यर्थः। हन्ति कंसं कृष्णः, तं प्रेरयतीत्यर्थे कंस घातयति, कंसमजीघतदित्यादौ हेतुमण्ण्यन्ते प्रयुज्यमाने यद्द्वितीयादिकारकविभक्यन्तं यच्च कार्यं कुत्वतत्वाऽड्‌द्वित्वादि तत्सर्वंम् \`आख्यानात्कृत' इत्यस्योदाहरणे कंसवधमाचष्टे कंसं घातयति, कंसवधमाचष्टे कंसमजीघतदित्यादावपि भवतीति फलितम्। तत्र \`कारक'मित्यनेन कंसात्षष्ठी निरस्ता, उदाहृतहेतुमण्ण्यन्तस्थले कृद्योगाऽभावेन कर्मणि द्वितीयाया एव सत्त्वात्। \`कार्य'मित्यनेन तु कंसस्य अड्‌द्वित्वनिरासश्चेति बोध्यम्। आख्यानशब्दश्च कथंचिद्वृत्तानुवादपरो, न तु भारतादिप्रसिद्धकंसवधादिकथापरः। तेन राजागमनमाचष्टे राजानामागमयतीत्यादि सिध्यति। \`द्वितीयान्त'मित्यत्र द्वितीयाग्रहममुपलक्षणम्। तेन पुष्ययोगमाचष्टे पुष्येण योजयतीति सिध्यतीति भाष्ये स्पष्टम्। कर्तृकरणाद्धात्वर्थे। इदमपि गणसूत्रम्, \`प्रातिपदिकाद्धात्वर्थे' इत्यस्यैव प्रपञ्चः। कर्तुः करणं - कर्तृकरणं, न तु कर्ता च करणं च इति द्वन्द्वः, व्याख्यानात्। तदाह -- कर्तुर्व्यापारार्थमिति। अभिमतफलोत्पादनार्थमित्यर्थः। साधकतममिति यावत्। नन्वेवं सति \`करणाद्धात्वर्थे' इत्येव सिद्धे कर्तृग्रहणं व्यर्थमित्यत आह-- न तु चक्षुरादिमात्रमिति। कर्तृग्रहणं विहाय करणादित्येवोक्तौ चक्षुरादीन्द्रियमेव सुप्रसिद्धत्वात्करणादिति शब्देन गम्येत। अतः कर्तृग्रहणमित्याहुः। वस्तुतस्तु \`साधकतमं करण'मिति देवदत्तयती'ति कर्तुरुदाजह्रुः। कदाचिद्दर्शने इति। चित्रेत्यनुवर्तते। तदाह -- चित्र इत्ययमिति। कदाचिद्दर्शने इत्यस्य विवरणम्-- अद्भुतदर्शने इति। \`चित्र चित्रीकरणकदाचिद्दर्शनयो'रित्येव सुवचम्। वटि लजि इत्येके अदन्तेष्विति। अदन्तेषु पाठबलात् बण्ड लज्जेति कदाचिददन्तत्वमप्यनयोर्विज्ञायते। अदन्तत्वस्य च फलाऽभावादतो लोपं बाधित्वा \`अचो ञ्णिती'ति वृद्धौ \`अर्तिह्री'ति पुगित्यर्थः। फलितमाह -- वण्टापयतीति। शाकटायनस्त्विति। ऋषिविशेषोऽयम्। सङ्ग्राम युद्धे। गणसूत्रमिदम्। युद्धवाचि सङ्ग्रामेति प्रातिपदिकं करोत्यर्थे णिचं लभते इत्यर्थः। ननु \`प्रातिपदिकाद्धात्वर्थे' इत्येव सिद्धे किमर्थमिदमित्यत आह-- अनुदात्तेदिति। एतदात्मनेपदार्थमिति भावः। ननु सङ्ग्रामशब्दस्य प्रातिपदिकस्य अकारान्तत्वात्कथमनुदात्तेत्वमित्यत आह-- अकारप्रश्लेषादिति। सङ्ग्रामशब्दादनुदात्तानुनासिकं पररूपेण प्रश्लिष्य निर्देशादिति भावः। अससङ्ग्रामतेति। लुङि चङि सङ्ग्रामशब्दस्य ण्यन्तस्य अङ्गत्वात्ततः प्रागडिति भावः। एतच्चभृशादिसूत्रे कैयटे स्पष्टम्। अग्लोपित्वान्नोपधाह्रस्वः। सुखदुःख तत्क्रियायाम्। सुखानुकूले दुःखानुकूले च व्यापारे इत्यर्थः। सुख दुःखेति प्रातिपदिकाभ्यां तत्करोतीत्यर्थे णिच् स्यादिति यावत्। \`प्रातिपदिकाद्धात्वर्थेट इत्येव आभ्यां णिजित्याहुः। बहुलमेतन्निदर्शनम्। गणसूत्रमिदम्। एतेषां कथादीनामदन्तानां निदर्शनं = पाठ इत्यर्थः। तदाह --अदन्तेति। बहुलग्रहणस्य फलमाह-- बाहुलकादिति। अपपर्णदिति। अग्लोपित्वान्न सन्वत्त्वमिति भावः। क्षिप प्रेरणे। क्षिपयति। अग्लोपस्य स्थानिवत्त्वान्न गुणः। एवमग्रेऽपि। वसनिवासे। वसयति। अदन्तत्वान्नोपधावृद्धि। \`आन्दोलयती'त्यादावदन्तत्वेन अग्लोपित्त्वान्नोपधाह्रस्वः। तदेवं \`बहुलमेतन्निदर्शन'मित्यस्य कथाद्यदन्तविषयत्वमुक्त्वा मतान्तरमाह -- अन्ये त्विति. भ्वादिः, अदादिः, जुहोत्यादिः, दिवादिः, स्वादिः, तुदादिः, रुधादिः, तनादिः, क्र्यादिः, चुरादिरिति दशगणी, तद्बहिर्भूता अपि सौत्रा- जुप्रभृतयः, लौकिकाः प्रेङ्खोलादयः, वैदिका-- \`तद्रक्षांसि रात्रिभिरसुभ्न मित्यादौ सुभादयश्च सङ्गृहीता भवन्तीत्यर्थः। मतान्तरमाह -- अपरे त्विति। चुरादिभिन्ना उदाहृता ये नव गणास्तेभ्योऽपि णिज्बहुलग्रहणादस्माल्लभ्यत इत्यर्थः। मतान्तरमाह -- चुरादिभ्य एवेति। वस्तुतस्तु भूवादिसूत्रे \`पाठेन धातुसंज्ञे' ति भाष्यप्रतीकमुपादाय - \`स पाठो नोपलक्षणार्थः। किंतु इयत्ताप्रतिपादनार्थ इति कैयट आह-- एवं च \`बहुलमेतन्निदर्शन'मिति गणसूत्रमनार्षमिति शब्देन्दुशेखरे स्थितम्। णिङ्ङ्गान्निरसने इति। गणसूत्रम्। स्पष्टम्। ङित्त्वान्नित्यमात्मनेपदम्। श्वेताश्वाश्वतर। इदमपि गणसूत्रम्। श्वेताश्वादीनामिति। श्वेताश्व, अश्वतर, गालोडित, आह्वरक-- एषामित्यर्थः। अश्वादय इति। श्वेताऽश्वशब्दे \`अश्व'शब्दः, अश्वतरशब्दे \`तर' शब्दः, गालोडितशब्द \`इत' शब्दः, आह्वरकशब्दे \`क'शब्दश्च लुप्यन्ते इत्यर्थः। णिङ् चेति। चकारलभ्यमिदम्। धात्वर्थे इति। \`प्रातिपदिकाचित्त्विति। \`श्वेताश्वे' त्यादिसूत्रे णिचमेवानुवर्तयन्ति न तु णिङमित्यर्थः। णिच्‌णिङोः फलभेदं दर्शयति --तन्मते इति। धात्वर्थे इत्येव सिद्धमिति। धातुपाठं रचयितुर्भीमसेनस्य वाकय्मिदमित्याहुः। \`प्रातिपदिकाद्धात्वर्थे' इति णिचि सिद्धे \`पुच्छभाण्डचीवराण्णि'ङिति न कर्तव्यमित्यर्थः। ननु नित्यात्मनेपदार्थं \`पुच्छभाण्डे'ति णिङ्विधिरावश्यक इत्यत आह-- णिजन्तादेव बहुलवचनादिति बहुलवचनादिति। \`बहुलमेतन्निदर्शन'मिति बहुलग्रहणादित्यर्थः। ननु \`पुच्छादिषु धात्वर्थ इत्येव णि'जित्येव सिद्ध सिद्धशब्दो व्यर्थ इत्यत आह -- सिद्धशब्द इति। धातुपाठात्मकग्रन्थसमाप्तौ सिद्धशब्दप्रयोगो मङ्गलार्थ इत्यर्थः। पस्पशाह्निकभाष्ये हि \`सिद्धे शब्दार्थसम्बन्धे' इति वार्तिकग्रन्थस्याऽऽदिमवार्तिकव्याख्यावसरे \`सिद्धशब्दोपादनं मङ्गलार्थ'मित्युक्तम्। \`मङ्गलादीनि मङ्गलमद्यानि मङ्गलान्तानि च शस्त्राणि प्रथन्ते' इति बूवादिसूत्रस्थभाष्याद्ग्रन्थान्तेऽपि मङ्गलस्य कर्तव्यतासिद्धिः। चुरादयः।













.

 ***अथ ण्यन्तप्रकरणम्।***







 (402) तत्प्रयोजको हेतुश्च ।1।4।55।

 अथ \`हेतुमति चे'ति णिज्विधिं वक्ष्यन् हेतुसंज्ञामाह -- तत्प्रयोजको हेतुश्च। \`स्वतन्त्रः कर्ते'ति पूर्वसूत्रोपात्तः कर्ता तच्छब्देन परामृश्यते। तस्य कर्तुः प्रयोजकः प्रवर्तयिता - तत्प्रयोजकः। तदाह -- कर्तुः प्रयोजको हेतुसंज्ञ इति। चकारः पूर्वसूत्रोपात्तां कर्तृसंज्ञां समुच्चिनोति। तदाह -- कर्तृसंज्ञश्चेति.देवदत्तः पचति, तं प्रेरयति यज्ञदत्त इत्यत्र देवदत्तस्यैव पाकानुकूलव्यापारात्मकपचधात्वर्थाश्रयत्वरूपक्रतृत्वसत्त्वात्प्रयोजकस्य तदभावादिह कर्तृसंज्ञाविधिः। प्रयोजकस्य प्रयोज्यकर्त्रा अन्यथासिद्धत्वाद्धेतुत्वाऽप्राप्तौ हेतुसंज्ञाविधिः।



 (403) हेतुमति च ।3।1।26।

 हेतुमति च। \`सत्यापपाशे'त्यतो णिजित्यनुवर्तते।हेतुः प्रयोजकः = आधारतया अस्यास्तीति हेतुमान् = प्रयोजकनिष्ठः प्रेषणादिव्यापारः, तस्मिन् वाच्ये णिच् स्यादित्यर्थः। \`धातोरेकाचो हलादे'रिति धातोरित्यनुवर्तते। तदाह - प्रयोजकव्यापार िति। प्रेषणादावित्यादिशब्देन अध्येषणानुमत्युपदेशादीनां ग्रहणम्। तत्र भृत्यादेर्निकृष्टस्य प्रवर्तना प्रेषणम्। आज्ञेत्यर्थः। समानस्याऽधिकस्य च सख्याचार्यादेः प्रवर्तना- अध्येषणा। अनुमति -- राजादेः समंतिः। ज्वरितस्य कषायपाने हितावबोधनेन प्रवर्तना-- उपदेशः। हननाद्भीत्या पलायमानस्य निरोधाचरणमपि प्रयोजकव्यापारः। प्रयोजकनिष्ठप्रवर्तनायां णिजिति फलितम्। एते तु विशेषाः प्रकरमादिना अवगम्यन्ते। \`कुलालो घटं करोती' त्यत्र तु न णिच्, प्रयोज्यप्रयोजकोभयसमभिव्याहार एव तत्प्रवृत्तेरित्यन्यत्र विस्तरः। भवन्तमिति। देवदत्तो यज्वा भवति। तं प्रेरयति याजक इत्याद्यर्थे भूधात्वर्थस्यभवनस्य मुख्यकर्ता यज्वा, तस्य यज्वभवने प्रवर्तयिता याजकादिः प्रयोजकः, तन्निष्ठ्यां प्रेरणायां भूधातोर्णिच्। वृद्ध्यावादेशौ। भावीति णिजन्तम्। तस्माद्भवनानुकूलव्यापारार्थकाल्लटि \`भावयती'ति रूपम्। भवन्तं प्रेरयतीति फलितोऽर्थः। भावयांबभूवेति। कर्तृगामिन्यपि क्रियाफले भूधातोरनात्मनेपदित्वादनुप्रयुज्यमानादपि नात्मनेपदमिति भावः।



 (404) ओः पुयण्ज्यपरे ।7।4।80।

 ओः पुयण्। \`उ' इत्यस्य \`ओ' रिति षष्ठी। \`पुयण्जी'ति छेदः। पुश्च यण् च ज् चेति समाहारद्वन्द्वात्सप्तमी। अः परो यस्मादिति बहुव्रीहिः। \`सन्यतः' इत्यस्मात्सनित्यनुवर्तते। अङ्गस्येत्यधिकृतम्। \`अत्र लोपः' इत्यस्मादभ्यासस्येति, भृञामिदित्यस्मादिदिति चानुवर्तते। तदाह -- सनि परे इत्यादिना। अबीभवदिति। भू इ अत् इति स्थिते द्वित्वे कार्ये णौ अच आदेशस्य निषेधाद्वृद्ध्यावादेशाभ्यां प्रागेव \`भू'इत्यस्य द्वित्वे उत्तरखण्डस्य वृद्ध्यावादेशयोः कृतयोरुपधाह्रस्वेऽभ्यासेऽकाराऽभावेन \`सन्यतः' इत्यस्याऽप्रवृत्त्या सन्वत्त्वादनेने इत्त्वे दीर्घ इति भावः। अपीपवदिति। पूङ्धातो रूपम्। मूङित्यस्माद्धातोरमीमवदिति रूपमित्यर्थः। अयीयवदिति। युधातो रूपम्. अरीरवदिति। रुधातो रूपम्। अलीलवदिति। लूञ्धातो रूपम्। अजीजवदिति। जुः सौत्रो दातुर्जुचङ्क्रम्येत्यत्र निर्दिष्टः। ननु भू भू इति द्वित्वोत्तरं वृद्ध्यावादेशयोः कृतयोरुपधाह्रस्वे तस्य स्थानिवत्त्वेन लघुपरत्वाऽभावात्सन्वत्त्वाऽप्रसक्त्या कथमिहाभ्यासोवर्णस्य इत्त्वमिति चेन्न, आरम्भसामर्थ्यादेव स्थानिवत्त्वाऽप्रवृत्तेरिल्यम्।



 (405) स्रवतिशृणोतिद्रवतिप्रवृतिप्लवतिच्यवतीनां वा ।7।4।81।

 स्रवतिशृणोति। अपर इत्यनुवर्तते, न तु पुयण्जीति, पवर्गजकारयोरसंभवात्,स्रवत्यादौ यणः सत्त्वेऽप्यव्यभिचारात्। तदाह -- अवर्णपरे धात्वक्षरे इति। अक्षरशब्दो वर्णपरः। असिस्रवत् असुस्रवदिति। द्विहल्व्यधानेन लघुपरकत्वाऽभावान्न सन्वत्त्वमिति भावः। अशिश्रवत् अशुश्रवत्।अदिद्रवत् अदुद्रवत्। अपिप्रवत् अपुप्रवत्। अपिप्लवत् अपुप्लवत्। अचिच्यवत्।अचुच्यवत्। अथ सासुधतोरशशादित्यत्राह-- नाग्लोपीति। अडुढौकदिति। ढौकृ गतावित्यस्य ऋदित्त्वादिति भावः। अचीचकासदिति। चकासृ दीप्तौ। ऋदित्त्वान्नोपधाह्रस्वः। \`चङ्परे णौ यदङ्गं तस्य योऽभ्यासो लघुपर' इति पक्षे सन्वत्त्वम्, अभ्यासदीर्घश्चेति भावः। मतान्ते त्विति। \`अङ्गं यत्र द्विरुच्यते' इति मते' चङ् परेणौ यल्लघु तत्परो योऽङगस्य अभ्यास' इति मते चेत्यर्थः। आग्लोपीतीति। अग्लोपिन उपधाह्रस्वनिषेधे मा भवानूननदिति उदाहृतम्। अतितिरायदित्याद्युदाहणान्तरं सुब्धातुरनिरूपणे वक्ष्यते इत्यर्थः। ननु \`चुर स्तेये' इत्यस्मात्स्वार्थे णिचि उपधागुणे \`चोरि इति रूपम्,तस्माद्धेतुमण्णौ प्रथमस्य णेर्लोपे सति \`चोरिट इत्येव हेतुण्ण्यन्तम्। तसमाल्लटि तिपि शपि गुणे अयादेशे \`चोरयती'त्येव रूपमिष्यते। तन्नोपपद्यते, हेतुमण्णौ परे प्रथमस्य णेर्लोपं बाधित्वा परत्वाद्वृद्धावायादेशे चोराय् इ इत्यस्माल्लटि चोराययतीत्यापत्तेरित्यत आह-- ण्यन्ताण्णिचीति। ण्यन्ताण्णिचि वृद्धिं बाधित्वा णिलोपइत्यन्वयः। कुत इत्यत आह-- पूर्वविप्रतिषेधादिति। \`ण्यल्लोपावियङ्‌यण्गुणवृद्धिदीर्घेभ्यः पूर्वविप्रतिषेधेने'ति वार्तिकेनेति भावः। अपवादत्वाद्वेति। \`कमु कान्तौ' इति धातौ द्विधा प्रपञ्चितत्वादिति भावः। अथ ण्यन्ताण्णौ ततो हेतुमण्णेर्लोपे चुरित्यस्य द्वित्वे सन्वद्भावविषयत्वाह-- दीर्घो लघोरिति। तथा च अचूचुरदिति सिद्धम्। ननु उपदाह्रस्वोऽभ्यासदीर्घश्चेति द्वयमपि चङ्परे णौ विहितं, तदुभयमप्यत्र प्रत्ययलक्षणमाश्रित्य प्रथमणिचमादाय न संभवति, तस्य द्वितीयणिचा व्यवहितत्वेन चङ्‌परकत्वाऽभावात्। नापि द्वितीयणिचमादायतदुभयसंभवः, द्वितीयणिच्प्रकृतेः प्रथमसंभवो न शङ्क्य इत्यर्थः। कुत इत्यत आह-- ण्याकृतिनिर्देशादिति। \`चङ्परे णा'वित्यत्र णावित्यस्य चङ्परकमित्वजात्याश्रयैकाऽनेकणिज्व्यक्तिपरकत्वं विवक्षितम्। तथा च णिद्वयस्य चङ्परकत्वाऽभावेऽपि णित्वस्य चङ्परकत्वमस्तीति ह्रस्वदीर्घयोरस्ति प्रवृत्तिरिति भावः। अत्र जातिनिर्देशोऽयुक्त इति शब्देन्दुशेखरे प्रपञ्चितम्। \`टु ओ श्वि गतिवृद्धयोः' अस्माद्धेतुमण्णौ वृद्ध्यायादेशयोः श्वायीत्यस्माल्लडादौ श्वाययतीति रूपम्। लुङि चङि अश्वि इ अ त् इति स्थिते विशेषमाह--



 (406) णौ च संश्चङोः ।6।1।31।

 णौ च संश्चङोः। \`विभाषा श्वे' रिति सूत्रमनुवर्तते। \`ष्यङ संप्रसारण'मिति चातदाह-- सन्तपर इत्यादिना। नन्वन्तरङ्गत्वात्संप्रसारणात्पूर्वं वृद्ध्यायादेशयोः कृतयोः पश्चात्संप्रसारणे पूर्वरूपे अशीशवदिति स्यात्, अशूशवदिति न स्यादित्यत आह-- संप्रसारण तदाश्रयं चेति। इदं वचनं \`लिट्यभ्यासस्ये'ति सूत्रभाष्ये स्थितम्। एवं च अश्वि इ अत् इत्यत्र वृद्ध्यायादेशाभ्यां प्रागेव वकारस्य संप्रसारणमुकार इति फलितम्। पूर्वरूपमिति। ततश्च शु इत्यस्य द्वित्वे उत्तरखण्डस्य णिचमाश्रित्य वृद्ध्यावादेशयोरुपधाह्रस्वे सन्वत्त्वविषयत्वादभ्यासदीर्घे फलितमाह-- अशूशवदिति। संप्रसारणाऽभावपक्षे अशिश्वयदित्यत्र अभ्यास्दीर्घमाशङ्क्य आह-- अलघुत्वादिति। संयोगापरकत्वादिति भावः। अवपूर्वात्स्तम्भेर्ण्यन्तादवष्टम्भयतीत्यादि। \`अवाच्चालम्बनादविदूर्ययो'रिति षत्वम्। चङि अवातस्तम्भदित्यत्र षत्वे प्राप्ते--



 (407) स्तन्भुसिवुसहां चङि ।8।3।116।

 स्तन्भुसिवु। \`उपसर्गनिमित्तस्य प्रतिषेध' इति वार्तिकम्। \` न रपरसृपी'त्यतो नेत्यनुवर्तते। \`सहे साडः सः' इत्यतः स इति षष्ठ्यन्तमनुवर्तते। \`मूर्धन्य' इत्यधिकृतम्। तदाह -- उपसर्गनिमित्त इत्यादि। स्तम्भुः सौत्रो धातुः। \`षिवु ततन्तुसन्ताने' \`षह मर्षणे' पर्यसीषिवत् न्यसीषहदिति। \`परिनिविभ्यः सेवे'त्युपसर्गनिमित्तं षत्वं न। अभ्यासनिमित्तं तु षत्वं भवत्येव। आटिट्त आशिशदिति। आट् इ अ त्, आश् इ अ त् इति स्थिते \`णौ चङी'त्युपधाह्रस्वात्प्रागन्तरङ्गत्वा\`चङी'ति द्वित्वमाशङ्क्याह-- बहिरङ्गोऽपीति। उपधाह्रस्वश्चङ्परण्यपेक्षत्वाद्बहिरङ्गः। द्वित्वं तु चङ्मात्रापेक्षत्वादन्तरङ्गम्। अथाऽपि द्वित्वात्प्रागेव उपधाह्रस्व इत्यर्थः। कुत इत्यत आह-- ओणेरिति। \`ओणृ अपनयने' इति धातोः ऋदित्करणम् औणिणदित्यत्र \` नोग्लोपी'ति उपधाह्रस्वप्रतिषेधार्थम्। यदि तु उपधाह्रस्वात्प्रागेव अन्तरङ्गत्वाद्द्वित्वं स्यात्तदा ओण् इ अ त् इत्यत्र \`अजादेर्द्वितीयस्ये'ति णीत्यस्य णिचा सह द्वित्वे सति पश्चादोकारस्य चङ्परे णौ उपधात्वाऽभावादेव ह्रस्वस्याऽप्रसक्तत्वादृदित्करणं व्यर्थं स्यात्। \`द्वित्वात्प्रागेव उपधाह्रस्व'इत्यभ्युपगमे तु ओण् इ अ त् इत्यस्यामवस्थायां प्राप्तस्य ह्रस्वस्य निषेधार्थमृदित्करणमर्थवत्। अतो \`बहिरङ्गोऽप्युपधाह्रस्वो द्वित्वात् प्रागेवे'ति विज्ञायते इत्यर्थः। ननु आटिटत् आशिशदिति सिध्यत्येवेति किमनेन ज्ञापनेनेत्यत आह-- मा भवानिदिधदिति। एध् इ अ त् इति स्थिते पूर्वं द्वित्वप्रवृत्तौ \`धी'त्यस्य द्वित्वे पश्चादेकारस्य ह्रस्वो न स्यात्, द्वित्वात्प्रागेव उपधाह्रस्वे तु इध् इ अ त् इति स्थिते \`धी'त्यस्य द्वित्वे माङ्योगादाडभावे इदिधदिति इष्टं सिध्यतीत्यर्थः। ननु मा भवान् प्रेदिधदित्यत्र प्र इदिधदिति स्थिते कृतेऽपि ह्रस्वे एकदेशविकृतन्यायेन एधधातुत्वात् \`एत्येधत्यूठ्सु' इति वृद्धिः स्यादित्यत आह-- एजादावेधताविति। \`अवर्णादेजाद्योरेत्येधत्यो'रिति व्याख्यातत्वादिति भावः। औन्दिददिति। उन्द् इ अ त् इति स्थिते \`दी'त्यस्य द्वित्वमिति भावः। आड्डिडदिति। अड्डधातुर्दोपधः। ष्टुत्वसंपन्नो डकारः। अड्डि अ त् इति स्थिते ष्टुत्वस्याऽसिद्धत्वेन दकारात्परस्य \`डि'इत्यस्य द्वित्वमिति भावः। आर्चिददिति। अर्च् इ अ त् इति स्थिते रेफात् परस्य \`ची'त्यस्य द्वित्वमिति भावः। उब्ज आर्जवे इति। ननु चङि \`ब्जी'त्यस्य द्वित्वे हलादिशेषे औबिब्जदिति रूपं स्यात्। औब्जिजदित्येव द्वित्वमिति भावः। तर्हि दकारः कुतो न श्रुयते इत्यत आह-- भुजन्युब्जाविति। ननु द्वित्वात्प्रागन्तरङ्गत्वाद्दकारस्य बकारादेशे सति \`न न्द्रा' इति निषेधस्य कथमिह प्रवृत्तिरित्यत आह-- स चेति। ननु \`द्रु गतौ' द्रावयति, चङि \`द्रु'इत्यस्य द्वित्वे उत्तरखण्डस्य वृद्ध्यावादेशयोरुपधाह्रस्वे \`स्रवतिशृणोती'त्यभ्यासस्य इत्त्वे अदिद्रवदिति इष्यते। तन्नोपपद्यते। \`न न्द्राः' इति दकारस्य द्वित्वनिषेधादित्यत आह--अजादेरित्येवेति। \`न न्द्राः' इत्यत्र अजादेरित्यनुवर्तत एवेत्यर्थः। \`आदिभूतादचः' इति व्याख्यातं प्राक्। ततश्च आदिभूतादचः परा नदरा द्विर्न भवन्तीति फलितम्। नेहेति। प्रकृते आदिभूतादचः परत्वाऽभावान्न दकारद्वित्वनिषेध इत्यर्थः। \`अदिद्रप'दिति पाठे द्राधातोर्णिचि पुकि \`द्रापी'त्यस्माद्रूपम्। ननु \`लावस्थायाम'डिति पक्षे अचः परत्वमस्त्येवेति चेन्न, \`न न्द्राः' इत्यत्र \`लिटि धातो'रित्तो धातोरित्यनुवर्त्त्य धातुसंज्ञाकालिकादादेरचः परा नदरा द्विर्नेति व्याख्यानादित्याहुः।



 (408) रभेरशब्लिटोः ।7।1।63।

 रभेरशब्लिटोः। \`इदितो नुम्धातोरित्यतो नुमिति. \`रधिजभोरची'त्यतोऽचीति चानुवर्तते। तदाह -- रभेर्नुमित्यादि।



 (409) लभेश्च ।7।1।64।

 लभेश्च। लभेरपि नुम् स्यादचि, नतु शब्लिटोरित्यर्थस्य स्पष्टत्वादनुक्तिः। अररम्भदिति। नुमि कृते संयोगपरत्वेन अकारस्य लघुत्वाऽभावान्न सन्वत्त्वमिति भावः। \`हि गतौ वृद्धौ चे'त्यस्माच्चङि \`अजीहय'दित्यत्र \`हेरचङी'ति हकारस्य कुत्वं नेत्याह-- हेरचङीति। \`अत्स्मृदॄत्वरे'ति सूत्रं चुरादौ \`प्रथ प्रख्याने' इति धातौ व्याख्यातम्। असस्मरदिति। अत्र \`सन्यतः' इतीत्त्वे प्राप्ते अत्त्वम्। अत एव ज्ञापकादनेकहल्व्यवधानेऽपि लघुपरत्वमित्युक्तं प्राक्। संयोगपरत्वेन लघुत्वाऽभावान्नाऽभ्यासदीर्घः। अददरदिति। \`दॄ विदारणे' इत्यस्य रूपम्। अत्रापि \`सन्यतः' इत्यस्यापवादोऽयम्। दीर्घमाशङ्क्याह-- तपरत्वसामर्थ्यादिति। अतत्वरत्। अपप्रथत्। अमम्रदत्। अतस्तरत्। अपस्पशत्।



 (410) विभाषा वेष्टिचेष्ट्योः ।7।4।96।

 विभाषा वेष्टिचेष्ट्योः। \`अत्र लोपः' इत्यस्मादभ्यासस्येत्यनुवर्तते। \`अत्स्मृदॄत्वरे' त्यतोऽदिति, \`सन्वल्लघुनी'इत्यतश्चङ्परे इति। चङ् परो यस्मादिति बहुव्रीहिः। णावित्यार्थिकम्। तदाह -- अभ्यासस्याऽत्त्वमिति। अबिभ्रजदिति। उपधाह्रस्वपक्षे लघुपरत्वात्सन्वत्त्वादभ्यासस्य इत्त्वम्। \`दीर्घो लघो'रिति तु न, संयोगापरत्वादलघुत्वात्। काण्यादीनां वेति। \`णौ चङ्युपधाया इति ह्रस्व' इति शेषः। ण्यन्ताः कणरणेति। \`कण निमीलने' \`रण शब्दे', \`भण शब्दे' \`श्रण दाने', \`लुप छेदने', \`हेठ विबाधाया'मिति षट् धातवो ण्यन्ताः काण्यादयो भाष्ये पठिता इत्यर्थः। ह्वायीति। \`ह्वेञ् स्पर्धायां शब्दे च'। आत्त्वे युकि च निर्देशः। \`वण शब्दे' दन्त्योष्ठ्यादिः, \`लुठ प्रतिघाते'टवर्गद्वितीयोपधः, \`लप व्यक्तायां वाचि'ति चत्वारो ण्यन्ता भाष्योक्तेभ्योऽधिका न्यासग्रन्थे पठिता इत्यर्थः। चाणिलोटी इति। \`चण दाने' तालव्यादिः। \`लुट स्तेये' टवर्गप्रथमान्तो भ्वादिः। चुरादौ भाषार्थकोऽपि। एतावपि ण्यन्तौ द्वौ भाष्यन्यासग्रन्थाभ्यामन्यत्र क्वचिद्ग्रन्थे पठितावित्यर्थः। इत्थं द्वादशेति। अनेन मतभेदेन काण्यादयो द्वादशेत्यर्थः। अचीकणदिति। उपधाह्रस्वपक्षे लघुपरत्वात्सन्वत्त्वदीर्घौ च । अचकाणदिति। उपधाह्रस्वाऽभावपक्षे रूपम्। अरीरणत्- अरराणत्। अबीभणत्- अबभाणत्।अशिश्रणत्- अशश्राणत्। अलूलुपत्-अलुलोपत्। अजीहिठत्-अजिहेठत्। अजूहवत्-अजुहावत्। अवीवणत्- अववाणत्। अलूलुठत् - अलुलोठत्। अलीलपत- अललापत्। अचीचमत्- अचचाणत्। अलूलुटत्- अलुलोटत्।



 (411) स्वापेचङि ।6।1।18।

 स्वापेश्चङि। संप्रसारणमिति। \`ष्यङः संप्रसारण'मित्यतस्तदनुवृत्तेरिति भावः। असू षुपदिति। संप्रसारणं तदाश्रयं चकार्यं बलव'दिति वचनात्कृते संप्रासरणेद्वित्वं पूर्वरूपं सन्वत्तवदीर्घौ षत्वमिति भावः।



 (412) शाच्छासाह्वाव्यावेपां युक् ।7।3।37।

 शाच्छासा। \`शो तनूकरणे, \`छो छेदने', \`षो अन्तकर्मणिट, \`ह्वेञ् स्पर्धायां शब्दे च', \`व्येञ् संवरणे', एषां कृतात्त्वनिर्देशः। \`वेञ् तन्तुसंताने' \`पा पाने भ्वादिः। एषां द्वन्द्वात्षष्ठीबहुवचनात्। णौ परे इति। शे,फूरणमिदम्. आदन्तलक्षणपुकोऽपवादः। युकि ककार इत्। उकार उच्चारणार्थः। कित्त्वादन्तागमः। अत्र \`लुग्विकरणाऽलुग्विकरणयोरलुग्विकरणस्य ग्रहण'मिति वचनात् \`पा रक्षणे' इति न गृह्यते। तस्यतु पालयतीति रूपमनुपदमेव वक्ष्यति। शाययतीति। लुङि अशीशयत्। छाययतीति। अचिच्छयत्। साययतीति। असीषयत्। ह्वाययतीति। लुङि तु विशेषो वक्ष्यते। व्याययतीति। अविव्ययत्। वाययति। अवीवयत्। पाययति। लुङि तु विशेषो वक्ष्यते।



 (413) ह्वः संप्रसारणम् ।6।1।32।

 ह्वः संप्रसारणम्। ह्वेञः कृतात्त्वस्य \`ह्व' इति षष्ठी। \`णौ च संश्चङो'रित्यनुवृत्तिमभिप्रेत्य आह-- सन्पर इत्यादि। अजूहवदिति। ह्वा इ अ त् इति स्थिते \`संप्रसारणं तदाश्रयं च कार्यं बलव'दिति वचनात्कृते संप्रसारणे पूर्वरूपे च \`हु' इत्यस्य द्वित्वे उत्तरखण्डस्य वृद्ध्यावादेशयोः कृतयोरुपधाह्रस्वे सन्वत्त्वदीर्घाविति भावः। अत्र कृते संप्रसारणे पूर्वरूपे च ह्वारूपाऽभावान्न युक्। पाधातोर्णौ युगागमे पायि इत्यस्माल्लुङि चङि द्वित्वादौ अपीपय् अ त् इति स्थिते -



 (414) लोपः पिबतेरीच्चाभ्यासस्य ।7।4।4।

 लोपः पिबतेः। चङ्परे णाविति। \`णौ चङ्युपधायाः' इत्यतस्तदनुवृत्तेरिति भावः। अपीप्यदिति। \`नानर्थकेऽलोऽन्त्यविधि'रित्स्य अनभ्यासविकार इति निषेधादभ्यासाऽन्त्यस्य ईत्त्वम्। इह उपधालोपे कृतेऽग्लोपित्वादलघूपधत्वाच्च सन्वत्त्वदीर्घयोरप्राप्तावीत्त्वविधिः। अर्तिहीति पुगिति। \`क्रमेणोदाह्रियते' इति शेषः। अर्पयतीति। ऋधातोरुदाहरणम्। वृद्धिं बाधित्वा नित्यत्वात् पुक्। गुणः। ह्रेपयतीति। \`ह्री लज्जाया'मित्यस्य रूपम्। व्लेपयतीति। \`व्ली विशरणे' इत्यस्य रूपम्। रेपयतीति। \`री क्षये' इत्यस्योदाहरणम्। \`क्नूयी शब्दे' इत्यस्य क्नोपयतीत्युदाहरिष्यन्नाह-- यलोप इति। क्नूयीधातोर्णौ पुकि \`लोपो व्यो'रिति यलोप इत्यर्थः। ततः क्नूप् इ इति स्थिते अलघूपधत्वेऽपि पुगन्तत्वाद्गुणः। क्ष्मापयतीति। \`क्ष्मायी विधूनने' अस्माण्णौ पुकि यलोपः। आदन्तस्योदाहरति-- स्थापयतीति। लुङि चङि अतिष्ठप् अ त् इति स्थिते--



 (415) तिष्ठतेरित् ।7।4।5।

 तिष्ठतेरित्। \`णौ चङ्युपधायाः' इत्यनुवर्तते। तदाह -- उपधाया इति।



 (416) जिघ्रतेर्वा ।7।4।6।

 जिघ्रतेर्वा। घ्राधातोरुपधाया इद्वा स्याच्चङ्परे णावित्यर्थः। अजिघ्रप् अ त् इति स्थिते उपधाया विकल्पः। उर्ऋदिति। धातोरुपधाया ऋकारस्य ऋद्वा चङ्परे णाविति व्याख्यातं चुरादौ। अचीकृतदिति।कॄत् इ अ त् इति स्थिते ऋत्त्वपक्षे कृत् इत्यस्य द्वित्वे उरदत्वे हलादिशेषे अभ्यासचुत्वे सन्वत्त्वादित्त्वे तस्यदीर्गे रूपम्। अचिकीर्तदिति। कॄत् इ अ त् इति स्थिते \`उर्ऋ' दित्युपधाया ऋत्वाऽभावपक्षे \`उपधायाश्चे'ति इत्त्वे रपरत्वे \`किर्न्' इत्यस्य द्वित्वे उत्तरखण्डे \`उपधायां चे'ति दीर्घे रूपम्। अवीवृतदिति। \`वृतु वर्तने'। णिचि लघूपधगुणं बाधित्वा \`उर्ऋत्'। चङि \`वृत्'इत्यस्य द्वित्वे उरदत्वे सन्वत्तवादित्त्वं दीर्घश्चेति भावः। अववर्तदिति। ऋत्त्वाऽभावपक्षे वृद्धित्यस्य द्वित्वे उरदत्त्वे उत्तरखण्डस्य लघूपधगुणे रूपम्। लघुपरकत्वाऽभावान्न सन्वत्तवदीर्घौ। अमीमृजदिति। उपधाया ऋत्त्वपक्षे रूपम्। अममार्जिदिति। उपधाया ऋत्‌तवाऽभावपक्षे द्वित्वे उरदत्त्वे उत्तरखण्डे \`मृजेर्वृद्धि'रिति वृद्धौ रपरत्वे रूपम्। लघुपरत्वाऽभावान्न सन्वत्त्वम्। पातर्णौ लुगिति। लुगागम इत्यर्थः। पुकोऽपवाद इति। आदन्तलक्षणपुकोऽपवादइत्यर्थः।यद्यपि \`पाल रक्षणे' इति धातोरेव सिद्धं,तथापि पुको निवृत्तिः फलम्।



 (417) वो विधूनने जुक् ।7।3।38।

 वो विधूनने। \`ओ वै शोषणे' इति धातोः कृतात्त्वस्य \`व' इति षष्ठ्यन्तम्। \`अर्तह्री' त्यतो णावित्यनुवर्तते। तदाह -- वातेरित्यादि। पुकोऽपवादो जुक्।केशान्वापयतीति। सुगन्धीकरोतीत्यर्थः। अत्र वैधातोः पुगेव। वाधातोस्त्विह न ग्रहणं, लुगविकरणत्वात्। केचित्तु वातेरेवाऽत्र ग्रहणं, न तु वेञो, नापि वै इत्यस्य, लाक्षणिकत्वात्, सानुबन्धकत्वाच्चेत्याहुः। आत्त्वविधायकसूत्रं स्मारयति - विभाषा लीयतेरिति। लीलीङोरात्त्वं वा स्यादेज्वि,ये ल्यि चेति व्याख्यातं प्राक् श्यन्विकरणे. तत्र लीयतेरिति यका निर्देशो, नतु श्यना। तेन \`ली श्लेषणे' इति श्नाविकरणस्य, \`लीङ्श्लेषणे' इति श्यन्विकरणस्य च ग्रहणमिति च प्रागुक्तं न विस्मर्तव्यम्।



 (418) लीलोर्नुग्लुकावन्यतरस्यां स्नेहविपातने ।7।3।39।

 लीलोः। ली ला इत्यनयोः षष्ठीद्विवचनम्। णाविति। अर्तिह्री'त्यतस्तदनुवृत्तेरिति भावः। स्नेहस्य = तैलस्य, निपातनं = द्रावणं, स्नेहनिपातनम्। तदाह -- स्नेहद्रवे इति। आत्त्वाऽभावपक्षे आह -- विलीनयतीति। लीलीङोरीकारान्तयोर्नुकि रूपम्। द्रवीकरोतीत्यर्थः। लीलीङोरात्त्वनुगभावपक्षे आह -- विलाययतीति। लुगागमाऽभावे रूपम्। नु कृतात्त्वस्य लीधातोरपि एकदेशविकृतन्यायेन लीत्वान्नुक्स्यादित्यत आह-- ली ई इति। लोहं विलापयतीति। नुग्लुकोरभावादात्त्वपक्षे पुक्। आत्वाऽभावे तु वृद्ध्यायादेशाविति नित्यमात्त्वं वक्तव्यमित्यर्थः।



 (419) लियः संमाननशालीनीकरणयोश्च ।1।3।70।

 लियः संमानन। \`लिय' इतिलीलीङोर्ग्रहणम्। \`अनुदात्तङितः' इत्यत् आत्मनेपदमिति, \`णेरणौ' इत्यतो णेरिति चानुवर्तते। \`णिचश्चे'ति सिद्देऽकर्त्रभिप्रायार्थमिदम्। संमाननं - पूजालाभः। शालिनीकरणम् - अभिनवः। चकारात् \`गृधिवच्च्यो'रितिपूर्वसूत्रात्प्रलम्भनग्रहणं समुच्चीयते। तदाह-- लीङ्लियोरित्यादिना।



 (420) बिभेतेर्हेतुभये ।6।1।56।

 बिभेतेर्हेतुभये। \`आदेच उपदेशे' इत्यत एच इति,आदिति चानुवर्तते। \`वभाषा लीयते' रित्यतो विभाषेति, \`चिस्फुरो'रित्यतो णाविति च। हेतुभयं - प्रयोजकाद्भयम्। तदाह --बिभेतेरेच इत्यादिना।



 (421) भीस्म्योर्हेतुभये ।1।3।68।

 भीस्म्योर्हेतुभये। \`अनुदात्तङितः'इत्यत आत्मनेपदमिति, \`णेरणौ' इत्यतो णेरिति चानुवर्तते। हेतुः- प्रयोजकः। तदाह - आभ्यां ण्यन्ताभ्यामित्यादि अकर्त्रभिप्रायार्थमिदम्। ननु हेतोश्चेद्भयस्मयावित्यनुवपपन्नं, सूत्रे स्मयग्रहणाऽभावादित्यत आह--सूत्रे भयेति। सूत्रे भयग्रहणं स्मिङ्घात्वर्थस्य स्मयस्याप्युलक्षणमित्यर्थः। मुण्डो भापयते इति। अत्र आत्त्वं पुक्, आत्मनेपदं च। भिय आत्त्वाऽभावपक्षे विशेषमाह--



 (422) भियो हेतुभये षुक् ।7।3।40।

 भियो हेतुभये षुक्। भी ई ति। द्वयोः सवर्णदीर्घे भीशब्दात् षष्ठीति भावः। इदं च स्थानिवत्सूत्रे भाष्ये स्पष्टम्। ईकारप्रश्लेषलब्धमाह-- ईकारान्तस्येति। तेन आत्त्वपक्षे न षुगिति फलितम्। णाविति। \`अर्तिह्री' त्यतस्तदनुवृत्तेरिति भावः।



 (423) नित्यं स्मयतेः ।6।1।57।

 नित्यं स्मयतेः। \`आदेच उपदेशे' इत्यत एच इति, आदिति चानुवर्तते। चित्फुरो'रित्यतो णाविति, \`बिभेतेर्हेतुभये' इत्यतो हेतुभये इति च। तत्र च भयग्रहणं स्मयस्याप्युपलक्षणम्, अत्र तु स्मय एव विवक्षितः, स्मयतेर्भीत्यर्थकत्वाऽसंभवात्। तदाह -- स्मयतेरेच इत्यादि। \`विभाषा लीयते' रित्यतो विभाषानुवृत्तिनिवृत्तये नित्यग्रहणम्। अथ \`बिभेतेर्हेतुभये' इति, \`नित्यं स्मयते'रिति च आत्त्वविधौ, \`भीस्म्योर्हेतुभये'इति आत्मनेपदविधौ च हेतुग्रहणस्य प्रयोजनमाह-- हेतोश्चेद्भयस्मयावित्युक्तेर्नेहेति। कुञ्चिकयैनमिति। केशबन्धविशएषः कुञ्चिका। तस्याश्च करणतया प्रयोजककर्तृत्वाऽभावादात्त्वं षुक् च नेति भावः। आक्षिपति-- कथमिति। रघुवंशकारव्ये-- \`तमार्यगृह्यं निगृहीतधेनुर्मनुष्यवाचा मनुवंशकेतुम्। विस्मापयन् विस्मितमात्मवृत्तौ सिंहोरुसत्त्वं निजगाद सिंहः॥ इति श्लोके विस्मापयन्निति कथमित्याक्षेपः। प्रयोजकाद्भ्याऽभावेन आत्त्वपुगनुपपत्तेरिति भावः। ननु मनुष्यवागेव तत्र प्रयोजिककेत्यत आह-- मनुष्येति। मनुष्यवाचेति तृतीयान्तगम्यकरणान्मनुष्यवागात्मकादेव हि तत्र स्मयः। ननु करणभूताऽपि मनुष्यवाक् प्रयोजिका कुतो नेत्यत आह-- अन्यथेति। मनुष्यवाचः स्मयप्रयोजकत्वमभ्युपगम्य आत्त्वाश्रयणे \`भीस्म्योर्हेतुभये' इत्यात्मनेपदमपि स्यादित्यर्थः। स्मयोऽत्र प्रयोजकमूलको नेति युक्तमेव, किन्त्वात्त्वपुगाक्षेपो न युज्यते इत्यर्द्धाङ्गीकरेण परिहरति - सत्यमिति। विस्माययन्नित्येति। णौ आयादेशे स्मायीत्यस्माल्लटः शतरि शपि णेर्गुणे अयादेशे विस्माययन्नित्येव कालिदासो महाकविः प्रायुङ्क्त। \`विस्मापय' न्निति पकारपाठस्तु लेखप्रमादकृत इति भावः। यद्वेति। राजा दिलीपो विस्मयते। तं सिंहोच्चारिता मनुष्यवाक् प्रयोजयति-- \`विस्मापयते मनुष्यवाक् राजानम्'। अत्र मनुष्यवाक् प्रयोजककर्त्री। राजा तु प्रयोज्यकर्तेति स्थितिः। अत्र स्मयस्य प्रयोजककर्तृभूतमनुष्यवाङ्मूलकत्वादात्त्वे पुक्। मूले \`प्रयोज्यकर्त्री'त्येव पाठः सुगमः। तां विस्मापयमानां प्रयोजककर्त्री मनुष्यवाचं प्रयोजयति सिंहः विस्मापयति। स्मापीति ण्यन्ताण्णौ प्रथमणेर्लोपे स्मापि इत्यस्माच्चतृप्रत्यये शपि णेर्गुणे अयादेशे विस्मापयन्निति भवतीत्यप्रेत्य आह --तया सिंह इति। प्रयोजककर्तरि तृतीया। आत्मनेपदं भीस्मिप्रकृतिकण्यन्तादेव, नतु ण्यन्तप्रकृतिकण्यन्तादिति भावः।



 (424) स्फायो वः ।7।3।41।

 स्फायो वः। णाविति शेषपूरणम्। \`अर्तिह्री'त्यतस्तदनुवृत्तेरिति भावः।



 (425) शदेरगतौ तः ।7।3।42।

 शदेरगतौ तः। \`अर्तिह्री'त्यतो णावित्यनुवृत्तिं मत्वाह-- शदेर्णाविति। तोऽन्तादेश इति। तकार इत्यर्थः। अकार उच्चारणार्थः।



 (426) रुहः पोऽन्यतरस्याम् ।7।3।43।

 रुहः पो। णावितिशेषपूरणम्।



 (427) क्रीङ्जीनां णौ ।6।1।48।

 क्रीङ्जीनां णौ। \`डु क्रीञ् द्रव्यविनिमये, \`इङ् अध्ययने', \`जि जये' एषां द्वन्द्वः। एच आत्त्वमिति। \`आदेच उपदेशे' इत्तस्तदनुवृत्तेरिति भावः। क्रापयति जापयतीति। आत्त्वे पुक् लुङि अचिक्रपत् अजीजपत्। अध्यापयतीति। इङ आत्त्वे पुकि रूपम्। अधि इ इ अ त् इति स्थिते।



 (428) णौ च संश्चङोः ।2।4।51।

 णौ च संश्चङोः। विषयसप्तमीयमित्याकरे स्पष्टम्। णौ विवक्षिते इति लभ्यते। \`इङश्चे'त्यत इङ इति, \`गाङ् लिटी'त्यतो गाङिति, \`विभाषा लुङ्लृङो'रित्यतो विभाषेति चानुवर्तते। तदाह -- सन्परे चङ्परे चेत्यादि। सन्परे चङ्परे च णौ विवक्षिते इत्यर्थः। अध्यजीगपदिति। णौ इङो गाङादेशे पुकि उपधाह्रस्वे अधि गप् इ अ त् स्थिते गप् इत्यस्य द्वित्वे हलादिशेषे अभ्यासह्रस्वे सन्वत्त्वादित्त्वे दीर्घे अभ्यासचुत्वे रूपम्। नच \`द्वित्वे कार्ये णावजादेशो ने'ति द्वित्वात् प्राग्गाङादेशनिषेधः शङ्क्यः, अभ्यासोत्तरखण्डे अवर्णसत्त्व एव तन्निषेधप्रवृत्तेरुक्तत्वात्। द्वित्वे कार्ये गाङादेशस्य निषेधे सति गाङः पूर्वम् \`अजादेर्द्वितीयस्ये'ति णिच एव द्वित्व सति प्रक्रियायां परिनिष्ठिते वा धातोरुत्तरखण्डेऽवर्णाऽभावादिति रूपमिति भावः। अध्यापिपदिति। गाङभावे \`क्रीङ्जीनां णौ' इत्यात्त्वे पुकि अधि आ प् इ अ त् इति स्थिते \`पी'त्यस्य द्वित्वे रूपमिति भावः। सिध्येतरपारलौकिके। \`आदेच उपदेशे' इत्यस्मादादेच इति, \`क्रीङ्जीनामित्यस्माण्णाविति चानुवर्तते। तदाह -- ऐहलौकिके इत्यादि। अन्नमिति। तन्निष्पादनं तृत्प्यर्थत्वादैहलौकिकमिति भावः। तत्त्वमिति। आत्मस्वरूपमित्यर्थः। सेधयति तापसं तप इति। तत्त्वं निश्चाययतीत्यर्थः। आत्मतत्त्वनिश्चय आमुष्मिकफलक इति भावः।



 (429) प्रजने वीयतेः ।6।1।55।

 प्रजन वीयतेः। \`आदेच उपदेशे' इत्यस्मादादेच इति,\`चिस्फुरो'रित्तो णाविति, \`विभाषा लीयतेः' इत्यतो विभाषेति चानुवर्तते। तदाह -- अस्यैच इत्यादि। \`वीयते'रिति न स्यना निर्देशः, \`वी गतिप्रजनस्थानार्जनोपार्जनेषु' केचित्। वस्तुतस्तु व्येञो न ग्रहणं, तस्य प्रजनार्थकत्वाऽभावात् , तस्य णौ \`शाच्छासे'ति पुगपवादयुग्विधानेन व्याययतीति रूपे विशेषाऽभावाच्चेति शब्देन्दुशेखरे प्रपञ्चितम्। गर्भं ग्राहयतीति। पुरोवातकाले गावो गर्भं गृह्णन्तीति प्रसिद्धिः। अथ \`गुहू संवरणे' इत्यस्य गुणनिमित्तेऽजादौ प्रत्यये परे उपधाया ऊत्त्वविधिं स्मारयति-- ऊदुपधाया गोह इति. गूहयतीति। लघूपधगुणापवाद ऊत्त्वमिति भावः।



 (430) दोषो णौ ।6।4।90।

 दोषो णौ। \`ऊदुपधाया' इत्यनुवर्तते। \`दुष वैकृत्ये' इति श्यन्विकरणः। तस्य कृतलघूपधगुणस्य निर्देशः। ततश्च गुणविषयकमेवेदम्। दुष्यतेरुपधाया ऊत्स्यादिति। \`णा'विति शेषः। दूषयतीति। लघूपधगुणापवाद ऊत्। \`दुषो णा'वित्येव सुवचम्।



 (431) वा चित्तविरागे ।6।4।91।

 वा चित्तविरागे। ऊदुपधाया इति, दोषो णाविति चानुवर्तते। चित्तविरागे दुष उपधाया ऊद्वा स्याण्णाविति फलितम्। विरागपदस्य विवरणम् - अप्रीततेति। इच्छाविरह इत्यर्थः। चित्तमिति। चित्तं दुष्यति। स्नानसन्ध्यावन्दनादिनित्यकर्मसु विरक्तं भवति। तत्प्रयोजयति काम इत्यर्थः। मितां ह्रस्व इति। णौ मितामुपधाया ह्रस्व इति प्राग्व्याख्यातमपि स्मारयति। जनीजषिति। इदमपि व्याख्यातं स्मार्यते। जृणातेस्त्विति। श्नाविकरणस्य अषित्त्वान्न मित्त्वमिति भावः। रञ्जेर्णाविति। णेः कित्त्वाऽभावानिदितामित्यप्राप्तौ वचनम्। \`मृगरमणटपदस्य विवरणम्-- आखेटकमिति। मृगयेत्यर्थः। रजयति मृगानिति। \`रञ्ज रागेट शब्विकरणः। \`रञ्जेश्चे'ति शपि नलोपः। \`रजन्ति मृगाः' ग्राह्या भवन्ति। तान् मृगान् तादृग्व्यापारविषयान् करोति मृगवधासक्तो राजादिरित्यर्थः। अत्र नकारलोपः। रञ्जयति मृगांस्तृमदानेनेति। घातको मृगान् रक्षणाय तृणसमर्पणेन बन्धनस्थानगान् करोतीत्यर्थः। चुरादिष्विति। चुरादिषु ज्ञपादिपञ्चकान्तर्गतश्चिञ्धातुरस्ति।तस्मात्स्वार्थणिचि कृते \`चिस्फुरो'रित्यात्वपक्षे पुकि मित्‌तवादुपधाह्रस्वे चपयतीति रूपम्। आत्त्वाऽभावे तु वृद्धावायादेशे मित्त्वाद्ध्रस्वे चययतीति रूपमुक्तं चुरादावित्यर्थः। चिनोतेस्त्विति। श्नुविकरणस्य चिञ्धातोर्हेतुमण्णौ \`चिस्फुरो' रित्यात्त्वे पुकि मित्त्वाऽभावाद्ध्रस्वाऽभावे चाययतीति रूपमित्यर्थः। स्फारयति-- स्फोरयतीति। \`चिस्फुरोरित्यात्त्वविकल्पः। अपुस्फरत् -- अपुस्फुरदिति। स्फुर् इ अ त् इति द्वित्वे कर्तव्ये णावच आदेशस्य निषिद्धतया \`स्फु'रित्युकारवतो द्वित्वे ततश्चिस्फुरोर्णावित्युत्तरखण्डे आत्त्वविकल्पः। आत्त्वपक्षे उपधाह्रस्व इति भावः।



 (432) उभौ साभ्यासस्य ।8।4।21।

 उभौ साभ्यासस्य। अनितेरित्यनुवर्तते। \`अन प्राणने' इति धातोरित्यर्थः। \`रषाभ्यां नो णः' इत्यधिकृतम्। \`उपसर्गादसमासेऽपी'त्यत उपसर्गादित्यनुवर्तते। तदाह -- साभ्यासस्येत्यादिना। निमित्ते सतीति। उपसर्गस्थे रेफे सतीत्यर्थः। प्राणिणदिति। प्र अन् इ अ त् इति स्थिते \`अनिते' रिति णत्वस्याऽसिद्धत्वान्नीत्यस्य द्वित्वे उत्तरखण्डे नकारस्याभ्यासनकारेण व्यवदानाण्णत्वे अप्राप्ते उभयोर्नकारयोरनेन णत्वमित्यर्थः। न च \`पूर्वत्राऽसिद्धीयमद्विर्वचने' इति निषेधाद्द्वित्वे कर्तव्ये णत्वस्याऽसिद्धत्वविरहेण परत्वात्कृते णत्वे ततः पश्चाद्द्वित्वे \`प्राणिण'दिति सिद्धमिति वाच्यम्, अत एव \`पूर्वत्राऽसिद्धीयमद्विर्वचने' इत्यस्याऽनित्यत्वविज्ञानात्।तेन \`ऊर्णुनावे'त्यत्र णत्वात् पूर्वमेव नुशब्दस्य द्वित्वे कृतेऽभ्यासोत्तरखण्डे णत्वाऽबावसिद्धिरित्यन्यत्र विस्तरः।



 (433) णौ गमिरबोधने ।2।4।46।

 णौ गमिरबोधने। \`इणो गा लुङी'त्यत इण इत्यनुवर्तते। तदाह --इणो गमिरिति। मकारादिकार उच्चारणार्थः। गमयतीति। प्रापयतीत्यर्थः। प्रत्याययतीति। बोधयतीत्यर्थः। लुङि- प्रत्यायियत्। इणो णिचि \`इणो य'णिति यणं बाधित्वा परत्वाद्वृद्धावायादेशो आय् इ अ त् इति स्थिते \`यी'त्यस्य द्वित्वम्। न च द्वित्वे कार्ये णावजादेशस्य निषिद्धत्वाद्वृद्धेर्निषेधः शङ्क्यः, \`अजादेर्द्वितीयस्य' इति णिचो द्वित्वे उत्तरखण्डे अवर्णाऽभावात्। \`इक स्मरणे' इत्यस्य इण्वत्त्वमुक्तं स्मारयति-- इण्वदिक इति।अधिगमयतीति। स्मारयतीत्यर्थः। हन्तेर्ञिति णिति च तकारादेशमुक्तं णौ स्मारयति-- हनस्तोऽतचिण्णलोरिति। कुत्वमिति। \`हस्ये'ति शेषः। उपधावृद्धिं मत्वाह-- घातयतीति। लुङि अजीघतत्। ईर्ष्ययतीति। ईर्ष्यतेर्णौ रूपम्। वक्तव्यमिति। \`द्वित्व'मिति शेषः। इति वाऽर्थ इति। \`न न्द्राः' इति सूत्रभाष्ये स्पष्टमिदम्। आद्ये इति। \`तृतीयस्य व्यञ्जनस्ये'ति पक्षे इत्यर्थः। षकारस्येति। अन्यथा इर्ष्य् इ अ त् इति स्थिते \`न न्द्राः' इति रेफं वर्जयित्वा षकारसहितस्य \`ष्यि' इत्यस्य द्वित्वं स्यात्। ततश्च उत्तरखण्डे णिलोपे ऐर्षिष्यदिति स्यात्। ऐर्ष्य्यदितीष्टं न स्यात्। अतस्तृतीयव्यञ्जनस्येत्युक्तम्। एवं च यकारद्वित्वे णिलोपे संयुक्तद्वियकारमिष्टं सिध्यतीत्यर्थः। द्वितीये इति। \`तृतीयैकाच'इति व्याख्याने इत्यर्थः। सन्नन्ते प्रवर्तते इति। \`उक्तवार्तिक'मिति शेषः। सनि इटि ईर्ष्य् इस इति स्थिते ईर्ष्य् इति प्रथमैकाच्, \`ष्यिस्' इति द्वितीयैकाच्' स इति तृतीयैकाजिति स्थितिः। तत्र तृतीयैकाचः संभवात्तस्य द्वित्वविधिः। अन्यथा \`अजादेर्द्वितीयस्ये'ति स्यादिति भाव)। ऐर्ष्य्यदिति। यकारमात्रस्य द्वत्वे णिलोपे संयुक्ताद्वियकारकं रूपम्.अथ द्वितीयव्याख्यायां रूपमाह-- ऐर्षिष्यदिति। तदुपपादयति-- द्वितीयव्याख्यायामिति। ण्यन्ताच्चङि ईर्ष्य् इ अ त् इति स्थिते \`न न्द्राः' इति निषेधाद्रेफं वर्जयित्वा \`अजादेर्द्वितीयस्ये'ति \`ष्यि' इत्यस्य द्वित्वं न तु यकारमात्रस्य, प्रथमव्याख्याने एव तृतीयव्यञ्जनस्येत्युक्तेः। तत्र \`ष्यि' इत्यस्य द्वित्वे कृतेऽपि अभ्यासे षकारएव हल् इकारशिरस्कः श्रूयते, न तु यकारोऽपीत्यर्थः। कुत इत्यत आह-- हलादिशेषादिति। नतु तृतीयस्यैकाच द्वितीयव्याख्यायामिह द्वितीयस्यैकाचः कथं द्वित्वमित्यत आह-- द्वित्वं तु द्वितीयस्यैवेति। \`एकाच' इति शेषः। कुत इत्यत आह-- तृतीयाभावेनेति। ईर्ष्य् इ अ त् इत्यत्र ईर्ष्य् इति प्रथमैकाच्, र्ष्यि इति द्वितीयैकाच् , न तु चङि परे तृतीयैकाजस्ति। अतोऽत्र \`तृतीयैकाच' इति वार्तिकं न प्रवर्तते। तस्माद्द्वितीयस्यैव एकाचो द्वित्वमित्यर्थः। एवं च \`तृतीयस्यैकाच' इति वार्तिकं सन्नन्त एव प्रवर्तते। ईर्ष्यतेरामः सत्त्वेन ततः परस्यलिटोऽभावादिति बोध्यम्। ननु \`प्रार्थयन्ति शयनोत्थितं प्रियाः' इति माघकाव्ये प्रार्थयन्तीति न चौरादिकस्वार्थिकणिजन्तं, तस्याऽऽगर्वीयतया आत्मनेपदप्रसङ्गात्। नापिहेतुमण्ण्यन्तं ,स्वाभीष्टं याचते इत्यर्थे तदसंभवात्। नहि प्रयोजकव्यापाराऽभावे तत्प्रवृत्तिरस्तीत्यत आह-- निवृत्तेति। निवृत्तं प्रेषणं यस्मात् स निवृत्तप्रेषमः। संप्रति अविवक्षितप्रेषण इत्यर्थः। त्समाद्धातोर्भूतपूर्वगत्या प्रेषणमादाय हेतुमण्णौ कृते शुद्धेन णिज्विहीनेन धातुना तुल्योऽर्थः प्रतीयते इत्यर्थः। तदुक्तं--\`निवृत्तप्रेषणाद्धातोः प्राकृतेऽर्थे णिजिष्यते'इति। इदं च \`णेरणौ' इति सूत्रे भाष्ये स्पष्टम्।













.

 ***अथ सन्प्रकरणम् ।***







अथ सन्प्रक्रिया निरूप्यन्ते।

 (434) धातोः कर्मणः समानक्रतृकादिच्छायां वा ।3।1।7।

 धातोः कर्मणः। \`गुप्तिज्किद्भ्यः' इत्यतः सन्नित्यनुवर्तते। इच्छायाः श्रुतत्वात्तां प्रत्येव कर्मत्वं विवक्षितम्। तथा समानकर्तृकत्वमपि इच्छानिरूपितमेव विवक्षितम्। कर्मेति स्ववाचकशब्दद्वारा धातौ सा मानाधिकरण्येनान्वेति। एवं च इच्छासमानकर्तृकत्वे सति इच्छाकर्मीभूतो यो व्यापारस्तद्वाचकाद्धातोरिच्छायां सन् वा स्यादिति फलति। तदाह -- इषिकर्मण इत्यादि। इषिरिच्छा। इषिणा एककर्तृकतत्वादिषइकर्मीभूतव्यापारवाचकाद्धातोरित्यर्थः। ननु समानकर्तृकादित्युक्त्यैव धातोरिति लब्धम्, धात्वर्थव्यापाराश्रयस्यैव कर्तृत्वादित्यत आह-- धातोरिति। धातोरिति विहितस्यैव प्रत्ययस्यार्द्धधातुकत्वं, नतु धातोः परस्य। अन्यथा जुगुप्सते इत्यत्र आर्द्धधातुकत्वे फलमाह -- इडिति। द्वित्वमिति। \`सन्यङो'रित्यनेनेति भावः। अभ्यासस्य इत्त्वविधिं स्मारयति-- सन्यत इति। पठितुमिच्छतीति। भावस्तुमुनर्थः। \`अव्ययकृतो भावे' इत्युक्तेः। धात्वर्थ एव भाव इत्युच्यते। तथा च पठितुमित्यस्य पठनक्रियैऽवार्थः। तस्मिन् पठने िच्छाकर्मत्वम्, इच्छासमानकर्तृकत्वं च सना गम्यते। तथा च स्वकर्तृकं फटनमिच्छतीत्यर्थे पिपठिषतीति शब्दो वर्तत इत्युक्तं भवति। अथ \`अद भक्षणे' इति धातोः सनि घस्लृभावं स्मारयति-- लुङ्सनोर्घस्लृ इति। घस् स इति स्थिते इटमाशङ्क्य आह-- एकाच इति नेडिति। घस् स इति स्थिते आह-- सस्य तत्वमिति। \`सः स्यार्द्धधातुके' इत्यनेनेति भावः। जिघत्सतीति। द्वित्वे अभ्यासजश्त्वचुत्वे इति भावः। य्सनोर्द्वित्वमिति। \`तृतीयस्य व्यञ्जनस्ये' ति पक्षे ईर्ष्य् इस इत्यत्र यकारमात्रस्य द्वित्वे, सनः षत्वेसं युक्तद्वियकारं रूपमिति भावः। तदाह -- ईर्ष्ययिषतीति। तथा च सन्नन्ते ईकाररेफषकारयकारद्वित्वेकारषकाराः। \`तृतीयस्यैकाच' इति पक्षे ईर्ष्य इ स इत्यत्र स इत्यस्य द्वित्वे अभ्यासेत्‌तवे सकारद्वयस्यापि षत्वे रूपं मत्वा आह-- ईर्ष्यिषिषतीति। अत्र तु सन्नन्ते ईकाररेफषकारयकारेकारषकारेकारषकाराऽकाराः।



 (435) रुदविदमुषग्रहिस्वपिप्रच्छः संश्च ।1।2।8।

 रुदविद। इका निर्देशात् संप्रसारणे गृहीति निर्देशः। स्वपीति इकारस्तु उच्चारणार्थः, न त्विका निर्देशः, सुपीति संप्रसारणप्रसङ्गात्। चकारात् \`मृडमृदगुधे'ति पूर्वसूत्रस्थं क्त्वेति समुच्चीयते। तदाह -- सन् क्त्वा चेति। किताविति। \`असंयोगाल्लि'डित्यतस्तदनुवृत्तेरिति भावः। रुदसाहचर्याद्वेत्तेरेव ग्रहणमिति केचित्। अविशेषात्सर्वस्येत्यन्ये। \`हलन्ताच्चे'ति सिद्धे रुदविदमुषां ग्रहणं \`रलो व्युपधा'दिति विकल्पबाधनार्थम्। ग्रहेस्तु क्त्वायां \`न क्त्वा से'डिति निषेधबाधनार्थम्।स्वपिप्रच्छयोस्तु क्त्वायां कित्त्वेऽपि सनोऽप्राप्तकित्तवविधानार्थम्। रुरुदिषतीत्यादौ सनः कित्वाल्लघूपधगुणाऽभावः।



 (436) सनि ग्रहगुहोश्च ।7।2।12।

 सनि ग्रहगुहोश्च। चकारात् \`श्र्युकः किती'त्यत उक इत्यनुकृष्यते, न तु श्रयतिः, तस्य \`सनीवन्तर्धे'ति विकल्पस्य वक्ष्यमाणत्वात्। \`नेड्वशि कृती'त्यतो नेडिति स इति स्थिते सनः कित्त्वात् \`ग्रहीज्ये'ति रेफस्य संप्रसारणमृकार इत्यर्थः। ननु गृह् स इति स्थिते हस्य ढत्वे भष्भावापेक्षया परत्वात्कत्वे सस्य षत्वे च कृते झषन्तत्वाऽभावे कथं भष्भाव इत्यत आह-- सनः षत्वस्येति। कत्वस्याऽसिद्धत्वादित्येव सुचवचम्। जिघृक्षतीति। गृह् स इति स्थिते हकारादिणः परस्य षत्वं परत्वात् प्राप्तं, तस्याऽसिद्धत्वात् हस्य ढत्वे भष्भावः, ततः कत्वे कात्परस्य षत्वमिति क्रम इतिभावः। गुहेः जुघुक्षतीत्युदाहार्यम्। उगन्तात् - - बुभूषति। अत्र \`श्र्युकः किती'त्यनेन तु न सिध्यति, तत्र कित एव निषेधात्। परत्वादिडागमे \`इको झ'लित्यस्याऽप्राप्तेः। स्पष्टं चेदं शब्देन्दुशेखरे। सुषुप्सतीति। सनः कित्त्वात् \`वचिस्वपी'ति संप्रसारणं, लघूपधगुणाऽभावश्च।



 (437) किरश्च पञ्चभ्यः ।7।2।75।

 किरश्च पञ्चभ्यः। किर इति पञ्चमी। किरादिभ्य इति विवक्षितम्। तुदादौ \`कॄ विक्षेपे', \`गॄ निगरणे', \`दृङ् आदरणे', \`धृङ् अवस्थाने', \`प्रच्छ ज्ञीप्साया'मिति स्थिताः। तदाह -- कॄ गॄ इत्यादिना। सन इडिति। \`स्मिपूङ्ञ्जवशां सनी'त्यतः, \`इडत्त्यर्ती'त्यतश्च तदनुवृत्तेरिति भावः। किरतिगिरत्योः \`इट्सनि वे'ति विकल्पे, अन्येषां च \`एकाच' इति निषेधे प्राप्तेऽयमिड्विधिः। शब्देन्दुशेखरे तु \`सनि ग्रहेटति \`एकाच' इति च निषेधे प्राप्ते वचनमित्युक्तम्। पिपृच्छषतीति। सनः कित्त्वात् \`ग्रहिज्ये'ति संप्रसारणम्। चिकरिषतीति। \`अचि विभाषे'ति लत्वविकल्प इति भावः। \`इट् सनि वे'त्यस्यायमपवादः। चिकरिषति, जिगरिषतीत्यत्र \`वॄतो वे'ति दीर्घमाशङ्क्याह-- अत्रेटो दीर्घो नेष्ट इति। वार्तिकमिदं वृत्तौ स्थितम्। भाष्ये तु न दृश्यते। दिदरिषते दिधरिषते इति। दृङो धृङश्च सनि इटि रूपम्. \`पूर्ववत्सनः' इत्यात्मनेपदम्। कथमिति। \`उद्दिधीर्षुटरिति कथमित्यन्वयः। किरादित्वेन इट्प्रसङ्गादिति भावः। भौवादिकयोरिति। \`धृङ् अवस्थानेट, \`धृञ् धारणे' इत्यनयोर्भौवादिकयोः सनि किरादित्वाऽभावे \`अज्झनगमां सनी'ति दीर्घे \`ऋत इद्धातो'रिति इत्त्वे, रपरत्वे, \`हलि चे'ति दीर्घे, षत्वे, उद्दिधीर्ष इत्स्मात्, \`सनाशंसभिक्ष उः' इत्युप्रत्यये उद्दिधीर्षुरिति रूपमिति गृहाण- जानीहीति शङ्ककं प्रत्युत्तरम्।



 (438) इको झल् ।1।2।9।

 इको झल्। इगन्तादिति। सना आक्षिप्तधातुविशेषणत्वात्तदन्तविधिरिति भावः। सन् किदिति। \`रुदविदमुषग्रही'त्यतः, \`असंयोगाल्लिट्कि'दित्यश्च तदनुवृत्तेरिति भावः। बुभूषतीति। कित्त्वान्न गुणः। इकः परत्वान्नेट्। दिदीषते इति। सनः कित्त्वान्न गुणः। दीङो ङित्त्वात् \`पूर्ववत्सनः' इत्यात्मनेपदम्। एज्विषयत्वाभवादिति। कित्त्वे गुणनिषेधादिति भावः। अत एवेति। यद्येज्विषयादन्यत्राप्यात्वं स्यात्तदा मीमेति पृथग्ग्रहणमनर्थकं स्यात्, \`गामादाग्रहणेष्विशेषः' इत्युक्तेरिति भावः।



 (439) हलन्ताच्च ।1।2।10।

 हलन्ताच्च। \`इको झ'लिति पूर्वसूत्रमनुवर्तते। \`रुदविदमुषे'त्यतः सनिति,\`असंयोगाल्लि'डित्यतः किदिति च। \`ह'लिति लुप्तपञ्चमीकं पदम्। अन्तशब्दः समीपवाची। तदाह-- इक्समीपादित्यादि। जुघुक्षतीति। सनः कित्त्वान्न गुणः। \`सनि ग्रहगुहोश्चे'त्यूदित्त्वेऽपि नित्यं नेट्। हस्य ढत्वे भष्भावे कत्वषत्वे इति भावः। बिभित्सतीति। भिदेः सनः कित्त्वान्न गुणः। यियक्षते इति। अत्र हलः इक्समीपत्वाऽभावान्न कित्त्वम्। सति तु कित्त्वे यजेः संप्रसारणं स्यादिति भावः। विवर्धिषते इति। वृधेः सनि रूपम्। अत्र सन इटि झलादित्वं नेति भावः। ननु \`तृंहू हिंसायाम्' तुदादिर्नोपधोऽयम्। कृतानुस्वारस्य निर्देशः। अस्मात्सनः \`अनिदिता'मिति नलोपार्थं कित्त्वमिष्यते। तन्नोपपद्यते। न ह्यत्र इक्समीपादनुस्वारात्सन् परो भवति, हकारेण व्यवधानात्। हकारात्तु परः सन् इक्समीपाद्धलः परो न भवति, अनुस्वारेण व्यवधानादित्यत आह-- हल्ग्रहमं जातिपरमिति। हल्त्वजात्याक्रान्तैकाऽनेकव्यक्तिपरमित्यर्थः। तृंह्विति। तृंहूधातोः प्रदर्शनामिदम्।तितृक्षतीति।ऊदित्त्वादिडभावपक्षे रूपम्। सनः कित्त्वान्नलोपः, लघूपधगुणाऽभावश्च। ढत्वकत्वषत्वानि। इट्पक्षे आह-- तितृंहिषतीति। झलादित्वाऽभावेन कित्त्वाऽभावान्नलोपो नेति भावः।



 (440)अज्झनगमां सनि ।6।4।16।

 अज्झनगमां सनि। अच्, हन्, गम्-- एषां द्वन्द्वः। \`नोपधायाः' इत्यत उपधाया इत्यनुवृत्तं हनगमोरन्वेति, न त्वजन्ते, असंभवात्। अङ्गस्येत्यधिकृतम्। अचस्तद्विशेषणत्वात्तदन्तविधिः। गमधातुरिह अजादेश एव विवक्षित इति प्रकृतसूत्रभाष्ये स्पष्टम्। \`ढ्रलोपे पूर्वस्ये'त्यतो दीर्घ इत्यनुवर्तते। तदाह-- अजन्तानामित्यादिना। झलादौ सनीति। \`च्छ्वोः शू'डिति सूत्रभाष्ये \`अज्झनगमा'मित्यत्र सनं झला विशेषयिष्याम् इत्युक्तेरिति भावः। अथ जिधातोरभ्यासात्परस्य कुत्वविधिं स्मारयति-- सन्लिटोर्जेरिति। जिगीषतीति। जिगीषतीति। जेर्दीर्घे अभ्यासात्परस्य कुत्वम्। अथ चिञ्धातोरभ्यासात्परस्य कुत्वविकल्पं स्मारयति-- विभाषा चेरिति। चिकीषति- चिचीषतीति। अजन्तत्वाद्दीर्घः। जिघांसतीति। हनेः सनि \`अज्झने'त्यकारस्य दीर्घः, न त्वन्त्यस्य नकारस्य, दीर्घश्रुत्या \`अचट इत्युपस्थितेः। द्वित्वम्। \`अभ्यासाच्चे'ति कुत्वम्। \`नश्चे'त्यनुस्वारः।



 (441) सनि च ।2।4।47।

 सनि च। \`इणो गा लुङी'त्यत इण इति, \`णौ गमिरबोधने' इत्यतो \`गमिरबोधने' इति चानुवर्तते। तदाह-- इणो गमिरित्यादि। जिगमिषतीति। \`गमे'रिति इट्। अत्र \`अज्झनगमा'मिति दीर्घो स्थिते \`अजादेर्द्वितीयस्ये'ति सनो द्वित्वे अभ्यासेत्त्वम्। प्रतिना सवर्णदीर्घे सकारद्वयस्यापि षत्वमिति भावः। \`इक स्मरणे' इत्यस्याह-- इण्वदिक इति। अनेन वार्तिकेन इक्धातुरिण्वद्भवतीत्यर्थः। ततस्च \`सनि चे'ति गमिरादेश इति भावः। कर्मणि तङिति। इण्धातोरिग्धातोश्च सन्नन्तात्कर्मणि लटस्तङित्र्थः। \`भावकर्मणो'रित्यनेनेति भावः। परस्मैपदेष्विति। \`गमेरिट्परस्मैपदेषु' इत्युक्तेस्तङि नेडित्यर्थः। झलादाविति। \`अज्झने'ति झलादौ सनि वहितो दीर्घ इत्यर्थः। जिगांस्यते इति। गन्तुमिष्यते इत्यर्थः। इणो रूपम्। अधिजिगांस्यते इति। स्मर्तुमिष्यत इत्यर्थः। इको रूपम्। जिगंस्यते इति। गम्लृधातोः सन्नन्तात्कर्मणि तङि रूपम्। गमेरजादेशत्वाऽभावान्न दीर्घः।



 (442) इङश्च ।2।4।48।

 इङश्च। गमिः स्यात्सनीति। \`णौ गमि'रित्यतः, \`सनि चे'त्यतश्च तदनुवृत्तेरिति भावः। इङो ङित्त्वात् \`पूर्वक्त्सनः' इति तङ्। परस्मैपदेष्वित्युक्तेर्नेट्। \`अज्झने'ति दीर्घ इति भावः।



 (443) रलो व्युपधाद्धादेः संश्च ।1।2।26।

 रलो। क्त्वासनाविति। चकारेण पूङः क्त्वा चे'त्यतः क्त्वाया अनुकर्षादिति भावः। सेटाविति। \`न क्त्वा सेडि'त्यतस्तदनुवृत्तेरिति भावः। वा किताविति। \`नोपधात्थफान्ताद्वे'त्यतः \`असंयोगाल्लिट्कि'दित्यतश्च तनदुवृत्तेरिति भावः। दिद्युतिषते इति। \`द्युत दीप्तौ' अनुदात्तेत्। सनि द्वित्वे कित्त्वात् \`द्युतिस्वाप्यो'रित्यभ्यासस्य संप्रसारणे पूर्वरूपे सनः कित्त्वान्न लघूपधगुण इति भावः। सनः कित्त्वाऽभावे आह-- दिद्योतषते इति। \`पूर्ववत्सनः' इत्यात्मनेपदम्। एषिषिषतीति। इष्‌धातोः सन्। इट्। हलादित्वाऽभावेन कित्तवाऽभावाद्गुणे एष् इस ति इति स्थिते \`अजादेर्द्वितीयस्ये'ति षिस् इत्यस्य द्वित्वे हलादिशेषे सनः षत्वे रूपम्। नन्विह सत्यपि कित्त्वे नित्यत्वात्परमपि गुणं बाधित्वा षिसित्यस्य द्वित्वे धात्ववयवस्य इकारस्य उपधात्वाऽभावादेव गुणाऽप्रसक्तेर्हलादेरिति व्यर्थमित्यत आह -- इह नित्यमपि द्वित्वं गुणेन बाध्यते इति। कुत इत्यत आह-- उपधाकार्यं हि द्वितवात्प्रबलमिति। तच्च कुत इत्यत आह-- ओणेरिति। ओणेः ऋदित्करणस्य ज्ञापकत्वादित्यन्वयः। तथाहि -- ओणृधातोर्ण्यन्ताल्लुङि चङि \`णौ चङ्युपधायाः' ह्रस्वस्य \`नाग्लोपिशास्वृदिता' मिति निषेधे सति ओणि अ त् इति स्थिते णि इत्यस्य द्वित्वे मा भवानोणिणदिति रूपम्। अत्र उपधाह्रस्वनिषेधार्थमोणेर्ऋदित्करणम्। उपधाह्रस्वे कृते तु उण् इ अ त् इति स्थिते णीत्यस्य द्वित्वे मा भवानुणिणदिति स्यात्, ओकारो न श्रूयेयेति स्थितिः। यदि तु नित्यत्वादुपधाह्रस्वत्प्रागेव ओण् इ अ त् इत्यस्यां दशायां द्वित्वं स्यात्तदा ओकारस्य उपधात्वाऽभावादेव ह्रस्वाऽप्रसक्तेस्तन्निषेदार्थमृदित्करणमनर्थकं स्यात्.तस्मादुपधाह्रस्वात्मकमुपधाकार्यं द्वित्वात्प्रबलमिति विज्ञायते इत्यर्थः। ननु भवतु उपधाह्रस्वो द्वित्वात्प्रबलः, प्रकृते तु उपधागुणः कथं द्वित्वात्प्रबलः स्यादित्यत आह-- सामान्यापेक्षेति। उपधाह्रस्वस्य उपधाह्रस्वस्य उपधाकार्यत्वेन रूपेण द्वित्वात्प्राबल्यविज्ञानादित्यर्थः। वस्तुतस्तु \`णौ चङ्युपधायाः' इति सूत्रे\`यदमोणिमृदितं करोति तज्ज्ञापयति द्विर्वचनाद्ध्रस्वत्वं बलीय' इति विशिष्य उपधाह्रस्वग्रहणात्सामान्यापेक्षत्वं ज्ञापकस्य चिन्त्यमिति शब्देन्दुशेखरे प्रपञ्चितम्।

 (444) सनीवन्तर्धभ्रस्जदम्भुश्रिस्वृयूर्णुभरज्ञपिसनाम् ।7।2।49।

 सनीवन्तर्ध। सनि इवन्तेति च्छेतः। इवन्त, ऋध, भ्रस्ज, दन्भु, श्रि, स्वृ, यु, ऊर्णु, भर , ज्ञपि , सन्, -- एषां द्वन्द्वः। इव् अन्ते येषां ते इवन्ताः । \`स्वरती'त्यतो वेति, \`इण्निष्ठाया'मित्यत इडिति चानुवर्तते। तदाह -- इवन्तेब्य इत्यादि। वन्तस्य दिव्‌धातोरुदाहरिष्यन्नाह-- इडभावे इति। वस्येति। वकारस्येत्यर्थः। यणिति। \`कारादिकारस्ये'ति शेषः। द्वित्वमिति। \`द्यु इत्यस्ये'ति शेषः। दुद्यूषतीति। \`अज्झने'ति दीर्घः। इट्पक्षे आह--दिदेविषतीति। अझलादित्वान्न सनः कित्त्वम्, अतो नोठ्, किन्तु लघूपधगुण इति भावः। इवन्तस्योदाहरणान्तरं सिवुधातोः सुस्यूषतीति वक्ष्यते। तत्र द्वितीयस्य षत्वमाशङ्क्य आह-- स्तौतिण्योरिति। सुस्युषतीति। सिवुधातोः सनि इडभावे दुद्यूषतीतिवद्रूपम्। इट्पक्षे आह -- सिसेविषतीति। ऋध्‌धातोः सनि ईर्त्सतीति रूपं वक्ष्यन्नाह--



 (446) आप्ज्ञप्यृधामीत् ।7।4।55।

 आप्ज्ञप्यृधामीत्। सादौ सनीति। \`सनि मीमाघुरभे'त्यतः सनीति, अच इति चानुवर्तते। \`सः स्यार्द्धधातुके' इत्तः सीत्यनुवृत्तं सनो विशेषणम्। तदादिविधिरिति भावः।



 (447) अत्र लोपोऽभ्यासस्य ।7।4।58।

 अत्र लोपोऽभ्यासस्य। \`सनि मीमे'ति \`आप्ज्ञप्यृधामी'दिति \`दम्भ इच्चे'ति , \`मुचोऽकर्मकस्य गुणो वे'ति पूर्वसूत्रचतुष्टयविहितकार्यमत्रेत्यनेन परामृश्यते। तदाह-- सनि मीमेत्यारभ्यते। सूत्रचतुष्टकार्ये कृते सतीत्यर्थः। ईप्सतीति। आप् धातोः सनि आकारस्य इत्त्वे \`अजादेर्द्वितीयस्ये'ति प्स इत्यस्य द्वित्वेऽभ्यासलोप इति भावः। रपरत्वमिति। ऋधेः सनि इडभावे ऋकारस्य ईत्त्वे रपरत्वमित्यर्थः। चर्त्वमिति। ईर्ध् स इति स्थिते धस्य चर्त्वे \`न न्द्राः' इति रेफं वर्जयित्वा \`अजादेर्द्वितीयस्ये'ति, \`त्स' इत्यस्य द्वित्वे अभ्यासस्य लोप इति भावः। \`पूर्वत्राऽसिद्धीयमद्वित्वे' इति वचनाच्चर्त्वे कृते द्वित्वमिति बोध्यम्। इट्पक्षे आह-- अर्दिधिषतीति। सनः सादित्वाऽभावादीत्त्वाऽभावे गुणे रपरत्वे अर् ध् इ स इति स्थिते धिस् इत्यस्य द्वित्वमिति भावः। भ्रस्ज्धातोः सन इटि \`भ्रस्जो रोपधयो'रिति रमागमाऽभावे आह--बिभ्रज्जिषतीति। सस्य श्चुत्वेन शः, शस्य जश्त्वेन जः। क्ङिदभावात् \`ग्रहिज्ये'ति संप्रसारणं न । बिभर्जिषतीति। इटि रमागमपक्षे भ्रस्ज् इस इति स्थिते अकारादुपरि साकरात्प्राग्रेफागमे भकाराद्रेफस्य सकारस्य च निवृत्तौ भर्ज् इस इति स्थिते भर्ज् इत्यस्य द्वित्वं हलादिशेषे अभ्यासस्य इत्त्वे जश्त्वे सनः षत्वे च रूपम्। तदेवमिट्पक्षे रमागमतदभावाभ्यां रूपद्वयम्। बिभ्रक्षतीति। इडभावे रमागमाऽभावे च रूपम्। जस्य कुत्वं सस्य षः। बिभर्क्षतीति। इडभावे रमागमे च रूपम्। तदेवमिडभावपक्षे रमागमतदभावाभ्यां द्वे रूपे।



 (448) दम्भ इच्च ।7।4।56।

 दम्भ इच्च। \`सनि मीमे'त्यतः सनीति, अच इति चानुवर्तते। चकारात् \`आप्ज्ञप्यृधा'मिति सूत्रादीदिति समुच्चीयते। \`सः सी'त्त सीत्यनुवृत्तं सनो विशेषणं, तदादिविधिः। तदाह-- दम्भेरच इत्यादि। अभ्यासलोप इति। \`अत्र लोपः' इत्यनेने'ति शेषः। दिम्भ् स इति स्थिते इक्समीपादनुस्वारादव्यवहितपरत्वाऽभावेऽपि हलन्तादित्यस्य प्रवृत्तिमुपपादयति -- हलन्ताच्चेत्यत्रेति। हल्ग्रहणं हल्त्वजात्याक्रान्तैकाऽनेकव्यक्तिरपरिमिति प्रागुक्तमित्यर्थः। ततः किमित्यत आह-- तेनेति। धिप्सतीति। \`सनीवन्ते'ति इडभावे इत्त्वे रूपम्. धीप्सतीति। इडभावे इत्त्वे च रूपम्. दिदम्भिषतीति। इट्पक्षे सनो झलादित्वाऽभावादकित्त्वान्नलोपो नेति भावः। शिश्रीषतीति। \`सनीवन्ते'ति इडभावे \`अज्जने'ति दीर्घः। सनः कित्तवान्न गुणः। इट्पक्षे आह-- शिश्रयिषतीति। अझलादित्वान्न कित्त्वं, नाप्यज्झनेति दीर्घः। स्वृधातोः सनि ऋकारस्य उत्त्वविधिं स्मारयति-- उदोष्ठ्येति। सुस्वूर्षतीति। \`सनीवन्ते'ति इडभावे ऋकारस्य \`अज्झने'ति दीर्घे कृते उत्त्वे रपरत्वे \`उपधायां चे'ति दीर्घ इति भावः। सिस्वरिषतीति। \`स्वृ ' इत्स्य द्वित्वे उदरत्वे इत्तवमिति भाव-। युयूषतीति। \`सनीवन्ते'ति इडभावे \`अज्झने'ति दीर्घः। यियविषतीति। इट्पक्षे \`द्विर्वचनेऽची'ति गुणनिषेधात् \`यु'इत्यस्य द्वित्वम्। \`ओः पुयण्जी'तीत्त्वमिति भावः। ऊर्णुनूषतीति। \`सनीवन्ते'ति इडभावपक्षे \`न न्द्रा' इति रेफं वर्जयित्वा नुस् इत्यस्य द्वित्वे \`अज्झने'ति दीर्घः। \`इको झलि'ति सनः कित्त्वान्न गुणः। इट्पक्षे तु \`विभाषणोर्णो'रिति सनो ङित्त्वविकल्पं मत्वाह---ऊर्णुनुविषति। ऊर्णुनविषतीति। ङित्त्वपक्षे गुणाऽभावान्नुशब्दस्य द्वित्वे उत्तरखण्डे उवङ्। ङित्त्वाऽभावपक्षे \`नु'इत्यस्य द्वित्वे उत्तरखण्डस्य गुणावादेशाविति भावः। उभयत्राप्यभ्यासे उवर्णः श्रूयते। ननु ङित्त्वाऽभावपक्षे ऊर्णुं इस इति स्थिते द्वित्वात्, प्रागेव परत्वाद्गुणे अवादेशे च कृते नव्शब्दस्य द्वित्वेऽभ्यासस्याऽत इत्त्वे ऊर्णिनविषतीति अभ्यासे इकार एव श्रूयेत, नतु उकार इत्याशङ्क्य निराकरोति-- द्विर्वचनेऽचीति। अस्मिन् सूत्रे \`स्थानिव'दित्यनुवर्त्य रूपातिदेशं चाश्रित्य द्वित्वनिमित्ते अचि परे योऽजादेशः स द्वित्वे कर्तव्ये स्थानिरूपं प्रतिपद्यते इत्येकोऽर्थः। \`न पदान्ते'त्यतो नेत्यनुवर्त्त्य द्वित्वनिमित्ते अचि योऽजादेशः स न स्याद्‌द्वित्वे कर्तव्ये इत्यन्योऽर्थः। तत्र प्रथमव्याख्याने तु कृतस्यापि गुणस्य स्थानिभूतोकाररूपप्रतिपत्त्या \`नु'इत्यस्य द्वित्वे अभ्यासे उकार एव श्रूयते। द्वितीव्याख्यानेऽपि द्वित्वात् प्राग्गुणस्य निषिद्धतया नुशब्दस्यैव द्वित्वे अभ्यासे उकार एव श्रूयते इति भावः। ननु ऊर्णु इस इति सन्नन्तस्य द्वित्वरूपकार्यभाक्त्वेन तदन्तर्गतसय् इस इत्यस्यापि कार्यित्वान्न द्वित्वनिमित्तत्वम्, \`नहि कार्यी निमित्ततया आश्रीयते' इत्युक्तेः। तथा च द्वित्वे कर्तव्ये द्वित्वनिमित्ताऽच्परकादेशस्य क्रियमाणो निषेधः कथमिह गुणस्य प्रसज्यते इत्याशङ्क्य निराकरोति-- न च सन्नन्तस्येति। कार्यमनुभवन्निति। अत्र व्याख्यानमेव शरणम्। न चेह सन्निति। कितं नुशब्द इत्यर्थः। बुभूर्षतीति। \`सनीवन्ते'ति इडभावपक्षे भृ स इति स्थिते \`अज्झने'ति दीर्घे \`उदोष्ठ्यपूर्वस्ये'त्युत्त्वे रपरत्वे उत्तरखण्डस्य \`हलि चे'ति दीर्घः। सनः कित्त्वान्न गुण इति भावः। इट्पक्षे आह-- बिभरिषतीति। भृ इस इति स्थिते द्वित्वे उरदत्वे रपरत्वे हलादिशेषे अभ्यासस्य अत इत्त्वे उत्तरखण्डस्य गुणे रपरत्वमिति भावः। ज्ञपिः पुगन्तो भित्संज्ञक इति। \`सनीवन्ते'ति सूत्रे गृह्यते' इति शेषः। \`मारणतोषणनिशामनेषु ज्ञे'ति घटादौ।ततो हेतुमण्णौ पुकि घटादित्वेन मित्त्वादुपधाह्रस्वे ज्ञपीति ण्नय्तो गृह्यत इत्यर्थः। पकारान्तश्चौरादिकश्चेति। \`ज्ञप मिच्चे'ति यः स्वतः परकारान्तः पठितश्चुरादौ, न तु पुगन्तः, सोऽपि \`सनीवन्ते'ति सूत्रे गृह्यते इत्यर्थः। इडभावे इति। उभयविधादपि ण्यन्ताज्ज्ञपीत्यस्मात्सनि इडभावपक्षे णेः परसय् सनः \`इको झल्' इति कित्त्वाण्णेर्गुणो नेत्यर्थः। परत्वादिति। णेर्लोपे सति अचोऽभावान्न दीर्घ इति भावः। तथा च \`ज्ञी' बित्यस्य द्वित्वे हलादिशेषे \`अत्र लोपःर' इत्यभ्यासलोपे परिनिष्ठितमाह-- ज्ञीप्सतीति। इट्पक्षे आह-- जिज्ञपयिषतीति। सनधातोः सनि आह-- जनसनेत्यात्त्वमिति। \`नकारस्ये'ति शेषः। सिषासतीति। आत्त्वे कृते सा इत्यस्य द्वित्वे अभ्यासस्य ह्रस्वे अत इत्त्वे षत्वे रूपम्। नच \`स्तौतिण्योरेवे'ति नियमान्न ष इति शङ्क्यं, सनः षत्वे सत्येव तत्प्रवृत्तेः। इट्पक्षे त्वाह-- सिसनिषतीति। अत्र \`जनसने'त्यात्त्वं तु न, सनो झलादित्वाऽभावात्। \`स्तौतिण्योरेवे'ति निमयान्न ष इति भावः। तनिपतीति। प्राप्तविभाषेयम्।



 (449) तनोतेर्विभाषा ।6।4।17।

 तनोतेर्विभाषा। उपधाया दीर्घ इति। \`नोपधायायाः' इत्यतो \`ढ्रलोपे' इत्यतश्च तदनुवृत्तेरिति भावः। झलादौ सनीति। \`अज्झने'त्यतस्तदनुवर्तते। तत्र झलादाविति भाष्ये स्थितमिति भावः। आशङ्कायामिति। आशङ्काविषयक्रियावृत्तेर्धातोः स्वार्थे सन्नित्यर्थः। श्वा मुमूर्षतीति। शङ्कितमरणो भवतीत्यर्थः। कूलं पिपतिषतीति। शङ्कितपतनं भवतीत्यर्थः। \`तनिपती'ति इट्पक्षे रूपम्। पतेःसनि इडभावपक्षे त्वाह--



 (450) सनि मीमाघुरभलशकपतपदामच इस् ।7।4।54।

 सनि मीमा। सादौ सनीति। \`सः सि' इत्यतः सीत्यनिवृत्तेरिति भावः। अभ्यासलोप इति। \`अत्र लोपः' इत्यनेनेति भावः। पिस्त् स इति स्थिते आह-- स्कोरिति। दरिद्रातेः सनि \`तनिपती'ति इड्विकल्पमुदाहरति-- दिदरिद्रिषति। दिदरिद्रासतीति। डु मिञिति। \`डु मिञ् प्रक्षेपणे' स्वादिः, \`मीञ् हिंसायाम्' क्र्यादिः, आभ्यां सन्नित्यर्थः। \`सनि मीमे'त्यतर् मीग्रहणेन एतयोरुभयोर्ग्रहणमिति भावः। ननु मीति दीर्घश्रवणात् डु मिञ् इत्यस्य ह्रस्वान्तस्य कथं ग्रहणमित्यत आह-- कृतदीर्घस्येति। डु मिञ्‌धातोः सनि \`अज्झने'ति कृतदीर्घस्य, तथा \`मीञ् हिंसाया'मिति स्वतः सिद्धदीर्घस्य च मीरूपाऽविशेषादुभयोरपि ग्रहणमित्यर्थः। सः सीति। उभयोरपि धात्वोः मी स इति स्थिते \`सनि मीमे'ति इसादेशे द्वित्वे \`अत्र लोपः' इत्यभ्यासलोपे \`सः सी'ति सस्य तकार इत्यर्थः। मित्सति मित्सते इति। प्रकृतेर्ञित्त्वात् \`पूर्ववत्सनःर' इति उभयपदित्वम्। माङ्मेङोरिति। मेङः सनि \`आदेचः' सनि आत्त्वे कृते मारूपत्वाऽविशेषात् \`सनि मीमे'त्यत्र उभयोरपि ग्रहणमिति भावः। दोदोणोरिति। \`दो अवखण्डने' इतिधातोः सनि आत्त्वे कृते दारूपाऽविशेषाद्धुत्वादुभयोर्ग्रहणमिति भावः। दित्सतीति। \`हलन्ताच्चे'ति कित्तवान्नोपधागुणः। देङिति। तस्यापि कृतात्त्वस्य घुत्वात् \`सनि मीमे'त्यत्र ग्रहणमिति भावः। रिप्सते इति। रभधातोः रूपम्। लिप्सते इति। लभधातो रूपम्। पित्सतीति। पत्लृधातो रूपम्। पदधातोः पित्सते इति रूपम्। सनि इस् वाच्य इति। \`आकारस्ये'ति शेषः।ष रित्सतीति। सनि इसादेशः। \`अत्र लोपः' इत्यभ्यासलोपः।



 (451) मुचोऽकर्मकस्यो गुणो वा ।7।4।57।

 मुचोऽकर्मकस्य। सादौ सनीति। शेषपूरणमिदम्। \`सः सी'त्यतः सीत्, \`सनि मीमे'त्यतः सनीति चानुवृत्तेरिति भावः। \`हलन्ताच्चे'ति कित्तवाद्गुणनिषेधे प्राप्ते वचनम्। अभ्यासलोप इति। \`अत्र लोपः' इत्यनेने'ति शेषः। मोक्षते इति। \`अत्र लोपः' इत्यभ्यासलोपः। तङि त्विति। \`न वृद्भ्यः' इत्यत्र परस्मैपदग्रहणानुवृत्तेरुक्तत्वादिति भावः। निनृत्सतीति। इडभावपक्षे \`हलन्ताच्चे'ति कित्त्वान्न गुणः।



 (452) इट् सनि वा ।7।2।41।

 इट् सनि वा। \`वतो वे'त्यतो \`वॄत' इत्यनुवर्तते इति मत्वाह-- वृङ्वृञ्भ्यामित्यादि। \`सनि ग्रहगुहोश्चे'त्यस्यापवादः। चिकीर्षतीत्यादौ \`अज्झने'ति दीर्घ कृते सनि नेदं प्रवर्तते, \`एकाच उपदेशे' इत्यत उपदेशे इत्यनुवर्त्त्य उपदेशे ऋकारान्तादिति व्याख्यानात्। तितरिषति-- तितरीषतीति। तॄधातोः सनि लटि \`वॄतो वे'ति दीर्घः। इडभावे त्वाह- तितीर्षतीति। \`इको झ'लिति कित्त्वाद्गुणाऽभावे \`तॄ इत्यस्य ऋकारस्य इत्त्वे रपरत्वे \`हलि चे'ति दीर्घ इति भावः। विवरिषतीति। वृञ्धातोः सनि इटि \`वॄतो वे'ति दीर्गविकल्पः। इडभावे त्वाह-- वुवूर्पतीति। उदोष्ठ्ये'त्युत्वे रपरत्वे \`हलि चे'ति दीर्घः। वुवूर्षते इति। ङित्त्वादात्मनेपदेम्। दुर्ध्वूर्षतीति। \`द्वृ कौटिल्ये'\`अज्झने'ति दीर्घः। \`उदोष्ठ्ये त्युत्वे, \`हलि चे'ति दीर्घ इति भावः।



 (453) स्मिपूङ्‌रञ्ज्वशां सनि ।7।2।74।

 \`इडत्त्यर्ती'त्यतस्तदनुवृत्तेरिति भावः। पूञस्तु पुपूषतीत्येव। \`सनि ग्रहे'तीण्निषेधात्। सिस्मयिषते इति। \`स्तौतिण्योरेवे'ति नियमान्न षः। पिपविषते इति। पूङ्धातोः पू इत्स्य द्वित्वे \`ओः पुयण्जी'ति इत्त्वम्।अरिरिषतीति। ऋधातोः सनि इटि रूपम्। रिरशब्दस्येति। गुणे रपरत्वे \`अजादेर्द्वितीयस्ये'ति रिस् इत्यस्य द्वित्वमित्यर्थः। ननु \`द्विर्वचनेऽची'ति निषेधाद्गुणाऽसंभवात् रिस् इत्यस्य कथं द्वित्वमित्यत आह-- न प्रवर्तते इति। कुत इत्यत आह-- कार्यिणो निमित्तत्वाऽयोगादिति। \`न हि कार्यी निमित्ततया आश्रीयते' इति निषेधादिडादेः सनो द्वित्वरूपकार्यिणो न द्वित्वनिमित्तत्वमिति भावः। ननु इडागमः सन्भक्तः, ततश्च इस् इत्यस्य द्वित्वेऽपि समुदायस्य इस इत्यस्य द्वित्वकार्यित्वाऽभावाद्द्वित्वनिमित्यत आह-- इसितीति। इस् इति सनोऽवयवो द्वित्वबागितिकृत्वा अवयवद्वारा इस इति समुदायस्य कार्यित्वमिति भावः। अञ्जिजिषतीति। अञ्जेः सनि इटि \`न न्द्राः' इति नकारस्य निषेधात् जिसित्यस्य द्वित्वम्। ऊदित्तवादिड्विकल्पे प्राप्ते नित्यमिट्। अशिशिषते इति। \`अशू व्याप्तौ' ऊदित्त्वादिड्विकल्पे प्राप्ते नित्यमिट्। \`अश भोजने' इति क्र्यादिस्तु नित्यं सेडेव। उच्छेरिति। \`उच्छी विवासे'। अत्र \`छे च' इति तुगित्यर्थः। श्चुत्वमिति। \`तुक' इति शेषः। ननु उच्छ् इस इति स्थिते श्चुत्वस्याऽसिद्धत्वात्तकारसहितस्यद्वित्वे अभ्यासे तकारः श्रूयेतेत्यत आह-- पूर्वत्रेत्यादि। हलादि शेषः इति। च्छिस् द्वित्वे हलादिशेषादभ्यासे छकारसकारयोर्निवृत्तौ तुकश्चकार इकारश्च शिष्यते इत्यर्थः। तदाह- - उचिच्छिषतीति। उत्तरखण्डे छकारे परे इकारस्य तुकश्चुत्वेन चकारः। ननु च्छिस् इत्यस्य द्वित्वे हलादिशेषात्पूर्वखण्डे छकारसकारयोर्निवृत्तौ \`निमित्ताऽपाये नैमित्तिकस्याप्यपायः' इति न्यायेन तुकोऽपि निवृत्तेस्तदादेशचकारस्य कथमभ्यासे श्रवणमित्यत आह-- निमित्तापाये इति। कथमनित्यत्वमित्यत आह-- च्छ्वोरिति। पृष्टः पृष्टवानित्यादौ प्रच्छेः छकारस्य \`च्छ्वो'रिति शकारे व्रश्चादिना शस्य षत्वे तुक्ककारस्य श्रवणप्राप्तौ तन्निवृत्त्यर्थं सतुक्कग्रहणम्। तत्र चकारस्य शकारे सति निमित्ताऽभावादेव तुकोऽपि निवृत्तिसिद्धेः सतुक्कग्रहणं व्यर्थमापद्यमानम् \`निमित्तापाये' इत्यस्याऽनित्यतां ज्ञापयतीत्यर्थः। प्रकृतिप्रत्यापत्तिवचनाद्वेति। \`हनश्च वधः' इति हनधातोरप्प्रत्यये प्रकृतेर्वधादेशे वधशब्दः। कंसवधमाचष्टे कंसं घातयतीत्यादौ \`आख्यानात्कृतस्तदाचष्टे कृल्लुक्प्रकृतिप्रत्यापत्ति'रित्यप्प्रत्ययस्य लुकि प्रकृतेर्वधादेशनिवृत्तिर्विहिता। तत्र कृतो लुकि निमित्ताऽपायादेव वधाद्यादेशनिवृत्तिसिद्धेः प्रकृतिप्रत्यापत्तिवचनं व्यर्थमापद्यमानं \`निमित्तापाये' इत्यस्य अनित्यतां ज्ञापयतीत्यर्थः। यद्यप्यत्र वधशब्दे अप्प्रत्ययो वधादेशश्च युगपद्विहितो, नतु प्रत्यये परे, तथापि संनियोगशिष्टत्वात् प्रत्ययस्य निमित्तत्वं पर्यवसानगत्येति बोध्यम्। वस्तुतस्तु पुष्ययोगं जानाति पुष्येण योजयतीत्येतत्साधके \`पुष्ययोगे ज्ञी'ति वचने भाष्योक्तप्रकृतिप्रत्यापत्तिरित्यनुवृत्तिरिह ज्ञापिका। तत्र हि \`चजो'रिति घिति परतः कुत्वम्। अन्यथा कृल्लुकि निमित्ताऽपायपरिभाषयैव कुत्वनिवृत्तौ किं प्रकृतिप्रत्यापत्त्यनुवृत्त्येति शब्देन्दुशेखरे विस्तरः। अथ \`इङ् अध्ययने' \`टु ओ श्वि गतिवृद्ध्योः' इत्याभ्यां ण्यन्ताभ्यां सनि विशेषमाह-- णौ चेति। \`णौ च संश्चङो'रिति सूत्रं द्वितीयस्य चतुर्थे पादे, षष्ठस्य प्रथमे पादे च स्थितम्। \`सन्परे चङ्परे च णौ इङो गाङ् वे'ति प्रथमस्यार्थः। \`सन्परे चङ्परे च णौ श्वयतेः संप्रसारणं वे'ति द्वितीयस्यार्थः। प्रथमसूत्रेण इङो गाङ्, द्वितीयसूत्रेण श्वयतेः सम्प्रसारणमित्युभयमपि पाक्षिकं भवतीत्यर्थः। अधिजिगापयिषतीति। इङो णौ विवक्षिते गाङि पुकि गापीत्यस्मात्सनि रूपम्। \`णौ च संश्चङो'रिति गाङ्विधौ विषयसप्तमीति प्रागेवोक्तम्। गाङभावे आह-- अध्यापिपयिषतीति। \`क्रीङ्जीनां णौ'इत्यात्त्वे पुक्। शिश्वायतयिषतीति। श्विधातोर्णौ वृद्धावायादेशे श्वायि इत्यस्मात्सनि संप्रसारणाऽभावे रूपम्। संप्रसारणपक्षे आह-- शुशावयिषतीति। ण्यन्तात्सनि इटि श्वि इ इस इति स्तिते \`संप्रसारणं तदाश्रयं च कार्यं बलव'दिति वचनात्प्रथमं संप्रसारणं संप्रसारणं पूर्वरूपम्। \`शु' इत्स्य द्वित्वे उत्तरखण्डे उकारस्य वृद्ध्यादेशौ, णिचो गुणाऽयादेशाविति भावः। ननु परत्वाद्द्वित्वात् प्रागेव उकारस्य वृद्ध्यावादेशयोः कृतयोर्हावित्यस्य द्वित्वे अभ्यासस्याऽत इत्त्वे इकार एव श्रूयेतेत्यत आह- णौ द्वित्वादिति। पुस्फारयिषतीति। स्फुरतेः ण्यन्तात्सनि इटि \`चिस्फुरोर्णौ' इत्यस्मात् प्रागेव स्फुरित्यस्य द्वित्वम्, द्वित्वे कार्ये णावच आदेशस्य निषेधात्। \`ओ, पुयण्जी'ति इत्त्वं तु न, फकारस्य सकारेण व्यवहिततया पवर्गपरत्वाऽभात्। चुक्षावयिषतीति। क्षुधातोर्ण्नय्तात्सनि इटि \`क्षु'इत्यस्य द्वित्वम्। परिनिष्ठिते रूपे अवर्णपरत्वेन णावच आदेशस्य निषेधादिति भावः। ओः पुयणिति। हेतुमण्णिच्प्रक्रियायामिदं व्याख्यातमपि स्मार्यते। पिपावयिषतीत्यादि। पू, भू, यू, रु, लू, जु एभ्यो ण्य्नतेभ्यः सनि इटि द्वित्वे कार्येणावच आदेशनिषेधात् उवर्णान्तानामेव द्वित्वे अभ्यासोवर्णस्य इत्त्वमिति भावः। जुः सौत्रो धातुः, \`जुचङ्क्रम्ये'त्यत्रोक्तः। अथ \`स्रवति शृणोती'ति सूत्रं हेतुमण्णिच्प्रक्रियायां व्याख्यातं स्मारयति-- स्रवतीतीत्त्वं वेति। शुश्रूषते इति। \`ज्ञाश्रुस्मृदृशां सनः'इत्यात्मनेपदम्। स्तौतिण्योरेव। \`षणी'ति कृतषत्वस्य सनो ग्रहणम्। \`अपदान्तस्य मूर्धन्यः' इत्यधिकृतम्, \`इण्को'रिति च। तत्र कुग्रहमं निवर्तते, असंभवात्। णिग्रहणेन तदन्तग्रहणम्। \`सहेः साडः सः' इत्यतः स इति षष्ठ्यन्तमनुवर्तते। तदाह-- अभ्यासेण इत्यादि। षभूते इति। षकारं प्राप्ते सनीत्यर्थः। नान्यत्रेति। अभ्यासेणः परस्यचेत्सस्य षत्वं तर्हि स्तौतिण्यन्तयोरेवेत्यर्थः। न च \`आदेशप्रत्यययो'रित्येव सिद्धे आरम्भसामर्थ्यादेव नियमलाभादेवकारो व्यर्थ इति शङ्क्यं, षण्येवेति नियमनिरसनार्थत्वात्। \`षण्येवे'ति नियमे सति तुष्टावेत्यत्र षत्वाऽनापत्तेः। स्तौतेरुदाहरति-- तुष्टूषतीति। \`अज्झने'ति दीर्घः। ण्यन्तस्योदाहरिष्यन्नाह-- द्युतीति। उत्त्वमिति। वकारस्य संप्रसारणमुकार इत्यर्थः। सुष्वापयिषतीति। स्वपेर्णौ उपधावृद्धौस्वापि इत्यस्मात्सनि इटि वकारस्य संप्रसारमे सुप् इत्यस्य द्वित्व णेर्गुणे अयादेशे सनः षत्वे अभ्यासेणः परस्य षत्वमिति भावः। सिषाधयिषतीति। ्त्रापि ण्यन्तत्वादभ्यासेणः परस्य षत्वमिति भावः। सिसिक्षतीति। सेक्तुमिच्छतीत्यर्थः। सिच्धातोः सन्। \`हलन्ताच्चे'ति कित्त्वान्न लघूपधगुणः। \`अभ्यासेणः परस्य सस्य चेत् षत्वं, तर्हि स्तौतिण्योरेवे'ति नियमान्न ष इति भावः। ननु परिषिषिक्षतीत्यत्र अभ्यासेणः परस्यसस्य कथं षत्वं, \`स्तौतिण्योरेवे'ति नियमात्, \`स्थादिष्वभ्यासेन चे'ति षत्वस्याप्यनेन नियमेन निवृत्तेरित्यत आह-- उपसर्गादत्विति। \`स्तौतिण्योरेवे'ति नियमेन मद्येऽपवादन्यायबलात् \`आदेशप्रत्यययोः' इति षत्वमेव बाध्यत इति भावः। षणि किमिति। कृतषत्वनिर्देशः किमर्थ इति प्रश्नः। तिष्ठासतीति। \`धात्वादे'रिति षस्य सत्वे स्था इत्स्य द्वित्वे अभ्यासह्रस्वे इत्त्वे \`आदेशप्रत्यययो'रिति ष्तवम्।कृतषत्वे सन्येवायं नियमः, अत्र तु सनः ष्तवाऽभावेन नियमाऽप्रवृत्तेः षत्वं निर्बाधमिति भावः। सुषुप्सतीति। स्वप्धातोः सनि\`रुदविदमुषग्रहिस्वपी'ति कित्त्वात् \`वचिस्वपी'ति संप्रसारमे कृते द्वित्वम्। कित्त्वान्न लघूपधगुणः। इहापि \`स्तौतिण्योरेवे'ति नियमो न भवति, सनः षत्वाऽभावादिति भावः। ननु \`षणि इणः परस्य सस्य चेत्षत्वं तर्हि स्तौतिण्योरेवे'त्येतावदेवास्तु, अभ्यासादिति किमर्थमित्यत आह-- अभ्यासादित्युक्तेर्नेहेति। प्रतीषिषतीति। इण्धातोः सनि \`्जादेर्द्वितीयस्ये'ति स इत्यस्य द्वित्वे अभ्यासेत्त्वम्। इह षभूते सनि \`इण् गतौ' इति धातोः परस्य सस्य षत्वं भवत्येव, अभ्यासेण परत्वे सत्येव नियमप्रवृत्तेरिति भावः। अधीषिषतीत्यप्येवम्।



 (454) सः स्विदिस्वदिसहीनां च ।8।3।62।

 सः स्विदि। सः स्विदीति छेदः। \`स्तौतिण्योरेव षण्यभ्यासा'दिति सूत्रं स्तौतिवर्जमनुवर्तते। \`सहे साडः सः' इत्यतः स इति षष्ठ्यन्तं च। तदाह-- अभ्यासेण इति। सकारविधिर्नियमार्थ इत्याह-- सस्य स एवेति। सुनोतेः सनि \`स्तौतिण्योरेवे'ति नियमादुत्तरखण्डस्य षत्वाऽभावे अभिसुसूषतीत्यत्र \`उपसर्गात्सुनोती'त्यभ्यासस्य षत्वमाशङ्क्याऽऽह-- स्थादिष्वेवेति। शैषिकादिति। सन्विधायकसूत्रस्थमिदं वार्तिकम्। शैषिकात्सरूपः शैषिकः प्रत्ययो न। मतुबर्थीयात्सरूपो मतुबर्थिकः प्रत्ययो नेत्यन्वयः। शेषाधिकारे। विहितः शैषिकः। भवार्थे अधअयात्मादित्वाठ्ठञ्। मतुबर्थे भवो-- मतुबर्तीयः। गहादित्वाच्छः। मतुबर्थोऽस्यास्तीति मतुबर्थिकः। \`अत इनिठनौ' इति ठन्। शालीये इति। शालायां भवः शालीयः। \`वृद्धाच्छः'। शालीये भव इत्यर्थे शालीयशब्दात्पुनः छो नेत्यर्थः। आहिच्छत्रे भव इति। आहिच्छत्रशब्दो भवार्थे अणन्तः। ततो भवार्थे \`वृद्धाच्छः' इति छ एव भवति नतु पुनरणिति भावः। ननु जुगुप्सिषते इत्यादौ कथं सन्नन्तात् सन्नित्यत आह-- सरूप इत्यनुषज्यते इति। \`सन्नन्तान्न सनिष्यते' इत्यत्रापि सरूप इत्यनुषज्यते इत्यर्थः। नन्वेवमपि जुगुप्सिषते इत्यत्र सरूपस्य सनः कथं प्रवृत्तिरित्यत आह-- अर्थद्वारेति। शब्दतो वैरूप्यस्याऽसंभवादर्थद्वारकमेव सारूप्यं विवक्षितमिति भावः। तेनेति। इच्छासन्नन्तादिच्छासन्नेति लभ्यते इत्यर्थः। स्वार्थेति। स्वार्थसन्नन्तात्तु इच्छासन् भवत्येवेत्यर्थः। इति सन्नन्तप्रक्रिया।













.

 ***अथ यङ्प्रकरणम् ।***







 (456) धातोरेकाचो हलादेः क्रियासमभिहारे यङ् ।3।1।22।

 अथ यङ्प्रक्रिया निरूप्यन्ते। धातोरेकाचो। तस्मिन्द्योत्ये इति। वाच्यत्वे तु प्रत्ययवाच्यस्य प्रधानतया सन्नन्ते इच्छाया इव तस्य विशेष्यत्वं स्यादिति भावः।



 (457) गुणो यङ् लुकोः । ।7।4।82।

 गुणो यङ्लुकोः। यङ् च लुक्च इति द्वन्द्वात्सप्तमी। इक्परिभाषया इगन्तस्येति लभ्यते। बोभूयते इति। \`सन्यङो'रिति द्वित्वम्। यङो ङित्त्वादूकारस्य न गुणः। \`बोभूये'त्यस्माल्लटि तिपि शपि पररूपम्। \`क्रियासमभिहारे द्वे वाच्ये' इति पुनर्दवित्वं तु न , तस्य \`क्रियासमभिहारे' इति विहितलोडन्तमात्रविषयत्वात्। अत एव \`क्रिायसमभिहारे लो'डिति सूत्रभाष्ये \`क्रियासमभिहारे लोण्मध्यमपुरुषैकवचनस्य द्वे वाच्ये' इत्येव पठितम्। पौनः पुन्ये यङि तु \`नित्यवीप्सयो'रिति न द्वित्वम्, \`क्रियासमभिहारे द्वे' इत्यनेन पौनः पुन्येऽपि लोडन्त्दवित्वविधानेन पौनःपुन्यस्य अन्यतो लाभे सौत्रद्वित्वाऽप्रवृत्तेर्ज्ञापनादित्यलम्। धातो किमिति। \`क्रियासमभिहारे' इत्यनेनैव धातोर्लाभात्किमर्थं धातुग्रहणमिति प्रश्नः। आर्द्धधातुकत्वमिति। \`धातो'रित्यभावे आर्द्धधातुकत्वं न स्यात्, धातोरिति विहितप्रत्ययस्यैव आर्द्धधातुकत्वादिति भावः। ब्रूव इति। यङ आर्द्धधातुकत्वे स्यादिति भावः। भृशमीक्षते इति। नच भृशशब्देनैवाऽत्र भृशार्थभानाद्यङ् न भविष्यतीति वाच्यम्, भृशत्वं हि यङ्द्योत्यम्, नतु वाच्यम्। द्योतनं च उक्तस्यापि संभवतीति भावः। यङ् नेति। अनभिधानादिति भाष्ये स्पष्टम्। पौनःपुन्येत्विति। पुनःपुनश्शब्दसमभिहारेऽपि यङ्स्त्येव, भृशार्थं एवाऽनभिधानोक्तेरिति भावः। सूचिसूत्रीति। सूचि, सूत्रि, सूत्रि, मूत्रि, अटि, अर्ति, अशू, ऊर्णोति-- एषां द्वन्द्वः । \`सूच पैशुन्ये', \`सूत्र वेष्टने' \`मूत्र प्रस्रवणे' एते त्रयश्चुराद्यन्तर्गणे कथादावदन्ताः। तेषामनेकाच्त्वादप्राप्तौ यङ्वचनमित्याह-- आद्यास्त्रय इति। \`अट गतौ, ऋ गतौ, अश भोजने, अशू व्याप्तौ' एषां हलादित्वाऽभावाद्वचनम्। ऊर्णुञस्तु हलादित्वाऽभावादेकाच्त्वाऽभावाच्च वचनम्। सोसूच्यते इति। ण्यन्ताद्यङि णिलोपे द्वित्वे \`गुणो यङ्लुको'रित्यभ्यासगुणः। सूचेः षोपदेशत्वभ्रमं वारयति--- अनेकाच्कत्वेनेति। षोपदेशत्वे तु \`धात्वादे'रिति षस्य सत्वे कृते आदेशसकारत्वादुत्तरखण्डस्य षत्वं स्यादिति भावः। लिटि सोसूच् य आमिति स्थिते--



 (457) यस्य हलः ।6।4।49।

 यकारादकारस्य उच्चारणार्थत्वभ्रमं वारयति-- सङ्घातग्रहणमिति। यकाराऽकारसमुदायस्येत्यर्थः। \`हलःर'इति पञ्चमी। \`आर्द्धधातुके' इत्यधिकृतम्। \`अतो लोपः' इत्यस्माल्लोपः इत्यनुवर्तते। तदाह-- हलः परस्येत्यादिना। ननु \`अलोऽन्त्यस्ये'ति यकारदकारस्य लोपः स्यादित्यत आह-- आदेः परस्येति। \`अलोऽन्त्यस्ये'त्यस्याययमपवाद इत भावः। अतो लोप इति। यकाराऽकारसङ्घाते यकारस्य लोपे सति परिशिष्टस्याऽकारस्य \`अतो \[लोप इति\] लोप इत्यर्थः। ननु मास्तु सङ्घातग्रहणम्, यकारस्यैवात्र लोपो विधीयताम्। ्तो लोपे सति इष्टसिद्धिरिति चेत्, न, ईष्य् धातोस्तृचि सति ईर्ष्यितेत्यत्र यकारलोपनिवृत्त्यर्थ्तवादित्यलम्। अटधातोर्यङि \`अजादेर्द्वितीयस्ये'ति \`ट्य' इत्यस्य द्वित्वे हलादिशेषेण अभ्यासे यकारनिवृत्तौ अट्ट्यते इति स्थिते--



 (458) दीर्घोऽकितः ।7।4।83।

 दीर्घोऽकितः। अभ्यासस्येति। \`अत्र लोपोऽभ्यासस्ये'त्यतस्तदनुवृत्तेरिति भावः। यङि यङ्लुकि चेति। \`गुणो यङ्लुको'रित्यतस्तदनुवृत्तेरिति भावः। \`अकितः' इत्यस्य तु यंयम्यते इत्यादौ प्रयोजनं वक्ष्यते। ऋधातोर्यङि कृते ङित्त्वाद्गुणनिषेधे प्राप्ते--



 (459) यङि च ।7।4।30।

 यङि च। \`गुणोऽर्तिसंयोगाद्यो'रिति सूत्रमनुवर्तते। \`रीङृतः' इत्यस्मादृत इति च। तदाह-- अर्तेरित्यादि। तता च ऋ य इति स्थिते ऋकारस्य गुणे अकारे रपरत्वे अर्- य इति स्थिते \`न न्द्राः' इति रेफस्य द्वित्वनिषेधे य इत्यस्य द्वित्वे \`दीर्गोऽकितः' इत्यभ्यासदीर्घे \`अर्यायते' इति प्राप्ते आह-- यकारपररेफस्येति। भाष्योदाहरणादिति। \`धातोरेकाचः' इति सूत्रे इति शेषः। अरारतेति। \`यस्य हलः' इति यकारलोपः। अशाशितेति। अशधातोर्यङि \`श्य' इत्स्य द्वित्वे हलादिशेषेण अभ्यासे यकारनिवृत्तौ \`दीर्घोऽकितः' इति दीर्घे \`यस्य हलःर' इति यकारलोपः। उर्णोनूयते इति। ऊर्णु य इति स्थिते \`न न्द्रा' इति \`नु' इत्यस्य द्वित्वे हलादिशेषे अभ्यासगुणे \`अकृ'दिति दीर्घः। बेभिद्यते इति। भिद् य इति स्थिते मिदित्यस्य द्वित्वे हलादिशेषे अभ्यासगुणः। ननु बेभिद्य इति यङन्ताल्लुटि तासि इटि यलोपे अतो लोपे बेभिदितेत्यत्र तासि परे लघुपधगुणः स्यादित्यत आह-- अल्लोपस्य स्थानिवत्त्वादिति।



 (460) नित्यं कौटिल्ये गतौ ।3।1।23।

 नित्यं कौटिल्ये गतौ। \`नित्य'शब्द एवार्थे, \`कौटिल्ये' इत्यस्योपरि द्रष्टव्यः।\`धातोरेकाचः' इत्यतो यङित्यनुवर्तते। तदाह-- गत्यर्थात्कौटिल्य एवेति। गत्यर्थवृत्तेर्धातोः कौटिल्ये द्योत्य एव यङित्यर्थः। एवशब्दवयवच्छेद्यमाह-- न तु क्रियासमभिहारे इति। शब्देन्दुशेखरे तु गत्यर्थेभ्यः क्रियासमभिहारे यङ्स्त्येवेति प्रपञ्चितम्।



 (461) लुपसदचरजपभदहदशगॄभ्यो भावगर्हायाम् ।3।1।24।

 लुपसद।लुप,सद,चर, जप , जभ, दह, दश, गॄ एषां द्वन्द्वः। यङित्यनुवर्तते। भावो धात्वर्थः। तद्गता गर्हा भावगर्हा। नित्यमित्यनुवृत्तमेवकारार्थकं। तदाह-- एभ्य इत्यादि।



 (462) चरफलोश्च ।7।4।87।

 चरफलोश्च। \`अत्र लोपः'इत्यस्मदभ्यासस्येत्यनुवर्तते। \`नुगतोऽनुनासिकान्तस्ये'त्यस्मादतो नुगिति। \`गुणो यङ्लुको'रित्यस्माद्यङ्लुकोरिति च। तदाह-- अन्योरित्यादि। नुकि ककार इत्, उकार उच्चारणार्थः। लक्ष्यते इति। \`नुगतोऽनुनासिकान्तस्ये'ति पूर्वसूत्रे यंयम्यते रंरम्यते इत्यादानुस्वारश्रवणार्थं नुगित्यनुस्वारोपलक्षणमाश्रयणीयम्। अन्यता झल्परत्वाऽभावात् \`नश्चे'त्यनुस्वाराऽसंभवान्नकार एव श्रूयेतेत्युक्तं भाष्ये। तस्यैवेहानुवृत्तेरत्राप्यनुस्वारोपलक्षणार्थत्वमिति भावः। पदान्तवदिति। \`नुगतोऽनुनासिकान्तस्ये'ति पूर्वसूत्रस्थमिदं वार्तिकमत्राप्यनुवर्तते इति भावः।



 (463) उत्परस्याऽतः ।7।4।88।

 उत्परस्याऽतः। \`अत्र लोपःर' इत्यस्मादभ्यासस्येत्यनुवृत्तं परशब्दयोगात् पञ्चम्या विपरिणम्यते। \`गुणो यङ्लुको'रित्यतो यङ्लुकोरिति , \`चरफलो'रिति चानुवर्तते। तदाह-- चरफलोरित्यादि। दीर्घ इति। \`उकारस्ये'ति शेषः। चञ्चूर्यते इति। गर्हितं चरतीत्यर्थः। यङि द्वित्वे हलादिशेषे अभ्यासाऽकारादुपरि अनुस्वारागमे \`वा पदान्तस्ये'ति तस्य परसवर्णे ञकारे उत्तरखण्डेऽकारस्य उत्त्वे तस्य दीर्घः। परसवर्णाऽभावपक्षे त्वाह-- चचूर्यते इति। पम्फुल्यते इति। अत्र अनुस्वारस्य मकारः परसवर्णः।



 (464) जपजभदहदशभञ्जपशां च ।7।4।86।

 जपजभ। \`चरफलोश्चे'त्यत्र यदनुवृत्तं तत्सर्वमिहाप्यनुवर्तते। तदाह-- एषामिति। इत्यादीति। जञ्जभ्यते। दन्दह्यते। दन्दश्यते। बम्भज्यते। पम्पश्यते। \`पस' धातुर्दन्त्यान्तः सौत्रो गत्यर्थ इति माधवः। \`तालव्यान्त' इति काशिका।



 (465) ग्रो यङि ।8।2।20।

 ग्रो यङि। \`गॄ' इत्यस्य \`ग्रः' इति षष्ठ्येकवचनम्। \`कृपो रोलट इत्यतो रो ल इत्यनुवर्तते। तदाह-- गिरतेरित्यादि। दा,पा,सा, - एभ्यो यङि विशेषमाह-- घुमास्तेत्यादि। शोशूयते इति। श्विधातोर्यङि \`संप्रसारणं तदाश्रयं च कार्यं बलव'दिति वचनात् संप्रसारणे पूर्वरूपे \`शु' इत्यस्य द्वित्वम्। \`अकृत्सार्वधातुकयो'रिति दीर्घः। सास्मर्यते इति। स्मृ य इति स्थिते संयोगादित्वात् \`यङि चे'ति परत्वाद्गुणे रपरत्वे द्वित्व \`दीर्घोऽकितः' इत्यभ्यासदीर्घः। चेक्रीयते इति। कृ य इति स्थिते परत्वादृकारस्य रीङादेशे \`क्री'त्यस्य द्वत्वेऽभ्यासगुणः। सुडिति। \`संपरिभ्यां करोतौ भूषणे' \`समवाये चे'त्यनेने'ति शेषः।



 (466) सिचो यङि ।8।3।112।

 सिचो यङि। \`सहे साडः सः' इत्यतः स इति षष्टन्यतमनुवर्तते। \`मूर्धन्ये' इत्यधिकृतम्। \`न रपरसृपि' इत्यतो नेत्यनुवर्तते।तदाह-- सिच इति। निसेसिच्यते इति। \`उपसर्गात्सुनोती'ति , \`स्थादिष्वभ्यासेने'ति च षत्वमनेन निषिध्यते।



 (467) न कवतेर्यङि ।7।4।63।

 न कवतेर्यङि। \`अत्र लोपः' इत्यतोऽभ्यासस्येति , \`कुहोश्चु

'रित्यतश्चुरिति चानुवर्तते इति मत्वाह--- कवतेरभ्यासस्येति। ननु \`कोर्यङीटत्येव सिद्धे श्तिपा निर्देसो व्यर्थ इत्यत आह-- कौतकुवत्योस्त्विति। शपा निर्देशार्तं कवतिग्रहणम्। तेन \`कु शब्दे' इति लुग्विकरणस्य, \`कूङ् शब्दे' इति शविकरणस्य च ग्रहणं च लभ्यते इति भावः। न च \`को'रित्युक्तेऽपि दीर्घान्तस्य शविकरणस्य न ग्रहणप्रसक्तिरिति शङ्क्यं, तुदादौ \`कुङ् शब्दो' इति ह्रस्वान्तपाठस्य न्याससंमतत्वात्। वस्तुतस्तु न्याससमंते तौदादिकेऽस्याऽप्रवृत्तिरेव फलम्। \`लुग्विकरणाऽलुग्विकरणयोरलुग्विकरणस्यैव ग्रहण'मिति लुगविकरणस्य ग्रहणनिवृत्तिरिति भावः। यङ्लुकोरिति। यङि यङ्लुकि चेत्यर्थः। न दीर्घ इति।नीगागमात्प्राक् प्राप्तोऽभ्यासदीर्घो नेत्यर्थः। भविष्यदपि कित्त्वं दीर्घप्रतिबन्धकमिति भावः। नलोप इति। \`अनिदिता'मित्यनेन नकारस्य लोप इत्यर्थः। इत्यादीति। सनीस्रस्यते, दनीध्वस्यते, बनीभ्रस्यते, चनीकस्यते,पनीपत्यते,पनीपद्यते, चनीस्कद्यते।



 (468) नुगतोऽनुनासिकान्तस्य ।7।4।85।

 नुगतोऽनु। अङ्गस्येत्यधिकृतम्। \`अत्र लोपः' इत्यतोऽभ्यासस्येत्यनुवर्तते। \`गुणो यङ्लुको'रित्यतो यङ्लुकोरिति च। तदाह-- अनुनासिकान्तस्येत्यादि। ननु \`यंयम्यते' इत्यत्र नुको नकारस्य अपादन्तत्वादझल्परकत्वाच्च कथं \`नश्चे'त्यनुस्वार इत्यत आह-- नुकेति। नन्वभ्यासे ह्रस्वविदानाद्दीर्घस्याऽभावान्नुग्विधावत इति तपरकरणं व्यर्थमित्यत आह-- तपरत्वसामर्थ्यादिति। स्वाभाविक एव यो ह्रस्वोऽकारः, तस्यैव ग्रहणम्, नतु दीर्घादेशभूतस्य ह्रस्वाऽकारस्येत्येतदर्थं तपरकरणमिति भावः। बाभाम्यते इति। अत्र आकारस्थानिकस्य ह्रस्वविधिसंपन्नसय् अकारस्य न नुगिति भावः। जनधातोर्यङि नकारस्य आत्त्वविकल्पं स्मारयति-- ये विभाषेति। घ्नी भाव इति। यद्यपीह ह्नीभावविधावपि \`अभ्यासाच्चे'ति कुत्वे हकारस्य घकारः सिध्यति, तथापि प्रयत्नलाघवाऽभावात्, प्रक्रियालाघवाच्च \`घ्नी'ति घकारोच्चारणमिति भावः। जेघ्नीयते इति। पुनः पुनरतिशयेन वा हिनस्तीत्यर्थः। अत्र \`यङी'ति विषयसप्तमी। यङि विवक्षिते सतीति लभ्यते। तेन द्वित्वस्य परत्वेऽपि प्रागेव घ्नीभाव इति बोध्यम। जङ्घन्यते इति। गर्हितं गच्छतीत्यर्थः।



 (469) रीगृदुपधस्य च ।7।4।10।

 रीगृदरुपधस्य च। अभ्यासस्येति। \`अत्र लोपः' इत्यतस्तदनुवृत्तेरिति भावः। यङ्लुकोरिति। \`गुणो यङ्लुको'रित्यतस्तदनुवृत्तेरिति भावः। वरीवृत्यते इति। \`वृतु वर्तने' अस्माद्यङि द्वित्वे उदरत्वे हलादिशेषेऽभ्यासस्य रीक्। नृतेर्यङि नरीनृत्यते इत्यत्र णत्वमाशङ्क्य आह-- क्षुभ्नादित्वान्न ण इति। जरीगृह्यते इति। \`ग्रह ुपादने' अस्माद्यङि \`ग्रहिज्येति संप्रसारणे द्वित्वे उदरत्वे हलादिशेषे अभ्यासस्य रीक्। चलीक्लृप्यते। \`कृपो रो लः' इत्यभ्यासे रेफस्य लकारः। उत्तरखण्डे ऋकारस्याऽवयवो यो रेफस्तस्य लकारसदृश इत्यर्थः। ननु व्रश्चधातोर्यङि वरीवृश्च्यते इत्यत्र कथमभ्यासस्य रीक्, धातोः शकारोपधत्वे ऋदुपधाऽभावादित्यत आह-- रीगृत्वत इति। \`रीगृदुपधस्ये'त्यत्र ऋदुपस्येत्यपनीय \`ऋत्वत' इति वक्तव्यमित्यर्थः। ऋत् अस्यास्तीति ऋत्वत्।\`तसौ मत्वर्थे' इति भत्वात्पदत्वाऽभावान्न जश्त्वम्। परीपृच्छ्यते इति। प्रच्छधातोर्यङ \`ग्रहिज्ये'ति रेफस्य संप्रसारणमृकारः। पूर्वरूपं द्वित्वं रपरत्वं हलादिशेषः रीक्। वरीवृश्च्यते इति। व्रश्चधातोर्यङि संप्रसारणे द्वित्वादि पूर्ववत्।



 (470) स्वपिस्यमिव्येञां यङि ।6।1।19।

 स्वपिस्यमि। \`संप्रसारणं स्या'दिति शेषपूरणम्। \`ष्यङः संप्रसारण'मित्यतस्तदनुवृत्तेरिति भावः। सोषुप्यते इति। स्वप्धातोर्यङि यकारस्य संप्रसारणे उकारे पूर्वरूपे द्वित्वे अभ्यासगुणः। उत्तरखण्डे सस्य षत्वम्। सेसिम्यते इति। स्यमुधातोर्यहि यकारस्य संप्रसारणे पूर्वरूपे द्वित्वादि। अषोपदेशत्वान्न षः। वेवीयते इति। व्येञो यङि यकारस्य संप्रसारणे पूर्वरूपे द्वित्वादि। \`हलः' इति \`अकृत्सार्वधातुकयो'रिति वा दीर्घः। अथ वशधातोर्यङि \`वावश्यते' इत्यत्र \`ग्रहिज्ये'ति संप्रसारणे प्राप्ते तन्निषेधं स्मारयति--



 (471) न वशः ।6।1।20।

 न वशः। वशधातोश्च्छान्दसत्वं प्रायिकमिति प्रागेवोक्तम्।



 (472) चायः की। \`यङी'ति शेषः। \`स्वपिस्यमिव्येञां यङी'त्यतस्तदनुवृत्तेरिति भावः। चेकीयते इति। \`चायृ पूजानिशामनयोः'। अस्माद्यङि प्रकृतेः कीभावे द्वित्वादि।



 (473) ई घ्राध्मोः ।7।4।31।

 ई घ्राध्मोः। घ्रा ध्मा अनयोर्द्वन्द्वात्षष्ठीद्विवचनम्। \`यङी'ति सेषः, \`यङि चे'त्यतस्तदनुवृत्तेः। जेघ्रीयते। देध्मीयते इति। ईत्त्वे कृत्वे द्वित्वादि। ह्रस्वस्य इकारस्य विधावपि \`अकृत्सार्वधातुकयो'रिति दीर्घसिद्धेर्दीर्घोच्चारणम् \`अस्य च्वौ' इत्युत्तरार्थम्।



 (474) अयङ् यि क्ङिति ।7।4।22।

 अयड्यि क्ङिति। \`यी'ति सप्तमी। क् ङ् एतौ इतौ यस्येति विग्रहः। शीङ इति। \`शीङः सार्वधातुक गुणः'इत्यतस्तदनुवृत्तेरिति भावः। अयङि ङकार इत्। यकारदकार उच्चारणार्थः। ङित्त्वादन्तादेशः। शाशय्यते इति। शी य इति स्थिते ईकारस्य अय्। ततो द्वित्वे अभ्यासदीर्घः। ढौकृधातोर्यङि विशेषमाह-- अभ्यासस्य ह्रस्व इति। द्वित्वे अभ्यासह्रस्वे उकारे तस्य \`गुणो यङ्लुको'रिति गुण इत्यर्थः। तोत्रौक्यते इति। त्रौके रूपम्। इति यङन्तप्रक्रिया।













.





 ***अथ यङ्लुक्प्रकरणम् ।***







 (475) यङोऽचि च ।2।4।74।

 अथ यङ्लुक्प्रक्रिया निरूप्यन्ते। यङोऽचि च। अचीति प्रत्ययग्रहणं, न तु प्रत्याहारः, यङा साहचर्यात्। \`ण्यक्षत्रियार्षे'त्यतो लुगित्यनुवर्तते। तदाह-- यङोऽच्प्रत्यये लुगिति। चकारात्तं विनापीति। अच्प्रत्ययाऽभावेऽपीत्यर्थः। बहुलमिति। चाकरात् \`बहुलं छन्दसी'तिपूर्वसूत्राद्बहुलग्रहणमप्यनुकृष्यते इति भावः। एवं च अच्प्रत्यये तदभावेऽपि यङो बहुलं लुगिति फलितम्। तेन लूञो यङन्तादचि यङो लुगभावपक्षे अतो लोपे \`लोलूय' इति रूपम्। लुकि तु \`लोलुव' इति रूपं सिध्यि। तथा अच्पर्त्ययाऽभावेऽपि बोभूयते बोभवीतीत्यादौ यङो लुग्विकल्पः सिध्यतीति बोध्यम्। अनैमित्तिकोऽयमिति। अच्प्रत्ययादन्यत्र \`बोभवीतीत्यादौ यङ्लुगनैमित्तिकः। ततश्च परस्मादपि द्वित्वादिकार्यात्प्रागेव अन्तरङ्गत्वाद्यङो लुग्भवति, ततो द्वित्वादीति वस्तुतः स्थितिकथनमिदम्। अच्प्रत्यये विधीयमानस्तु यङ्लुक् नैमित्तिकत्वाद्बहिरङ्ग एव। ततश्च परत्वान्नित्यत्वाच् आदौ द्वित्वे कृते यङो लुकि अच्प्रत्ययमाश्रित्य प्राप्तो गुणः \`न धातुलोप आर्द्धधातुके' इति निषेधान्न भवति, अच्प्रत्ययस्य यङ्लोपनिमित्तत्वादिति बोध्यम्। नन्वेवं सति यङ्लुकि \`सन्यङो'रिति द्वित्वं न स्यात्, यङो लुका लुप्तत्वेन प्रत्ययलक्षणाऽभावादित्यत आह-- तत इति। यङो लुगनन्तरमित्यर्थः। \`न लुमते'त्यनेन हि लुमता शब्देन लुप्ते तन्निमित्तमङाकार्यं निषिध्यते। द्वित्वादिकं तु यङ्न्तस्य कार्यं, न तु यङनिमित्तकम्, यङि परतस्तद्विध्यभावादिति भावः। द्वित्वमिति। न च एकाचो विदीयमानं द्वित्वं कथमिह यङ्लुकि स्यात्, \`श्तिपा शपे'ति निषेधादिति वाच्यं, \`गुणो यङ्लुको'रित्याद्यब्यासकार्यविधिबलेन द्वित्वनिषेधाऽभावाज्ञापनादिति भावः। अभ्यासकार्यमिति। गुणादीति भावः। धातुत्वादिति। यङो लुकि सत्यपि प्रत्ययलक्षणमाश्रित्य यङन्तत्वात् \`सनाद्यन्ताः' इति धातुत्वम्। न च \`न लुमते'ति निषेधः शङ्क्यः, धातुसंज्ञाया यङन्तधर्मत्वेन यङि परतोऽङ्गकार्यत्वाऽभावादिति भावः। हो ङित्तवात्तदन्तादात्मनेपदमाशङ्क्य आह-- शेषादिति। ननु \`शेषात्कर्तरी'त्यत्र आत्मनेपदनिमित्तहीनो धातुः शेषः। यङन्तधातुस्तु न तथा, आत्मनेपदनिमित्तङकारानुबन्धसत्त्वादित्यत आह-- अनुदात्तङित इति तु नेति। कुत इत्यत आह-- ङित्त्वस्येति। तदेवोपपादयति-- यत्र हीति। यत्र प्रत्यये लुप्तेपि प्रत्ययमात्रवृत्तिधर्मपुरस्कारेण तमाश्रित्य कार्यप्रवृत्तिरिष्यते तत्रैव प्रत्ययलक्षणम्। यथा \`राजे'त्यत्र। तत्र हि लुप्तं सुप्प्रत्ययं सुप्त्वात्मकप्रत्ययमात्रवृत्तिधर्मपुरस्कारेणाश्रित्य सुबन्ततया पदत्वात् \`न लोपः' इति नकारलोपप्रवृत्तिः। ङित्त्वं तु न प्रत्ययमात्रधर्मः, \`ऋतेरीय'ङित्यादिप्रत्ययेष्वप्रत्ययेष्वपि चित्रङादिषु सत्त्वात्। ततश्च यङि लुप्ते सति प्रत्ययलक्षणेन तमाश्रित्य तद्वृत्तिङित्त्वप्रयुक्तं कार्यमात्मनेपदं न शङ्कितुं शक्यमिति बावः। ननु यत्किञ्चिद्धर्मपुरस्कारेण प्रत्ययाश्रयकार्ये प्रत्ययलक्षणं कुतो नेत्यत आह-- अत एवेति। प्रत्ययमात्रवृत्तिधर्मपुरस्कारेण प्रत्ययाश्रयकार्ये प्रत्ययलक्षणाश्रयणादेवेत्यर्थः। दीर्घो नेति। सु = शोभनाः दृषदो यस्य स सुदृषत्प्रासाद इत्यत्र समासावयवत्वाल्लुप्तं जसं प्रत्ययलक्षणेनाऽऽश्रित्य प्राप्तोऽसन्तत्वलक्षणो दीर्घो न भवति। उणादीनामव्युत्पत्तिपक्षे व्युत्पत्तिपक्षे च \`अस्तु अस्य' \`वेधा' इत्यादावप्रत्यये च \[असन्तत्वस्य\] सत्त्वेन प्रत्ययमात्रवृत्तित्वाऽभावेन तत्पुरस्कारेण दीर्गे क्रियमाणे प्रत्ययलक्षणाऽसम्भवादिति भावः। एतत्सर्व प्रत्ययलक्षणसूत्रभाष्यकैयटादिषु स्पष्टम्। न च \`सुदृषत्प्रासाद' इत्यत्र जसौ लुका लुप्तत्वात् \`न लुमते' ति निषेधादेव दीर्घो न भविष्यतीति वाच्यं, दीर्घस्याऽसन्तकार्यत्वेन जसि परे अङ्गकार्यत्वाऽभावादित्यलम्।ननु उक्तरीत्या प्रत्ययलक्षणाऽभावादल्लुप्तयङन्तन्ङित्तवप्रयुक्तमात्मनेपदं मास्तु। ये तावत्स्पर्धादयोऽनुदात्तेतः , ये च शीङादयो ङितः पठिताः , तेभ्य आत्मनेपदं दुर्वारमित्यत आह-- येऽपीति। तेभ्योऽपि नेति। तेभ्यो यङ्लुकि नात्मनेपदं भविष्यति, अतः प्रत्ययाऽसाधारणधर्माश्रयत्वे सत्येव प्रत्ययलक्षममिति क्लेशाऽनुभवो वृतेति वाच्यं , यङो ङकारस्य श्यन्नाश्न'मित्यादिगणनिर्देशादित्यर्थः। किंतु शबेवेति। \`कर्तरि श'बित्यस्य \`श्तिपा शपे'ति निषेधाऽविषयत्वादिति भावः। चर्करीतमिति. यङ्लुगन्तमदादौ बोध्यमिति व्याख्यातं प्राक्। अतोयङ्लुगन्ताच्छपो लुगित्यर्थः। एवं च भूधातोर्यङो लुकि द्वित्वादौ \`बोभू' इत्स्माल्लटि तिपि शपो लुकि बोभू ति इति स्थिते-



 (476) यङो वा ।7।3।94।

 यङो वा। \`उतो वृद्धिटरित्यतो हलीति, \`नाभ्यस्तस्याची'त्यतः पिति सार्वधातुके इति, \`ब्रुव ई'डित्यत ईडिति चानुवर्तते। तदाह-- यङन्तादित्यादिना। टित्त्वात्तिप आद्यवयव ईट्। तथा च बोभू ई ति इति स्थिते ऊकारस्य गुणे अवादेशे बोभवीतीति रूपं वक्ष्यति। \`भूसुवोस्तिङी'ति गुणनिषेधमाशङ्क्याह-- भूसुवोरिति। निपातनादिति। \`कृषेः छन्दसी'त्यतश्च्छन्दसीत्यनुवृत्तौ' \`दाधर्तिदर्धर्ति दर्धर्षि बोभूतु तेतिक्ते' इत्यादिसूत्रे भूदातोर्यङ्लुगन्तस्य गुणाऽभावो निपात्यते। \`भूसुवो'रित्येव तत्र गुणनिषेधे सिद्धे गुणाऽभावनिपातनं नियमार्थं-- \`यङ्लुकि छन्दस्येवाऽयं \`भूसुवो'रिति गुणनिषेधो, नान्यत्रे'ति। अतो लोकेऽपि यङ् लुगस्तीति विज्ञायते। एतेन \`यङोऽचि चे'ति यङ्लुग्विधौ \`बहुलं छन्दसीटति पूर्वसूत्राच्छन्दसीत्यनुवर्तयन्तः परास्ताः। तदाह- अत एव यङ्लुक् भाषायामपि सिद्ध इति। \`भूसुवोस्तिङी'ति सूत्रभाष्ये तु -- \`बोभूत्वित्येतसन्नित्यमार्थम्। अत्रैव यङ्लुगन्तस्य गुणो न भवति, नान्यत्र। क्व मा भूत् बोभवीती'त्युकमत्। अत्रैवेत्यस्य बोभूत्विति लोट्येवेत्यर्थः। यङ्लुगन्तस्येत्यस्य \`भूधातो'रिति शेषः। बोभवीतीत्येवोदाहृतत्वादिति शब्देन्दुशेखरे प्रपञ्चितम्। वस्तुतस्तु भाष्ये यङ्लुगन्तस्येति सामान्याभिप्रायेमेव, भूधातुमात्रसङ्कोचे मानाऽबावात्। \`बोभवीतीत्युदाहरणं तु धात्वन्तराणामपि प्रदर्शनपरमित मूलकृदाशयः। ननु भूधातोर्यङ्लुकि \`बोभू इत्यस्य \`भूसुवोस्तिङी'ति गुणनिषेधप्रसक्तिरनास्ति, द्वित्वे सति यङ्लुगन्तस्य प्रकृत्यन्तरत्वेन भूरूपत्वाऽभावात्। ततस्च यङ्लुगन्तस्याऽप्राप्ते गुणाऽभावे तत्प्राप्त्यर्थमेव बोभूत्विति निपातनमिति युक्तम्। तथा च छन्दस्येव यङ्लुगन्तस्य गुणनिषेधो नतु भाषायामिति नियमः कथं सिध्येदित्याशङ्क्य न्यायसिद्धमिदमित्याह-- द्विप्रयोग इति। षष्ठाद्यायादौ \`एकाचो द्वे प्रथमस्ये'त्यत्र \`किमिदं द्विर्वचनम्--एकाचः प्रथमस्य एकस्य स्थाने द्वितीयात्मक आदेशः स्थान्यपेक्षया अन्यो विधीयते, उत स्थानिन एकस्य सतो द्विरुच्चारणं विधीयते, नतु तत्स्थानिनोऽतिरिच्यते' इति संशय्य \`द्विः प्रयोगो द्विर्वचन'मिति सिद्धान्तितम्। तदधिकारस्थत्वात् \`सन्यङो'रिति द्विर्वचनमपि तथाविधमेव। ततश्च \`भू' इत्यस्यैव \`बोभू' इति द्विः प्रयुज्यमानतया \`भूसुवो'रिति भूग्रहणेन ग्रहणाद्यङ्लुक्यपि निषेधसिद्धेर्बोभूत्विति निपातनेन \`छन्दस्येव यङ्लुकि गुणनिषेधः, न तु भाषाया'मिति नियमलाभाल्लोकेऽपि यङ्लुक् सिद्ध इति भावः। बोभूत इति। अपित्त्वादीण्न। ङित्त्वाच्च न गुणः। बोभुवतीति। \`अदभ्यस्ता'दित्यत्। ङित्त्वाद्गुणाऽभावे उवङिति भावः। बोभवीषि-- बोभोषि भबोभूथः बोभूथ। बोभवीमि-- बोभोमि बोभूवः बोभूमः। बोभवाचंकारेति। \`कास्येनेका'जित्याम्। बोभविता। बोभविष्यति। बोभवीतु-- बोभूतात् बोभूताम् बोभुवतु। हेरपित्त्वादीण्नाङित्त्वान्न गुणः। बोभूहि- बोभूतात् बोभूतम् बोभूत। आटः पित्त्वेन अङित्त्वाद्गुणः। बोभवानि बोभवाव बोभवाम। लङ्याह--अबोभवीदित्यादि॥ अबोभवुरिति। \`सिजभ्यस्ते'ति जुसि गुणेऽवादेशः। अबोभवीः-- अबोभोः, अबोभूतम् अबोभूत। अबोभवम् अबोभूव अबोभूम। बोभूयादिति। विधिलिङि आशीर्लिङि च रूपम्। बोभूयातामिति विधिलिङस्तामि रूपम्। बोभूयुः। बोभूयाः। बोभूयातम् बोभूयात। बोभूयाम् बोभूयाव बोभूयाम। बोभूयास्तामिति। आशीर्लिङि तामि रूपम्। बोभूयास्त। बोभूयासम् बोभूयास्व बोभूयास्म। लुङस्तपि सिचि कृते आह-- गातिस्थेति। ईट्पक्षे इति। \`इतश्चे'ति इकारलोपे कृते ईडागमे \`सार्वधातुकार्द्धधातुकयो'रिति गुणं परमपि बाधित्वा नित्यत्वात् \`भुवो वुग्लुङ्लिटो'रिति वुगित्यर्थः। गुणे कृतेऽकृते च प्राप्तेर्वुकि नित्यत्वं बोध्यम्। अबोभूवीदित। वुकि कृते सति तेन व्यवधानादूकारस्य न गुणः। ननु लुङो झेर्जुसि वुकि अबोभूवुरिति रूपं वक्ष्यति। तदयुक्तम्, \`आतः' तिसूत्रे सिज्लुकि आदन्तादेव झेर्जुसिति नियमनादित्यत आह-- अभ्यस्ताश्रयो जुसिति। \`सिजभ्यस्ते'त्यनेन अभ्यस्तात्परत्वाज्जुसित्यर्थः। \`सिजभ्यस्ते'ति सूत्रे सिचः परत्वमाश्रित्य यो जुस् प्राप्तस्तस्यैवायं नियमः, न त्वभ्यस्ताश्रयजुस इति भावः। अबोभू उस् इति स्थिते \`जुसि चे'ति गुणमाशङ्क्य आह-- नित्यत्वाद्वुगिति। \`जुसि चे'ति गुणापेक्षयेत्यर्थः। अबोभूवुरिति। न चात्राभ्यस्ताश्रयजुसं बाधित्वा परत्वात् \`अदभ्यस्ता'दित्यदादेशः स्यादिति शङ्क्यम्, अभ्यस्ताश्रयजुसोऽदादेशापवादत्वादिति भावः। अबोभूवी-- अबोभोः अबोभूतम् अबोभूत। अबोभूवम् अबोभूम। इत्यादीति। अबोभविष्यताम् अबोभविष्यन्नित्यादि व्यक्तम्। पास्पर्धीतीति। स्पर्धधातोर्यङ्लुकि द्वित्वे \`शर्पूर्वाः खयः' इति पकारशेषे \`दीर्घोऽकितः' इति दीर्घे पास्पर्ध् इत्यस्माल्लटस्तिपि शपि शपो लुकि \`यङो वे'ति ईडागमे रूपम्। ईडभावे त्वाह-- पास्पर्द्धीति। पास्पर्ध् इति स्थिते \`झषस्तथोर्धोऽधः' इति तकारस्य धकारः। \`झलां जश् झशी'ति पूर्वधकारस्य द इति भावः। मिब्वस्मस्सु पास्पर्धीमि- पास्पर्ध्मि पास्मपर्ध्वः पापर्ध्मः। पास्पर्धाचकार। पास्पर्धिता। पास्पर्द्धिष्यति। पास्पर्धीतु-पास्पर्द्धु- पास्पर्द्धात् पास्पर्धतु।हेरपित्त्वादडभावं सिद्धवत्कृत्यआह-- हुझल्भ्य इति। पास्पर्धीति। हेर्धिभावे \`झरो झरी'ति वा धलोपः। पास्पर्धात्। पास्पर्धम्। पास्पर्धानि पास्पर्धाव पास्पर्धाम। लङिति उदाहरणसूचनम्। ईटि अपास्पर्धीदिति सिद्धवत्कृत्य ईडभावे आह--अपास्पर्दिति। अपास्पर्ध् त् इति स्थिते हल्ङ्यादिना तकारलोपे \`वाऽवसाने' इति चर्त्वविकल्प इति भावः। अपास्पर्धाम् अपास्पर्धुः। सिपि तु अपास्पर्ध् स् इति स्थिते जश्त्वे \`दश्चे'ति दकारस्य रुत्वपक्षे अपास्पर् र् स् इति स्थिते हल्ङ्यादिना सकारलोपे \`रो री'ति रेफलोपे \`ढ्रलोपे' इति दीर्घे विसर्गे \`अपास्पा' इति रूपम्। न च दीर्घे \`दश्चे'ति रुत्वमसिद्धमिति शङ्क्यम्, \`ढ्रलोपे' इति सूत्रे ढ्रग्रहणेन, लण्सूत्रे \`जर्गृधेरजर्धा' इति भाष्यप्रयोगेण च पूर्वत्राऽसिद्धमित्यस्याऽप्रवृत्तिबोधनात्। अपास्पर्धम् अपास्पर्ध्व अपास्पर्ध्म। लिङि-- पास्पर्ध्यात् पास्पर्ध्याताम्। पापसर्ध्यास्तामित्यादि। लुङि अपास्पर्ध् स् इति स्थिते \`अस्तिसिचः' इति नित्यमीट्। \`इट ईटी'ति सलोपः। अपास्पर्धीत् अपास्पर्धिष्टाम् अपास्पर्धिषुः। अपास्पर्धिष्यत्। गाधृधातोर्यङ्लुगन्ताल्लटस्तिपि इट्पक्षे जागाधीतीति सिद्धवत्कृत्य ईडभावे आह-- जागाद्धीति। जागाध् ति इति स्थिते \`झषस्तथो'रिति तकारस्य धः। जागाद्धः जागाधति। सिपि ईट्पक्षे जागाधीषीति सिद्धवत्कृत्य आह-- जाघात्सीति। आगाध् सि इति स्थिते \`एकाचो बशःर' इति गस्य भष्। धस्य चर्त्वमिति भावः। जागाद्धः जागाद्ध। जागाद्धि- जागाद्धात् जागाद्धम् जागाद्ध।जागाधानि जागधाव जागाधाम।लङि- अजागाधीत्- अजाघात, अजागाद्धाम् अजागाधुः। सिपि ईट्पक्षे, हल्ङ्यादिलोपे, रेफस्य विसर्गे आजाघा इति रूपमित्यर्थः। पक्षे अजाघादिति बोध्यम्। अजागाद्धामित्यादि। जागाध्यात्। लुङि \`अस्तिसिः'इति नित्यमीट्।अजागाधीत् अजागाधिष्टामित्यादि। नाथृ-उदाहरणसूचनम्। वर्गद्वितीयान्तोऽयं धातुर्न झषन्तः। तस्य ईट्पक्षे नानाथीतीति सिद्ध्वत्कृत्य ईडभावपक्षे आह-- दादद्धीति। दादध् ति इति स्थिते \`झषस्तथो'रिति तकारस्य धः। दादधीषीति सिद्धवत्कृत्याह--दाधत्सीति। \`एकाचो बशः' इति दस्य भष्। \`धस्य \`खरि चे'ति चर्त्वमिति भावः। दादत्थः दादत्थ। दादध्मीत्यादि। लोटि दादधीतु-दादद्धु। दादद्धि।दादधानि।लिङस्तिपिईटि अदादधीदिति सिद्धवत्कृत्य ईडभावे आह-- अदाधदिति। अदादध् त् इति स्थिते हल्ङ्यादिलोपे भष्भावे धस्य \`वाऽवसाने' इति चर्त्वविकल्प इति भावः। सिपि ईटि अदादधीरिति सिद्धवत्कृत्य ईडभावे आह-- अदाध इति। अदादध् स् इति स्थिते जश्त्वे \`दश्चे'ति दस्य रुत्वे हल्ङ्यादिना सलोपे रुत्वजश्त्वयोरसिद्धत्वेन झषन्तत्वाद्दस्य भषिति भावः। अदाधदिति पक्षे रूपम्। \`अस्तिसिचः' इति नित्यमीडिति मत्वाह-- अदादधीदिति। \`अतो हलादे'रिति वृद्धिविकल्पः। अदादधिष्टामित्यादि। \`स्कुदि आप्रवणे'। इदित्त्वान्नुम्। अस्माद्यङ्लुकि उदाहरति-- चोस्कुन्दीतीति। ईटि रूपम्। तदभावे त्वाह-- वोस्कुन्त्तीति। \`झसो झसि सवर्णे' इति दकारस्य लोपविकल्पः। इह यङो लुप्तत्वादिदित्त्वाच्च यङं तिङं चाश्रित्य नलोपो न। लङि ईट्पक्षे अचोस्कुन्दीदिति सिद्धवत्कृत्य ईडभावे आह-- अचोस्कुन्निति। अचोस्कुन् द् त् इति स्थिते हल्ङ्यादिना तकारलोपे दकारस्य संयोगान्तलोपः। लुङि तु \`अस्तिसिचः' इति नित्यमीट्। अचोस्कुन्दीत् अचोस्कुन्दिष्टाम्। इत्यादि। मोमुदीतीति। \`मुद हर्षे' ईटि \`नाभ्यस्तस्याऽची'ति लघूपधगुणनिषेधो न।मोमोदितेति। \`न धातुलोप आर्द्धधातुके' इति गुण निषेधस्तु न, धात्वंशलोपनिमित्ते आर्द्धधातुके परे एव तन्निषेधस्य प्रवृत्तेः , इह च यङ्लुकोऽनैमित्तिकत्वस्य उक्तत्वात्। लुङि गुण इति। \`सिज्निमित्तक' इति शेषः। अतो \`नाभ्यस्तस्ये'ति गुणनिषेधो न शङ्क्यः। चोकृर्तीति। कुर्द क्रीडायाम्, यङ्लुक्। द्वित्वादि। ईडभावे \`उपधायां चे'तिदीर्घः। अचोकूर्दिति। लङस्तिपि अचोकुर्द् स् इति स्थिते \`दश्चे'ति रुत्वपक्षे हल्ङ्यादिना सलोपे \`र री'ति प्रथमरेफलोपे दीर्घे दकारस्थानिकरेफस्य विसर्गे अचोकूरिति रूपमित्यर्थः। अचोखूरिति। खुर्दधातोर्यङ्लुगन्ताल्लङ सिपि कुर्दवद्रूपम्। अजोगूरिति। गुर्ददातोर्यङ्लुगन्तात्सिपि रूपम्। वनीवञ्चीतीति। \`वञ्चु गतौ', अस्मात् \`नित्यं कौटिल्ये गतौ' इति यङन्तस्य लुक्। द्वित्वादि। \`नीगञ्चु' इत्यादिना अभ्यासस्य नीगागमः। यङो लुका लुप्तत्वान्न तदाश्रितो नलोपः। तिपः पित्त्वेन अङित्त्वान्न तदाश्रितोऽपि नलोपः। ईकारोच्चारणसामर्थ्यान्नीको न गुणः। अन्यथा निकमेव विदध्यात्। नच \`नीग्वञ्चु' इत्यनबन्धनिर्देशाद्यङ्लुकि नीग्दुर्लभ इति शङ्क्यं, तत्र यङ्लुकोरित्यनुवृत्तिसमार्थ्येनाऽदोषादिति भावः। वनीवङ्क्तीति। ईडभावे चस्य कुत्वेन कः। नकारस्थानिकानुऽस्वारस्य परस्वर्णो ङकार इति भावः। वनीवक्त इति। तसो ङित्त्वादिह स्यादेव \`अनिदिता'मिति नलोपः। लोटि वनीवञ्चीतु- वनीवह्क्तु-- वनीवक्तात् वनीवक्ताम् वनीवचतु। हेर्धिः। अपित्त्वेन ङित्त्वान्नलोपः। अत एव ईडपि न। वनीवग्धि। वनीवञ्चानि। आटः पित्त्वादङित्त्वान्नलोपो न। लङि तिपि ईट्पक्षे आह-- अवनीवञ्चीदिति। ईडभावे त्वाह-- अवनीवन्निति। हल्ङ्यादिना तलोपे चकारस्य संयोगान्तलोपः। जङ्गमीतीति। गमेर्यङ्लुगन्ताल्लटस्तिपि ईट्। \`नुगतोऽनुनासिकान्तस्ये'ति नुक्। \`नश्चे'त्यनुस्वारः, परसवर्णश्चेति भावः। तासि आह--अनुदात्तेति। जङ्ग्मतीति। \`गमहने'त्युपधालोप इति भावः। ननु गमेरनिट्त्वात्प्रकृतिग्रहणे यङ्लुगन्तस्यापि ग्रहणाज्जङ्गमितेत्यत्र कथमिडित्यत आह-- अनुनासिकलोपस्येति। लङस्तिपि अजङ्गमीदिति सिद्धवत्कृत्य अजङ्गन्निति। अजङ्गातम् अजङ्ग्मुः। अजङ्गन् अजङ्गतम् अजङ्गत। अजङ्गमम् अजङ्गन्व अजङ्गन्म। लुङि-- अजङ्गमीदितय्त्र \`पुषादिद्युताद्य्लृदितः' इत्यङमाशङ्क्य आह-- अनुबन्धेति। हन्तेर्यङ्लुगिति। \`हिंसार्थे क्रियासमभिहारे, गत्यर्थत्वे तु कौटिल्ये इति इति बोध्यम्। हन्तेरित्यनुवर्त्त्येति। तथा च \`श्तिपा शपे'ति निषेधात्कथमिह हन्तेः कुत्वमित्याक्षेपः। गुण इति। \`गुणो यङ्लुको'विधेरेव यङ्लुकि क्वचिदप्रवृत्तिज्ञापनलाभेऽपि ह्नतेरिति श्तिपा निर्देशनिमित्तकनिषेधस्य कथं यङ्लुक्यप्रवृत्तिः स्यादित्यत आह-- सामान्यापेक्षेति। \`गुणो यङ्लुको'रित्यभ्यासस्य गुणविधानमेकाऽज्ग्रहमस्याऽनित्यत्वं ज्ञापयत्तद्वचनोपात्तत्वसामान्यात् \`श्तिपा शपे' त्यादिसर्वनिषेधानां यङ्लुकि क्वचिदप्रवृत्तिं ज्ञापयतीत्यर्थः। इति भाव इति। \`न्यास कृत' इति शेषः।जङ्घनीतीति। \`नुगतः' इति नुक्। जङ्घत इति। \`अइनुदात्तोपदेशे' त्यनुनासिकलोपः। जङ्घ्नतीति। \`गमहने'त्युपधालोपः। जङ्घनितेति। एकाज्ग्रहणादिण्निषेधो न। \`जङ्घही'त्यत्र \`हन्तेर्जः' इत्याशङ्क्याह-- श्तिपेति। अजङ्घन्निति। लङ्‌स्तिपि ईडभावे अजङ्घन् त् इति स्थिते हल्ङ्यादिलोप इति भावः। आशिषि तु वध्यादिति। जंघन्नित्यस्मादाशीर्लिङि \`हनो वध लिङी'ति वधादेशः, प्रकृतिग्रहणेन यङ्लुगन्तस्यापि ग्रहणादिति भावः। अवधीदिति। जंघन्नित्यस्माल्लुङस्तिपि \`लुङि चे'ति वधादेशे \`अस्तिसिचः' इति नित्यमीडिति भावः। ननु हनो यङ्लुगन्तादाशीर्लिङो लुङश्च तिपि द्वित्वात्प्रागेव वधादेशे कृते तस्य द्वित्वं कुतो न स्यादित्यत आह-- वधादेशस्य द्वित्वं तु न भवतीति। कुत इत्यत आह-- स्थानिवत्त्वेनेति। वधादेशात्परत्वादादौ द्वित्वे कृते सति कृतद्विर्वचनस्यस्थाने वधादेशः। तस्य च स्थानिवत्त्वेन साभ्यासतया \`अनभ्यासस्ये'ति निषेधान्न द्वित्वमित्यर्थः। ननु साभ्यासस्य स्थाने भवन् वधादेशः स्थानिवत्त्वेन साभ्यासोऽस्तु। द्वित्वं तु दुर्वारं, साभ्यासत्वेऽप्यभ्यासाऽनात्मकत्वात्, \`अनभ्यासस्ये'त्यनेन दातोरवयवस्याब्यासस्य द्वित्वनिषेधादित्यत आह-- तद्धीति। \`धात्वयवस्य अभ्यासस्ये'ति नार्थः, किंतु अनभ्यासो यो धातुस्तदवयवस्यैकाच इत्येवमनभ्यासग्रहणं सामानाधिकरण्येन दातोर्विशेषणमित्यर्थः। नन्वेवमपि न अभ्यासः अनभ्यास इति विग्रहे द्वित्वं दुर्निवारमेव, वधादेशस्य स्थानिवत्त्वेन साभ्यासत्वेऽप्यभ्यासानात्मकत्वादित्यत आह-- बहुव्रीहिबलादिति। न विद्यते अभ्यासो यस्य धातोरिति बहुव्रीहिमाश्रित्य अनभ्यासस्येत्येतद्धातोः सामानाधिकरण्येन विशेषणमित्यर्थः। प्रकृते च वधादेशस्य स्थानिवत्त्वेन साभ्यासत्वादभ्यासहीनत्वाऽभावान्न द्वित्वमिति भावः। आङ्पूर्वात्त्विति। \`यङ्लुगन्ताद्धनधातो'रिति शेषः। \`आङो यमहनः' इत्यत्र हन्ग्रहणेन यङ्लुगन्तस्यापि ग्रहणम्, प्रकृतिग्रहणे यङ्लुगन्तस्यापि ग्रहणादिति भावः। उत्परस्येति। \`चर गतौ भक्षणे च', अस्माद्यङ् लुकि लटस्तिपि ईडभावे द्वित्वे \`चरफलोश्चे'त्यभ्यासस्य नुक्। \`उत्परस्याऽतः' इत्युत्तरखण्डे अकारस्य उत्त्वम्, \`हलि चे'तिदीर्घः। चञ्चूर्तीति रूपम्। तिपमाश्रित्य उकारस्य लघूपधगुणस्तु न, \`उ'दिति तपरकरमसामर्थ्यात्। अन्यथा \`उ'रित्युक्तेऽपि \`भाव्यमानोऽण् सवर्णान्न गृह्णाती'त्येव दीर्घादिव्यावृत्तेरित्यर्थः। ननु उदिति तपरकरणाद्यथा गुणो निवर्तते तथा \`हलि चे'ति दीर्घोऽपि निवर्तेत इत्यत आह-- हलि चेति दीर्घस्तु स्यादेवेति। कुत इत्यत आह-- तस्येति। \`हलि चे'ति दीर्घशास्त्रस्य त्रैपादिकत्वेन \`उत्परस्याऽतः' इति शास्त्रं प्रत्यसिद्धतया तपरकरणेन तन्निवृत्तेसंभवादित्यर्थः। वस्तुतस्तु गुणस्याऽपि बहिरङ्गतयाऽसिद्धत्वात्तपरत्वनिवर्त्त्यत्वं न भवति। अत एव विप्रतिषेधसूत्रे भाष्ये \`उदोष्ठ्ये'त्युत्त्वे \`पोपूर्यते' इत्यत्राभ्यासगुणस्याऽपि बहिरङ्गतयाऽसिद्धत्वात्तपरत्वनिवर्त्त्यत्वं न भवति। अत एव विप्रतिषेधसूत्रे भाष्ये \`उदोष्ठ्ये'त्युत्त्वे \`पोपूर्यते' इत्यत्राभ्यासगुणो दृश्यमान उपपद्यते इति शब्देन्दुशेखरे प्रपचितत्। अचञ्चूरित। लङस्तिपि ईडभावे हल्ङ्यादिना तलोपे प्रत्ययलक्षणेन \`हलि चे'ति वा, पदान्त्तवात् \`र्वोरुपधाया' इति वा दीर्घः। \`खनु अवदारणे' अस्माद्यङ् लुकि उदाहरति-- चङ्खनीतीति। चङ्खाहीति। हेरपित्त्वेन ङित्त्वात् \`जनसने'त्यात्त्वम्। अचङ्घनीदिति। \`अस्तिसिचः'इति नित्यमीट्। \`अतो हलादे'रिति वृद्धिविकल्पः। युधातोर्योयोतीत्यत्र \`उतो वृद्धि'रिति वृद्धिमाशङ्क्याह-- उतो वृद्धिरित्यत्रेति। आशिषि दीर्घ इति। \`अकृत्सार्वधातुकयो'रित्यनेनेति भावः। अयोयावीदिति। ईटि सिचि वृद्धि। नुधातोरपि युधतुव्दरूपाणीति मत्वाह-- नोनवीतीति। हाङ्हाकोर्यङ्लुकि तुल्यानि रूपाणि। ङित्त्वप्रयुक्तात्मनेपदस्य यङ्लुकि अप्रवृत्तेरुक्तत्वादिति मत्वाह-- जाहेतीति। हाङहाकोर्यङ्लुगन्ताल्लटस्तिपि ईटि आद्गुणे रूपम्। नच हाङोऽभ्यासस्य \`भृञामि'दिति इत्त्वम्, हाकस्तु तन्नास्ति, भृञ् माङ् ओहाङ् एषां त्रयाणामेव तत्र ग्रहणात्, तत्कथं हाङ्हाकोस्तुल्यत्वमिति शङ्क्यं, \`भृञामि'दित्यस्य श्लावेव प्रवृत्तेः। न चाऽकित इति निषेद्धाकोऽभ्यासस्य दीर्घाऽभावात्कथमुभयोस्तुल्यरूपत्वमिति वाच्यं, क् इत् यस्य स कित्, न विद्यते किद्यस्य स अकित्, तस्य अकित इति बहुव्रीहिगर्भबहुव्रीह्याश्रयणात्। इह हाको धातोः कित्त्वेऽपि न किद्वत्त्वम्। \`द्विःप्रोगो द्विर्वचनं षाष्ठ'मिति सिद्धान्तात्। बहुव्रीह्याश्रयणसामर्थ्यादेव व्यपदेशिवत्त्वेन हाको न किद्वत्त्वम्. अतो हाकोऽप्यभ्यासदीर्घो निर्बाध इति भावः। जाहीत इति। हाङ्हाकोस्तसि ईत्वमेव। ननु हाको \`जहातेश्चे'ति इत्त्वविकल्पः कुतो नेत्यत आह-- इहेति। हलादौ क्ङिति सार्वधातुके \`जहातेश्चे'ति इत्त्वविकल्पः, तथा \`आ च हौ' इति जहातेर्हौ परे आत्वमित्त्वमीत्वं च, तथा \`लोपो यी'ति यादौ सार्वधातुके जहातेराल्लोपश्च, तथा \`घुमास्थे'ति जहातेर्हलादौ क्ङित्यार्द्धधातुके ईत्त्वं च, तथा \`एर्लिङी'ति जहातेरार्द्धदातुके किति लिड्येत्तवं च इत्येते पञ्चापि विधयो यङ्लुकि न भवन्तीत्यर्थः। कुत इत्यत आह-- श्तिपेति। एवं च \`जाहीत' इत्यतर् \`ई हल्यघो'रिति ईत्‌तवमेव, न त्वित्त्वविकल्प इति स्थितम्। जाहतीति। \`अदभ्यस्ता'दित्यदादेशः, \`श्नाभ्यस्तयो'रित्याल्लोपः।जाहाचकार। जाहिता।जाहिष्यति। जाहेतु- जाहातु-जाहीतात् जाहीताम् जाहतु। जाहीहीति। हेरपित्त्वेन ङित्त्वादीत्त्वम्। इह \`आ च हौ' इति न। विधिलिङ्याह-- जाहीयादिति। \`ई हल्यघो'रिति ईत्त्वमेव। \`लोप यी'त्याल्लोपस्तु न। आशिषि जाहायादिति। इह \`घुमास्थे'ति ईत्त्वं न। \`एर्लिङी'त्यपि न। अजाहासीदिति। \`यमरमेटति सगिटौ। \`ञि ष्वप् शये'। असय् यङ्लुकि \`स्वपिस्यमिव्येञां यङी'ति संप्रसारणमाशङ्क्याह-- लुका लुप्ते इति।ुत्त्वं नेति। वस्य संप्रसारणं नेत्यर्थः। ईडभावपक्षे \`रुदादिभ्यः' इति इटमाशङ्क्य आह-- रुदादिभ्य इति। असास्वबिति। लङस्तिपि ईडभावे हल्ङ्यादिलोपः। असास्वापीदिति। \`अतो हलादे'रिति वृद्धिविकल्पः। \`अस्तिसिचः' इति नित्यमीट्।



 (477) रुग्रिकौ च लुकि ।7।4।91।

 रुग्रिकौ च लुकि। \`रीगृदुपधस्य चे'त्यत ऋदुपधस्ये?त्यनुवर्तते। रिगपि इह चाकारत्समुच्चीयते। \`अत्र लोपः' इत्यतोऽभ्यासस्येनुवर्तते। \`गुणो यङ्लुको'रित्यतो यड्ग्रहणं च। तदाह-- ऋदुपधस्येत्यादिना। रुकि उकार उच्चारणार्थः। रिकितु इकारः श्रूयत एव। एवं रीकि ईकारश्च, व्याख्यानात्। ऋतश्च। तथेति। अभ्यासस्य रुक् रिक् रीक् एते आगमाः स्युर्यङ्लुकीत्यर्थ \`वृतु वर्तने', अस्माद्यङ्लुगन्तात् ववृत् इत्यस्माल्लटस्तिपि ईट्पक्षे अभ्यासस्य क्रमेण रुकं रिकं रीकं चोदाहरति-- वर्वृतीति वरिवृतीति वरीवृतीतीति। ईट्पक्षे \`नाभ्यस्तस्याचि पिति सार्वधातुके' इति निषेधान्न लघूपधगुणः। ईडभावेऽपि रुगाद्यागमत्रयमुदाहरति-- वर्तर्तीत्यादि। इति नेति। इण्निषेधो नेत्यर्थः। लोटि वर्वृतीतु-- वर्वर्त्तु-- वर्वृत्तात् वर्वृत्ताम् वर्वृततु। वृर्वृद्धि। वर्वर्तानि। लङस्तिपि ईटि आह-- अवर्वृतीदिति। ईडभावे त्वाह--अवर्वर्दिति। हलऱ्यादिना तिपो लोपः। \`रात्सस्ये'ति नियमान्न संयोगान्तलोपः। अवर्वा इति। लङ सिपि अवर्वर्त् स् इतिस्थिते जश्त्वे \`दश्चे'ति दकारस्य रुत्वे \`रो री'ति पूर्वरेफस्य लोपे \`ढ्रलोपे' इति दीर्घे हल्ङ्यादिना सिपो रेफस्य विसर्ग इति भावः। अङ् नेति। \`पुषादिद्युतादीत्यनेने'ति शेषः। \`अस्तिसिचः' इति नित्यमीट्। अथ \`डु कृञ् करणे' इति धातोरुदाहरति-- चर्करीतीत्यादि। चर्कृयादिति। विधिलिङस्तिङः सार्वधातुकत्वात् \`अकृत्सार्वधातुकयो'रिति दीर्घो न। आशिषीति। आशीर्लिङ आर्द्धधातुकत्वात् \`रिङ् शयग्लिङ्क्षुट इति रिङिति भावः। लुङि अचर्कारीदिति। सिचि वृद्धिः। ऋतश्चेति तपरत्वान्नेहेति। \`रुगिग्रीक' इति शेषः। चाकर्तीति। ईडभावे रूपम्। न चाभ्यासह्रस्वत्वे \`रीगृत्वतः' इति रीक् शङ्क्यः, नित्यत्वादुरदत्त्वस्य प्राप्तेः। चाकीर्तः चाकिरति इत्यादि। ङित्त्वाद्गुणाऽभावे ऋत इत्त्वं रपरत्वम्। ईटि चाकरीति। चाकीर्तः चाकिरति। चाकरांचकार। चाकरिता। चाकर्तु चाकीर्तात् चाकिरतु। चाकीर्हि। चाकिराणि। लङि अचाकरीत्- अचाकः। अचाकीर्ताम्। अचाकरुः। विधावाशिषि च चाकीर्यात्। यासुटो ङित्त्वान्न गुणः। इत्त्वं। \`हलि चे'ति दीर्घः। चाकीर्याताम्। चाकीर्यास्तामित्यादि। लुङि अचाकारीत् अचाकारिष्टामित्यादि। एवं \`तॄ प्लवनतरणयोः' इत्स्यापि रूपाणि। अद्वैतदीपिकायां तु \`चोद्यं नावतरीतर्ती'ति लेखकप्रमादः। \`चोद्यं तु नावतातर्ती'ति पाठः प्रामाणिकः। अर्तेरिति। सूचिसूत्री'त्यादिना ऋधातोर्यङ्। तस्य लुक्। व्यपदेशिवत्त्वेन ऋ इत्यस्य आदिभूतादचः परत्वाद्द्वितीयैकाच्त्वाच्च द्वित्वम्। अभ्यासऋवर्णस्य अत्त्वे रपरत्वे अर् ऋ इति स्थिते अभ्यासस्य रुक्। लटस्तिपि ईडभावे अर् ऋ ति इति स्थिते हलादिशेषेम रेफस्य निवृत्तिः। अ ऋ इति स्थिते अभ्यासस्य रुक्। लटस्तिपि ईडभावे अर् ऋति इति स्थिते, तिपि, ऋकारस्य गुणे, अकारे, रपरे सति, अरर्तीति रूपमित्यर्थः। रिग्रीकोस्त्विति। यङ्लुकि द्वित्वे उरदत्त्वे हलादिशेषे अ ऋ इति स्थिते रिकि रीकि च कृते तिपि उत्तरखण्डस्य ऋकारस्य गुणे अकारे रपरे कृते अरि अर्ति, अरी अर्तीति स्थिते अभ्यासे रेफादिवर्णसय् यणं बाधित्वा \`अभ्यासस्याऽसवर्णे' इति इयङि अरियर्तीति रिग्रीकोस्तुल्यं रूपमित्यर्थः। अथ लटस्तिपि ईट्पक्षे आह-- अररीति अरियरीतीति। अर्ऋत इति। रुकि तसि रूपम्। ङित्त्वान्न गुणः। अरियृत इति। द्वित्वे उरदत्त्वे हलादिशेषे अ ऋ तस् इति स्थिते रिकि रीकि च कृते इयङादेशे रूपम्। झि- अदिति। \`झि'इत्यविभक्तिनिर्देश उदाहरणसूचनार्थः। \`अदभ्यस्ता'दिति झेरदादेश इति यावत्। यणिति। रुकि कृते अर् ऋ अति इति स्थिते ऋकारस्य यण् रेफ इत्यर्थः। तथा च अर् र् अतीति स्थिते आह-- रुको रो रीति लोप इति। ननु रेफस्य लोपे कर्तव्ये यणादेशसंपन्नस्य रेफस्य \`अचः परस्मि'न्निति स्तानिवत्त्वादृकारपरकत्वाद्रेफपरकत्वाऽभावात्कथं पूर्वरेफस्य लोप इत्यत आह-- पूर्वत्रासिद्धे तन्निषेधादिति। पूर्वत्रासिद्धीयकार्ये कर्त्वये स्थानिवत्त्वनिषेधादित्यर्थः। आरतीति। अर् र् अति इति स्थिते पूर्वरेपस्य लोपे सति \`ढ्रलोपे' इति दीर्घः। नच यणः स्थानिवत्‌तवं शङ्क्यं, दीर्घविधौ तन्निषेधादिति भावः। अरिय्रतीति। द्वित्वे उरदत्त्वे हलादिशेषे रिकिरीकि च कृते, परत्वादभ्यासस्य इयङि ततो यणि रिग्रीकोस्तुल्यमेव रूपमित्यर्थः। अरर्षि अरियर्षि अररीषि अरियरीषि अरऋथः अरियृथः। अरर्मि अरियर्मि अरियरीमि। अर्ऋवः- अरियृवः। अररांचकार-- अरियरांचकार। अररिता- अरियरिता। अररिष्यति- अरियरिष्यति। अरर्तु अरियर्तु अररीतु अरियरीतु। अर्ऋतात् अरियृतात्। अरऋताम् - अरियृताम्। आरतु- अरिय्रतु। अर्ऋहि- अरियृहि। अरराणि- अरियराणि। अरराव- अरियराव। लङि - आरः- आरियः आररीत्‌- आरियरीत्। आर्ऋताम्- आरियृताम्। आररुः- आरियरुः। आरः - आरियः आररीः - आरियरीः। आर्ऋतम्- आरियृत्। आर्ऋत - आरियृत। आररम् - आरियरम्। आर्ऋव - आरियृव। विधिलिङि - अर्ऋयात्- अरियृतात्। अर्ऋयाताम्। अरियृयाताम् अरऋयुः - अरियृयुरित्यादि। आशीर्लिङि विशेषमाह-- लिङि श्तिपेति। रुकि अर् ऋयात् इति स्थिते अर्ति इति श्तिपा निर्दशात् \`गुणोऽर्ति' इति गुणो नेत्यर्थः। रिङिति। \`ऋकारस्ये'ति शेषः। तथा च अर् रि यादिति स्थिते आह-- दीर्घ इति। \`रो रीटति लोपे \`ढ्रलोपे' इति दीर्घ इत्यर्थः। तथा च परिनिष्ठितमाह-- आरियादिति। रिग्रीकोस्त्वाह-- अरिय्रियादिति।अरि ऋ यात्, अरी ऋ यात् इति स्थिते इवर्णस्य इयङ्। ऋकारस्य रिङ्। \`लोप व्यो'रिति यलोपस्तु न, बहिरङ्गत्वेन रिङोऽसिद्धत्वात् , \`अचः परस्मि'न्निति स्थानिवत्त्वाच्च। \`न पदान्ते'ति निषेधस्तु न शङ्क्यः , \`स्वरदीर्घयलोपेषु लोपरूपाऽजादेश एव न स्थानिव'दित्युक्तेरित्यलम्। लुङि- आरारीत्, आरियारीत्। लृङि आररिष्यत् - आरियरिष्यत्। गृहू ग्रहणे इति। ऋदुपधोऽयम्। यङ्लुकि द्वित्वे उरदत्त्वे हलादिशेषे अभ्यासस्य रुग्रिग्रीकः। तदाह-- जर्गृहीतात्यादि. ईटप्क्षे \`नाभ्यस्तस्याऽचि पिति सार्वधातुके' इति लघूपधगुणनिषेधः। ईडभावे त्वाह-- रजर्गर्ढीत्यादि. जर्गृह् ति इतिस्थिते लघूपधगुणे रपरत्वे ढत्वधत्वष्टुत्वढलोपाः। \`यणो मयः' इतिशिष्टस्य ढस्य द्वित्वविकल्पः। एवं जरिगर्रडि- जरीगर्ढि। जर्गृढ इति। रुक् ढत्वध्तवष्टुत्वढलोपाः। ङित्त्वान्न गुणः। एवं जरिगृढः 2। जर्गृहतीति। \`अदभ्यस्ता'दित्यत्। जर्गृहीषि - जरिगृहीषि- जरीगृहीषि। \`नाभ्यस्तस्याचि पिती'ति न लघूपधगुणः। जर्घक्षि - जरिघर्षि - जरीघर्षि । जर्गृढः - जरिगृढः जरीगृढः। जर्गृढ जरिगृढ जरीगृढ। जगृहीमि जरिगृहीमि जरीगृहीम, जर्गर्ह्मि जरिगर्ह्मि, जर्गृह्वः जरिगृह्वः, जर्गृह्मः जरिगृह्मः जरीगृह्मः। जर्गर्हांचकार जरिगर्हांचकार जरीगर्हांचकार। जर्गर्हिता जरिगर्हिता
जरीगर्हिता। जर्गर्हिष्यति जरिगर्हिष्यति जरीगर्हिष्ति। जर्गृहीतु जरिगृहीतु जरी्गृहीतु, जर्गर्ढु जरिगर्ढु जरीगर्ढु, जर्गृढात् जरीगृढात्, जर्गृढाम् जरिगृढाम् जरीगृढाम्, जर्गृहतु जरिगृहतु जरीगृहतु। जर्गृढि जरिगृञि जरीगृढि । जर्गृहाणि जरीगृहाणि।लङि अजर्गृहीत् अजरिगृहीत् अजरीगृहीत्। ईडभावे तु - अजर्गर्हत् इति स्थिते हल्ङ्यादिना तलोपे हस्य ढत्वे गस्य भष् घकारः। अजर्घर्ट् अजरिघर्ट् अजरीघर्ट्।एकाज्ग्रहणे सत्यपीह यङ्लुकि भष् घकारः , \`गुणो यङ्लुको'रित्यनेन \`श्तिपा शपे'ति निषेधस्याऽनित्यत्वज्ञापनादित्याहुः। अजर्गृढाम् 3 अजर्गृहुः 3।अजर्गृहीः 3 - अजर्घर्ट् 3 अजर्गृढम् 3 अजर्गृढ 3। अजर्गृहम् 3 अजर्गृह्व 3 अजर्गृह्म 3। जर्गृह्यात् 3। लुङि \`अस्तिसिचः' इति नित्यमीट्। अजर्गर्हीत् 3। अजर्गर्हिष्यत् 3। गृह्णातेस्त्विति। \`ग्रहज्ये'ति संप्रसारणं नेति भावः। ईडभावे त्वाह-- जाग्राढीति। जाग्रह् ति इति स्थिते ढत्वधत्वष्टुत्वढलोपदीर्घाः। जाग्रह् तस् इति स्थिते आह-- तसादाविति। कृते संप्रसारणे ऋदुपधत्वात् रुगादीनाशङ्क्य आह-- तस्येति। संप्रसारणस्येत्यर्थः। जागृर्ढ इति। ढत्वधत्वष्टुत्वढलोपाः। \`ढ्रोलोपे' इति दीर्घस्तु न, ऋकारस्यऽनणत्वात्। जागृहति। सिपः पित्त्वान्न संप्रसारणमिति मत्वाह-- जाग्रहीषि जाघ्रक्षीति। ईडभावे, हस्य ढः, तस्य कः, ससय् षः, भष्भावः। जागृढः जागृढ। जाग्रहीमि - जाग्रह्मि जागृह्वः जागृह्मः। इत्यनुवृत्तेरिति। \`एकाचो द्वे' इति सूत्रे हरदत्तेन तथोक्तत्वादिति भावः। माधवस्त्विति। एकाज्ग्रहणं नानुवर्तत इति तदाशयः। भाष्यविरुद्धमिति। \`एकाचो द्वे प्रथमस्ये'ति सूत्रभाष्ये \`ग्रह उपादाने' इत्स्माद्यङि संप्रसारणे अभ्यासस्य रीकि यङन्तात् जरीगृहीता, जरीगृहितं, जरीगृहितव्यमित्यत्र इटो दीर्घाऽभावं सिद्धवत्कृत्य तत्र दीर्घमाशङ्क्य ग्रहोऽङ्गात्परस्य इटो दीर्घो विधीयते। \`जरीगृह्' इत्यङ्गं, तच्च न ग्रहधातुरिरि निरूप्याङ्गविशेषणसामर्थ्यादेव \`प्रकृतिग्रहणे यङ्लुगन्तस्याऽपि ग्रहण'मिति नात्र प्रवर्तत इति समाहितम्। यङन्ते उक्तो न्यायो यङ्लुगन्तेऽपि जागर्हितेत्यादौ समान इत्यादि प्रौढमनोरमायां ज्ञेयम्। नच हरदत्तमत एकाज्ग्रहणानुवृत्त्यैवाऽत्र दीर्घनिवारणे सति भाष्योक्तमिदं समाधानं नादरणीयमिति वाच्यम्, उपायस्य उपायान्तराऽदूषकत्वादित्यलम्। जाग्रहिष्यति। जाग्रहीतु जाग्राढु जागृढाम् जागृहतु। हौ - जागृढि। जाग्रहाणि। लङि अजाग्रहीत्- अजाघ्रट् अजागृढाम्। अजागृढम् अजागृढ। अजाग्रहम् अजागृह्म। जागृह्यात्। लुङि - अजाग्रहीत्। \`ह्म्यन्ते'ति न वृद्धिः \`अस्तिसिचः' इति नित्यमीट्। अजाग्रहिष्यत्। \`गृधु अभिकाङ्क्षायाम्'। अस्माद्यङ्लुगन्ताल्लटस्तिपि ईटि आह-- जर्गृहधीतीति। \`नाभ्यस्तस्ये'ति न लघूपधगुणः। ईडभावे आह -- जर्गर्द्धीति। जर्गृध् ति इति स्थिते \`झषस्तथो'रिति तकारस्य धः। लघूपधगुणः। ईडभावे आह-- जर्गर्द्धीति। जर्गृध् ति इति स्थिते \`झषस्तथो'रिति तस्य धः। जर्घर्त्सीति। जर्गृध् सि इति स्थिते, गस्य भष् घः, गुणः, रपरत्वं , धस्य चर्त्वम्। जर्गर्ध्मि 3 जर्गृधीमि 3। जर्गृध्वः 3 जर्गर्धांचकार 3। जर्गर्थिता 3। जर्गर्धिष्यति 3। जर्गृधीतु 3। जर्गर्द्धु 3। जर्गृद्धात् 3। हौ - जर्गद्धि 3। जर्गृधानि 3। लङि- तिपि ईट् अजर्गृधीत् 3। ईडभावे इति। अजर्गृध् त् इति स्थिते पित्त्वादङित्तवाद्गुणे रपरत्वे हल्ङ्यादिना तकारलोपे पदान्तत्वाद्गस्य भष् घकारः। धस्य जश्त्वेन दकारे तस्य \`वाऽवसाने' इति चर्त्वविकल्प इत्यर्थः। अजर्घर्दिति। \`रात्सस्ये'ति नियमान्न संयागन्तलोपः। अजर्गृरद्धाम् अजर्गृधुः। सिपि ईडभावपक्षे अजर्गृध् स् इति स्थिते, गुणे रपरत्वे हल्ङ्यादिलोपे भष्भावे , धस्य जश्त्वे, तस्य चर्त्वविकल्पे, पूर्ववदेव रूंप सिद्धवत्कृत्य आह-- सिपि दश्चेति पक्षे रुत्वमिति। तथा च अजर्घर् र् इति स्थिते \`रो रि' इति लोपे \`ढ्रलोपे' इति दीर्घे, शिष्टरेफस्य विसर्गे, अजर्घा इति रूपमित्यर्थः। अजर्गृद्धम्। अजर्गृद्ध। अजर्गृधम् अजर्गृध्व अजगृध्म। लुङि आह--अजर्गर्धीदिति। \`अस्तिसिचः' इति नित्यमीट्। पापच्छीतीति. \`प्रच्छ ज्ञीप्सायाम्' अस्माद्यङ्लुगन्ताल्लटस्तिपि ईटि रूपम्। ईडभावे आह-- पाप्रष्टीति। \`व्रश्चे'ति छस्य षः। तकारस्य ष्टुत्वे टः। \`च्छ्वो'रिति छस्य शकारस्तु नात्र भवति, तस्य अनुनासिकादौ प्रत्यये क्वौ झलादौ किति ङिति च विहितत्वात्। ननु तिपः पित्त्वेन ङित्त्वाऽभावात् \`ग्रहिज्ये'ति संप्रसारणाऽबावेऽपि तसो ङित्त्वात्संप्रसारणं दुर्वारमित्यत आह-- तसादावित। श्तिपेति। \`ग्रहिज्ये'ति सूत्रे \`प्रच्छती'ति श्तिपा निर्देशादित्यर्थः। पाप्रच्छतीति। \`अदभ्यस्ताटदित्त्। पाप्रच्छीषि। सिपि ईडभावे तु \`च्छ्वो'रिति छस्य न शः, सिपो झलादित्वेऽपि ङित्तवाऽभावात्। किंतु \`व्रश्चे'ति ष एव। \`षढो'रिति षस्य कः, सस्य षत्वम्। पाप्रक्षि पाप्रष्ठः पाप्रष्ठ। पाप्रश्मीति। अनुनासिकप्रत्ययपरकत्वाच्छस्य \`च्छ्वो'रिति श इति भावः। पाप्रच्छ्व इति। अत्र\`च्छ्वो'रिति न शः, वसो झलादित्वाऽभावात्। पाप्रश्म इति। अनुनासिकादिप्रत्ययपरकत्वाच्छस्य शः। पाप्रच्छांचकार। पाप्रच्छिता। पाप्रच्छिष्यति। पाप्रच्छीतु- पाप्रष्टु- पाप्रष्टात् पाप्रष्टाम् पाप्रच्छतु। हेर्द्धिः, अपित्त्वेन ङित्तवात्, झलादित्वाच्च छस्य शः । तस्य \`व्रश्चे'ति षः, ष्टुत्वेन धस्य ढः, षस्य जश्त्वेन डः, पाप्रड्‌ढि। पाप्रच्छानि। लङि तिपि ईटि - अपाप्रच्छीत्। इडभावे तु अपाप्रच्छ् त् इति स्थिते हल्ङ्यादिना तलोपे छस्य षः, तस्य जश्त्वचर्त्वे। अपाप्रट् अपाप्रष्टाम् अपाप्रच्छुः। अपाप्रच्छीः - अपाप्रट् इति नित्यमीट्। अपाप्रच्छिष्यत्। उठ्भाविनामिति। \`भू प्राप्तौ' चुरादिराधृषीयः। तस्मात् \`आवश्यकाधर्ण्ययोणिनि'रिति भविष्यदर्थे णिनिः। ऊठं प्राप्स्यतामित्यर्थः। उठ्‌विषयाणामित यावत्। ध्वनितमिति। सूचितमित्यर्थः। स्पष्टीकृतमिति। तथाहि \`च्छ्वो'रिति सूत्रे क्ङिद्ग्रहणानुवृत्तौ कांश्चिद्दोषानुद्भाव्य परिहृत्य क्ङिद्ग्रहणानुवृत्तिं स्वीकृत्योक्तं भाष्ये -- \`एतावानेव विशेषः। अनुवर्तमाने क्ङिद्ग्रहणेछः षत्वं वक्तव्य'मिति। अत्र कैयटः-- प्रष्टा पृष्टमित्यादौ \`च्छ्वो'रिति छस्य शत्वे कृते तस्य \`व्रश्चे'तिषत्व ष्टुत्वमिति स्थितिः। तत्र क्ङितीत्यनुवृत्तौ छस्य षत्वं न स्यादतश्छस्य षत्वं वक्तव्यमित्यर्थः। नच क्ङिद्ग्रहणानुवृत्तावत्र शत्वाऽभावेऽपि न दोषः, व्रश्चादिना छस्य षत्वे इष्टसिद्धेरिति वाच्यं, \`च्छ्वो'रित्यत्र \`छस्य षत्वं वक्तव्यमित्यनेनैव प्रष्टेत्यादिसिद्धेर्व्रश्चादिसूत्रे छग्रहणं न कर्तव्यमित्याशयात्। न च प्रडिति क्विबन्तात्सोर्लोपे षत्वार्थं व्रश्चादिसूत्रे छग्रहणमिति वाच्यम्, तत्रापि क्विब्निमित्तशादेशस्य दुर्निवारत्वात्। विच् तु प्रच्छधातोरनभिधानान्नास्ति। एवं चाऽत्र भाष्ये \`उठ्भाविभ्यो यङ्लुङ् नास्ती'त्युक्तप्रायम्। अन्यथा \`च्छ्वो'रित्यत्र क्ङिद्ग्रहणानुवृत्तौ दिवेर्यङ्लुकि तिबादौ ईडभावे लघूपधगुणे \`लोपो व्यो'रिति वलोपे देदेति देदेषीत्याद्यूठोऽभावे रूपम्। तदननुवृत्तौ तु वस्य ऊठि देद्योति देद्योषीत्यादि रूपमिति विशेषस्य सत्त्वादेतावानेवनेत्येवकारो विरुध्येत। अत ऊठ्‌भाविनां यकारवकारा उक्तं ज्ञापनमित्यर्थः। स्रिविमव्योस्त्विति। \`स्रिवु गतिशोषणयोः', \`मव्य बन्धने' इत्यनयोरित्यर्थः। न्याय्यमिति। उक्तज्ञापनस्य \`च्छ्वो'रिति सूत्रस्थभाष्यमूलकत्वादिति भावः। न च ज्ञापनस्य सामान्यापेक्ष्तवं कुतो नाश्रीयते इत्यत आह-- माधवादिसंमतं चेति। \`उक्तविशेषवत्त्व'मिति शेषः। ऊठ्भावीति। अतो नास्य यङ्लुगिति भाव-। वान्ता इति। \`ऊठ् भाविन' इति शेषः। नैतेषामपि यङ्लुगिति भावः। ऊठ्भाविनामिति विशेषणस्य व्यावर्त्यमाह-- हय गताविति। अस्य यान्तत्वेऽपि ऊठ्विषयत्वाऽभावादस्त्येव यङ्‌लुगिति भावः। जाहतीति। तिप ईडभावे \`लोपो व्यो'रिति यलोपः। मिपि ईडभावे जाहय् मि इति स्थिते आह-- वलि लोपे इति। ईटि
-- जाहयीमि। जाहयांचकार। जाहयिता। जाहयिष्यति। लोटि-- जाहयीतु जाहतात् जाहताम् जाहयतु।जाहहि। जाहयानि जाहयाव। लङि -- अजाहयीत्। अजाहत्। अजाहताम्।अजाहयुः। अजाहयीः। अजाहः। अजाहतम्। अजाहत। अजाहयम्। अजाहाव अजाहाम। जाहय्यात्। लुङि -- ह्य्ते'ति न वृद्धि। \`अस्तिसिचः' इति नित्यमीट्। अजाहयीत् अजाहयिष्टाम्। अजाहयिष्यत्। जाहर्तीति। तिपि जाहर्य् ति इति स्थिते ईडभावे यलोपः। जाहर्हीति। हौ यलोपः। लङस्तिपि अजाहर्य् त् स्थिते यलोपः। हल्ङ्यादिना तकारलोपः, रेफस्य विसर्ग इति मत्वा आह--अजाह इति। सिप्यप्येवं रूपम्।



 (478) ज्वरत्वरस्रिव्यविमवामुपधायाश्च ।6।4।20।

 ज्वरत्वर। ज्वर, त्वर, स्रिवि, अवि, मब् एषां द्वन्द्वः। \`च्छ्वोः शू'डित्यतो वकारग्रहमम्, उठ्ग्रहणम्,अनुनासिके इति चानुवर्तते। छस्य श इति चानुवर्तते। चकारो वकारसमुच्चयार्थः। तदाह-- ज्वरादीनामिति। अवतेस्तुनीति। अवधातोरौणादिकेतुन्प्रत्यये कृते, अकारवकारयोरूठि, तस्य गुणे \`ओतु'रिति दृश्यते। क्ङितीत्यनुवृत्तौ तु तन्न स्यादिति भावः। ओमिति। \`अवतेष्टिलोपश्चे'त्यौणादिकसूत्रम्। \`अव रक्षणे' इतिधातोर्मन्प्रत्ययः स्यात्, प्रत्ययस्य टेर्लोपश्चेति तदर्थः। तथा च अव् म् इति स्थिते उपधाभूतस्य अकारस्य वकारस्य च ऊठि तस्य गुणे ओमिति दृश्यते। \`ज्वरत्वरे'त्यत्र अनुनासिकग्रहणाननुवृत्तौ तु मनिनि परे अवतेरूठ् न स्यात्, क्विझलोरेव तद्विधिलाभादिति भावः। ऊठि पितीति। मवधातोर्यह्लुक्। मामव् ति इति स्थिते ईडभावपक्षे अकारवकारयोरेकस्मिन् ऊठि तिपः पित्त्वेन ङित्त्वाऽभावादूकारस्य गुणे मामोतीति रूपमित्यर्थः। उपधाया वकारस्य च प्रत्येकमूडिति पक्षे सवर्णदीर्घः। पक्षद्वयमपि \`एकः पूर्वपरयो'रित्यत्र भाष्ये स्पष्टम्। ईट्पक्षे आह-- मामवीतीति। अत्र ऊठ् न, क्वौ झलादौ अनुनासिकादौ च प्रत्यये परे तद्विधानात्। मामूत इति। अकारवनकारयोरूठि तसो ङित्त्वान्न गुण इति भावः। मामवतीति। \`अदभ्यस्ता'दित्यत्। \`मामवीषी'ति सिद्धवत्कृत्याह-- मामोषीति। अनुनासिकपरकत्वादूठ्, गुणः। मामाव इति। मामव् वस् इति स्थिते परनिमित्ताऽभावादूठ् न। \`लोपो व्यो'रिति वलोपे \`अतो दीर्घो यञी'ति दीर्घः। मामूम इति। मामव् मस् इति स्थितेअनुनासिकपरकत्वादूठ्। ङित्त्वान् गुणः। मामवांचकार।मामविता। मामविष्यति। लोटि आह-- मामोत्विति। मामूतादिति। ङित्त्वान् गउमः। मामूताम् मामवतु। मामूहीति। ऊठि हेरपित्त्वेन ङित्त्वान्न गुणः। मामूतात् मामूतं। मामूत। मामवानीति। आटः पित्त्वादङित्त्वाद्गुणः। मामवाव। मामवाम। लङस्तिप्याह-- अमामोदिति। अमामूताम् अमामवुः। सिप्याह-- अमामोरित। अमामूतम्। अमामूत। लिङि -- मामव्यात्। लुङि \`अस्तिसिचःर' इति नित्यमीट्। अमामवीत् अमामावीत्। अमामविष्यत्। ज्वरतेस्तु- जाज्वरीति जाजूर्तीत्यादि। त्वरतेस्तु तात्वरीति तातूर्तीत्यादि। स्रिवेस्तु सेस्रवतीति। ईडभावे तु ऊठि-- सेस्रोतीत्यादि। अवतेस्तु यङभावात् क्विप्युदाहरणम् -- ऊः उवो उव इत्याद्यूहम्। तोतूर्वीतीति। \`उपधायं चे'ति दीर्घः। ईढभावे तोतुर्व् ति इति स्थिते--



 (479) राल्लोपः ।6।4।21।

 राल्लोपः। \`च्छ्वोः शूडनुनासिके चे'ति सूत्रं शूड्वर्जनमनुवर्तते। \`अनुनासिकस्य क्विझलो'रित्यतः क्विझलोरिति च। तदाह--रेफात्परयोरित्यादि। अत्रापि क्ङितीति नानुवर्तते, पूर्वसूत्रे तदनुवृत्तेः। वलोप इति। तथा च तोतुर् ति इति स्थिते उकारस्य लघूपधगुणः, तिपः पित्त्वेन अङित्त्वादित्यर्थः।



 (480) न धातुलोप आर्द्धधातुके ।1।1।4।

 न धातुलोपे। \`इको गुणवृद्धी' इत्यनुवर्तते। तत्र धातुलोपे सति इको गुणवृद्धी न स्तआर्द्धदातुके परत इत्यर्थे लूञ्धातोर्यङन्तात्पचाद्यचि यङो लुकि, लोलुव इत्यत्र गुणनिषेधाऽभावप्रसङ्गात्। अत्र धात्ववयवस्य यङो लोपेऽपि धातोर्लोपाऽबावात्। \`धात्वययवलोपे सती'त्यर्थे तु शीङ्धातोस्तृचि शयितेत्यत्र गुणो न स्यात्, तत्र धात्ववयवङकारलोपसत्त्वत्. \`ार्द्धधातुके परे यो धात्ववयवलोपस्तस्मिन् सती'त्यर्थे क्नोपयतीत्यत्रापि गुणनिषेधः स्यात्, तत्र धात्वयकारलोपस्य आर्द्धदातुकपरकत्वादित्यतो व्याचष्टे-- धात्वंशलोपनिमित्ते इति। धातुं लोपयतीति धातुलोपः। कर्मण्यण्। धातुलोपनिमित्ते आर्द्धधातुके परे इति यावत्। \`लोलुव' इत्याद्युदाहरणम्। लूञ्धातोर्यङन्तात् पचाद्यचि \`यङोऽचि चे'त्यच्प्रत्ययमाश्रित्य यङो लुकि, अच्प्रत्ययमाश्रित्य प्राप्तो गुणोऽनेन निषिध्यते। \`मरीमृज' इति तु वृद्धिनिषेधोदाहरमम्। धात्विति किम् ?। शीङ्--शयिता। इह \`उत्सृष्टानुबन्धस्य धातुत्वं, नतु सानुबन्धस्ये'ति कैयटादिमते तु धातुग्रहणं स्पष्टार्थम् । इदं सूत्रं भाष्ये प्रत्याख्यातम्। हरदत्तेन पुनरुद्धृतम्। कौस्तुभे तु तदपि दूषयित्वा प्रत्याख्यातमेव। इति नेहेति। तोतोर्तीत्यत्राऽयं गुणनिषेधो नेत्यर्थः। हलि चेति। तोतुर्व् तस् इति स्थिते \`लोपो व्यरिति वकारस्य लोपं बाधित्वा \`च्छ्वोः शू'डित्यूठि प्राप्ते, वकारस्याऽनेन लोपे, \`हलि चे'ति दीर्ग इत्यर्थः। यद्यपितोतर्तीत्यत्र \`च्छ्वो'रित्यूठोऽप्रवृत्तेर्वकारस्य \`लोपो व्यो'रिति लोपः सिध्यति तथापि तोतूर्त इत्यादौ ऊठो बाधनाय आवश्यकोऽयं लोपो न्याय्यत्वात्तोतोर्तीत्यत्रोपन्यस्त इति बोध्यम्। तोतूर्वतीति। \`अदभ्यस्ता'दित्यत्। \`उपधायां चे'ति दीर्घः। तोतूर्वीषि-तोतोर्षि तोतूर्थः तोतूर्थ। तोतूर्वीम तोतोर्मि तोतूर्वः तोतूर्मः।तोतर्वांचकार। तोतूर्विता।तोतूर्विष्यति।तोतूर्वीतु -तोतोर्तु- तोतूर्तात् तोतूर्ताम् तोतूर्वतु। तोतूर्हि।तोतूर्वाणि। लङि अतोतूर्वीत् अतोतोः अतोतूर्ताम् अतोतूर्वुः। अतोतूर्वीः- अतोतोः अतोतूर्तम् अतोतूर्त। अतोतूर्वम् अतोतूर्व अतोतूर्म। तोतूर्व्यात्। लुङि \`अस्तिसिचः' इति नित्यमीट्। अतोतूर्वीत्। अतोतूर्विष्यत्। थुर्वीधातोरुदाहरति--तोथोर्तीति। तुर्वीवद्रूपाणि। दोदोर्तीति। दुर्वीधातो रूपम्। दोदोर्तीति। धुर्वीधातो रूपम्। मुर्च्छाधातोर्मोमूर्च्छीतीति सिद्धवत्कृत्य ईडभावे आह-- मोमोर्तीति। \`राल्लोप' इति छस्य लोपः। इत्यादीति। मोमूर्च्छीषि मोमोर्षि। मोमूर्च्छीमि
-- मोमोर्मि। मोमूच्छवः। मोमूर्हि।अमोमूर्च्छीत् - अमोमूः। सिप्यवप्येवम्। लुङि-- \`अस्तिसिचः'इति नित्यमीट्। अमोमूर्च्छीत्। अमोमूर्च्छिष्यत्। विषयसप्तमीति। \`अजर्व्यघञपो'रिति वीभावविधावार्द्धधातुके इत्यनुवृत्तं विषयसप्तम्यन्तमाश्रीयते, नतु परसप्तम्यन्तमित्यर्थः। ततः किमित्यतआह--तेनेति। विषयसप्तम्याश्रयणेनेत्यर्थः। विवक्षिते इति। यङि विवक्षिते ततः प्रागेव अजेर्वीभाव इत्यर्थः। एवं च कृते वीभावे हलादित्वाद्यङ् लभ्यते इति मत्वाह-- वेवीयते इति। ननु अजेर्वीभावानन्तरं यङि सति तस्य \`यङोऽची'ति पाक्षिको लुक् कुतो नोदाह्रियते इत्यत आह- अस्य यङ्लुङ् नास्तीति। विषयत्वेति। लुका लुप्तयहो भाविज्ञानविषयत्वाऽभावेनेत्यर्थः। इति यङ्लुगन्तप्रक्रिया।











.



 ***अथ नामधातुप्रकरणम्।***







(481) सुप आत्मनः क्यच् ।3।1।8।

अथ नमधातुप्रक्रिया निरूप्यन्ते। सुप आत्मनः। प्रत्ययग्रहणपरिभाषया सुबन्तादिति लभ्यते। सन्निधानादिच्छां प्रत्येव कर्मत्वं विवक्षितम्। आत्मन्शब्दः स्वपर्यायः। तादर्थ्यस्य शेषत्वविवक्षायां षष्ठी। स्वर्थात्कर्मण इति लभ्यते। स्वश्च इच्छायां सन्निधापितत्वादेषितैव विवक्षितः। तथा च स्वस्मै यदिष्यते कर्मकारकं तद्वृत्तेः सुबन्तादिच्छायां क्यज्वा स्यादिति फलति। तदिदमभिप्रेत्य आह--इषिकर्मण एषितृसम्बन्धिन इत्यादिना। एषित्रर्थादिषिकर्मण इत्यर्थः। एषित्रा स्वार्थं यदिष्यते कर्मकारकं .द्वाचकात्सुबन्तादिति यावत्। धात्ववयवत्वादिति। सुबन्तात्क्यचि कृते तदन्तस्य \`सनाद्यन्ता' इति धातुत्वादिति भावः।



(482) क्यचि च ।7।4।33।

क्यचि च। \`अस्य च्वौ' इत्यतोऽस्येत्यनुवर्तते। \`ई घ्राध्मो'रित्यत ईग्रहणं चेति मत्वा शेषं पूरयति-- अस्येति। अकारस्येत्यर्थः। पुत्रीयतीति। क्यचि पुत्र य इति स्थिते ईत्वे पुत्रीयमिच्छतीत्यत्र पुत्रशब्दान्न क्यच्। गव्यतीति। गामात्मन इच्छतीत्यर्थः। नाव्यतीति। नावमात्मन इच्छतीत्यर्थः। अपदान्तत्वादिति। \`लोपः शाकल्यस्ये'त्यस्य पदान्त एव प्रवृत्तेरिति भावः। नन्वन्तर्वर्तिविभक्त्या पदत्वमस्त्येवेत्यत आह-- तथा हीति। यथा पदत्वं न भवति तथोच्यते इत्यर्थः।



(483) नः क्ये ।1।4।15।

नः क्ये। नकारादकार उच्चारणार्थः। \`सुप्तिङन्त'मित्यतः सुबन्तं पदमित्यनुवर्तते। सुबन्तं नकारेण विशेष्यते। तदन्तविधिः। नकारान्तं सुबन्तं पदसंज्ञं स्यादिति लभ्यते। सुबन्तत्वादेव पदत्वे सिद्धे नियमार्थमिदम्। क्यग्रहणेन क्यच्क्यङोर्ग्रहणं न तु क्यषः, \`लोहितडाज्भ्यः क्यष्वचन'मिति वक्ष्यमाणतया हलन्तात्क्यषोऽभावात्। तदाह क्यचि क्यङि चेत्यादिना। ननु गव्यांचकारेत्यत्र आम आर्द्धधातुकावादेशसंपन्नवकारस्य यकारलोपं प्रति निमित्तत्वाऽसंभवादिति भावः। गव्यितेति। इटि अतो लोपः। राजीयतीत्यत्र आह-- नलोप इति। राजानमिच्छतीत्यर्थे क्यचि राजन् य ति इतिस्थिते \`नः क्ये' इति पदत्वान्नकारस्य लोप इत्यर्थः। कृते नलोपे \`क्यचि चे'त्यकारस्य ईत्त्वमिति मत्वाह-- राजीयतीति। न च ईत्त्वे कर्तव्ये नलोपस्याऽसिद्धत्वं शङ्क्यं, \`नलोपः सुप्स्वरे'ति नियमादित्यलम्। ननु त्वामात्मन इच्छति, मामात्मन इच्छतीत्यत्र युष्मदस्मद्भ्यां क्यचि धात्ववयवत्वात्सुपो लुकि प्रत्ययलक्षणाऽभावात् \`त्वमावेकवचने' इति कथं त्वमौ स्यातां, विभक्तौ परत एव तद्विधानादित्यत आह-- प्रत्ययोत्तरपदयोश्चेति। सुपो लुका लुप्तत्वेऽपि क्यचमादाय मपर्यन्तस्य त्वमाविति भावः। ननु युष्मानात्मन इच्छति, अस्मानात्मन इच्छति- युष्मद्यति अस्मद्यतीत्यत्रापि क्यचमादाय त्वमौ स्यातामित्यत आह-- एकार्थयोरित्येवेति। प्रत्ययोत्तरपदयोश्चे'त्यत्र \`त्वमावेकवचने' इति सूत्रमनुवृत्तम्। एकवचनशब्दश्च न रूढः, किंतु एकत्वविशिष्टार्थवृत्तित्वमेकवचनशब्देन विवक्षितमिति युष्मदस्मत्प्रक्रियायां प्रपञ्चितं प्राक्। तथा च युष्मदस्मदोरेकत्वविशिष्टार्थवृत्तित्वाऽभावान्न त्वमाविति भावः। गिरमात्मन इच्छति, पुरमात्मन इच्छतीत्यत्र गिर्शब्दात्पुर्शब्दाच्च क्यचि विशेषमाह-- हलि चेति। \`उपधादीर्घ' इति शेषः। ननु दिवमिच्छति दिव्यतीत्यत्रापि \`हलि चे'ति दीर्घः स्यादित्यत आह-- धातोरित्येवेति। \`हलि चे'ति सूत्रे \`सिपि धातो'रित्यस्तदनुवृत्तेरिति भावः। दिव्यतीति। दिव्शब्दोऽव्युत्पन्नं प्रातिपदिकमिति भावः। इहेति। \`हलि चे'ति सूत्रे धातोरित्यनुवृत्तेः पुर्यतीत्यत्र न दीर्घ इति माधवग्रन्थश्चिन्त्य इत्यर्थः। कुत इत्यत आह-- पुर्गिरोः साम्यादिति। \`गॄ शब्दे' \`पॄ पालनपूरणयोः' इत्याभ्यां क्विपि \`ऋत इद्धातोटरिति \`उदोष्ठ्यपूर्वस्ये'ति च इत्त्वे उत्त्वे च कृते रपरत्वे गिर्शब्दस्य च निष्पत्तेरिति भावः। प्रामादिक एवेति। दिव्शब्दस्याऽव्युत्पन्नप्रातिपदिकत्वान्न धातुत्वम्। दिव्धातोः क्विबन्तादूठि द्यूशब्दाच्च क्यचि \`द्यूयती'त्येव उचितम्। विचि तु लघुपधगूणे \`लोपो व्यो'रिति लोपे देशब्दात् क्यचि देयतीत्येवोचितमिति भावः। अदस्यतीति। अमुमात्मन इच्छतीत्यर्थे अदस्शब्दात्क्यचि सुपो लुका लुप्तत्वाद्विभक्तिपरकत्वाऽभावान्न त्यदाद्यत्वम्। सान्तत्वान्नोत्त्वमत्त्वे। \`नः क्ये' इति नियमेन पदान्तत्वाऽभावान्न सस्य रूत्वमिति भावः। कर्तृशब्दात्क्यचि विशेषमाह-- रीङृत इति। गार्ग्यशब्दात्क्यचि विशेषमाह-- क्यच्व्योश्चेति। आपत्यस्य यञो यकारस्य लोप इति भावः। कृते यलोपे \`क्यचि चे'त्यकारस्य ईत्त्वं मत्वाह-- गार्गीयतीति। वात्सीयतीति। वात्स्यशब्दात्क्यचि पूर्ववत्। कविशब्दात्क्यचि विशेषमाह-- अकृत्सार्वेति। वाच्यतीति। वाच्शब्दात्क्यचि \`नः क्ये' इति नियमेन पदत्वाऽभावान्न कुत्वम्। \`वचिस्वपी'ति संप्रसारणं तु न, \`धातोः कार्यमुच्यमानं धातुविहितप्रत्यये एवे'ति नियमात्। समिध्यतीति। समिध्शब्दात्क्यचि \`नः क्ये' इति नियमेन पदत्वाऽभावान्न जश्त्वम्। लुटस्तासि इटिसमिध्य इता इति स्थिते \`यस्य हलः' इति नित्ये यलोपे प्राप्ते--



(484) क्यस्य विभाषा ।6।4।50।

क्यस्य विभाषा। \`यस्य हलः' इत्यतो हल इति पञ्चम्य्नतमनुवर्तते। \`आर्द्धधातुके' इत्यधिकृतम्। तदाह-- हलः परयोः क्यच्क्यङोरिति। क्यष् तु नात्र गृह्यते, \`लोहितडाज्भ्यः क्यष्वचन'मिति वक्ष्यमाणतया हलन्तात्तदभावात्। अन्तलोपमाशङ्क्याह-- आदेः परस्येति. तथा च मिध् अ इता इति स्थिते आह-- अतो लोप इति। तथा च समिध् इता इति स्थिते लघूपधगुणमाशङ्क्याह-- तस्य स्थानिवत्त्वादिति। क्यच्सूत्रे \`मान्ताव्ययेभ्यः प्रतिषेधः' इति वार्तिकम्। मान्तेभ्योऽव्ययेभ्यश्च प्रतिषेध इत्यर्थे पुत्रमात्मन इच्छति पुत्रीयतीत्यत्र न स्यात्, पुत्राविच्छतीत्यादेव स्यात्। मान्तानि अव्ययानि मान्ताव्ययानि तेभ्य इत्यर्थे स्वरिच्छतीत्यत्र क्यचः प्रतिषेधो न स्यात्। अतस्तद्वार्तिकं विवृण्वन्नाह-- मान्तप्रकृतिकेति।



(485) अशनायोदन्यधनाया बुभुक्षापिपासागर्द्धेषु ।7।4।34।

अशनायोदन्य। अशनाय, उदन्य, धनाय इत्येषां द्वन्द्वः। क्यजन्ता इति। एते त्रयः शब्दाः क्रमेण बुभुक्षादिष्वर्थेषु निपात्यन्ते इत्यर्थः। भोक्तुमिच्छा बुभुक्षा। पातुमिच्छा पिपासा। गर्द्धः अभिकाङ्क्षा। अशनायतीति। अश्यते यत्तदशनम् = अन्नं, तद्भोक्तुमिच्छतीत्यर्थः। \`क्यचि चे'ति ईत्त्वाऽभावो निपात्यते। \`अकृत्सार्वे'ति दीर्घः। उदन्यतीति। उदकं पातुमिच्छतीत्यर्थः। उदकशब्दस्य उदन्नादेशो निपात्यते, नलोपाऽबावश्च। धनायतीति। जीवनार्थं सत्यपि धने अधिकं धनं वाञ्छतीत्यर्थः। \`क्यचि चे'ति ईत्त्वाऽभावो निपात्यते। अशनीयतीति। अशनम् = अन्नं, तत्सङ्ग्रहीतुमिच्छति वैश्वदेवाद्यर्थमित्यर्थः। उदकीयतीति। सस्यादिसेचनार्थमुदकमिच्छतीत्यर्थः। धनीयतीति। दरिद्रः सन् जीवनाय धनमिच्छतीत्यर्थः।



(486) अश्वक्षीरवृषलवणानामात्मप्रीतौ क्यचि ।7।1।51।

अश्वक्षीर क्यचि। \`परे असु'गिति शेषपूरणम्, \`आज्जसेरसु'गित्यतस्तदनुवृत्तेरिति भावः। असुकि ककार इत्,उकार उच्चारणार्थः। कित्त्वादन्त्यावयवः। अश्ववृषयोरिति - वार्तिकम्। अश्वस्यति वडवेति। मैथुनार्थमश्वमिच्छतीत्यर्थः। वृषस्यति गौरिति। मैथुनार्थं वृषमिच्छतीत्यर्थः। \`वृषस्यन्ती तु कामुकी'ति कोशस्तु अश्ववृषरूपप्रकृत्यर्थपरित्यागेव मैथुनेच्छामात्रे लाक्षणिकः। क्षीरलवणयोरिति - वार्तिकम्। \`असु ' गिति शेषः। लालसा - उत्कटेच्छा। सर्वप्रातिपदिकानामिति। इदमपि वार्तिकम्। लालसायां सर्वेषां प्रातिपदिकानां क्यच् वक्तव्यः। तस्मिन् परे प्रकृतीनां सुगसुकौ च वक्तव्यौ इत्यर्थः। नचानेनैव वार्तिकेन सिद्धे \`क्षीरलवणयोर्लालसाया'मिति वार्तिकं व्यर्थमिति शङ्क्यं, \`क्षीरलवणयोर्लालसाया'मिति वार्तिकं व्यर्थमिति शङ्क्यं, \`क्षीरलवणयो'रिति वार्तिकं कात्यायनीयं, \`सर्वप्रातिपदिकाना'मिति तु मतान्तरमित्यदोषात्। एतच्च भाष्ये \`अपर आहे'त्यनेन ध्वनितम्।



(487) काम्यच्च ।3।1।9।

\`सुप आत्मनः क्य'जित्युत्तरमिदं सूत्रम्। तदाह-- उक्तविषये इति। पुत्रकाम्यतीति. कस्येत्संज्ञा तु न, फलाऽभावात्। अनर्थकत्वादिति। काम्यच एकदेशस्य यकारस्य अर्थाऽभावादित्यर्थः। ननु बेभिदितेत्यत्राऽपि यकारस्य अनर्थकत्वाल्लोपो न स्यादित्यत आह--यस्येतीति. \`यस्य हलःर' इत्यत्र \`यस्ये'त्यनेन यकाराऽकारसङ्घातग्रहणमित्यनुवपदमेवोक्तमित्यर्थः। तथा च बेभिद्य इता इति स्थिते यङो यस्य सङ्घातस्याऽर्थवत्त्वाद्यकारलोपो निर्बाधः। प्रकृते तु काम्यजेकदेशस्य यस्याऽनर्थकत्वाल्लोपो नेति भावः। यशस्काम्यतीति। \`सोऽपदादौ' इति सत्वम्। ननु किमात्मन इच्छति किंकाम्यति, स्वःकाम्यतीति कथम् ? \`मान्ताव्ययानां ने'त्यनुवृत्तेरित्यत आह-- मान्ताव्ययेभ्योऽप्ययमिति।



(488) उपमानादाचारे ।3।1।10।

उपमानादाचारे। \`सुप आत्मनः क्य'जित्यतः सुप इत्यनुवर्तते। \`धातोः कर्मणः समानक्रतृका'दित्यतः कर्मण इति। तदाह - उपमानात्कर्मण इत्यादिना। उपमां यत्कर्मकारकं तद्वृत्तेः सुबन्तादित्यर्थः। पुत्रमिवेति। \`धातोः कर्मणः' इत्यतो वेत्यनुवृत्तिरनेन सूचिता। छात्रं पुत्रत्वेन उपचरतीत्यर्थः। विष्णूयतीति। द्विजं विष्णुत्वेन उपचरतीत्यर्थः। अधिकरणाच्चेति। उपमानभूताधिकरणवृत्तेरपि सुबन्तादाचारे क्यजिति वक्तव्यमित्यर्थः। प्रासादीयति कुट्यामिति। प्रासादे इव कुठ्यां हृष्टो वर्तते इत्यर्थः। कुटीयति प्रासादे इति। कुट्यामिव प्रासादे क्लिष्टो वर्तते इत्यर्थः।



(489) कर्तुः क्यङ् स लोपश्च ।3।1।11।

कर्तुः क्यङ्। \`कर्तु'रित्यावर्तते। \`कर्तुः क्य'ङित्येकं वाक्यम्। अत्र कर्तुरिति पञ्चम्यन्तम्। उपमानादाचारे इत्यनुवर्तते। \`धातोः कर्मणः' इत्यतो वेति च। तदाह-- उपमानादिति। उपमानं यत्कर्तृकारकं तद्वृत्तेः सुबन्तादित्यर्थः। \`कर्तुः सलोपश्चे'ति द्वितीयं वाक्यम्। चकारः \`तु'पर्यायो भिन्नक्रमः। \`स' इति लुप्तषष्ठीकं पृथक्पदं। \`कर्तु'रिति षष्ठ्यन्तस्य विशेषणम्। तदन्तविधिः। तदाह-- सान्तस्य त्विति। पक्षे इति। क्यङभावपक्षे इत्यर्थः। क्यङभावपक्षे सकारलोप इति भ्रमं वारयति-- सान्तस्य लोपस्त्विति। एतच्च महाभाष्ये स्पष्टम्। क्यङि सलोपविकल्पः सर्वत्र स्यादित्यत आह-- स च व्यवस्थित इति। सान्तस्य सलोप इत्यर्थः। व्यवस्थामेव दर्शयति-- ओजसोऽप्सरस इति। इदं वार्तिकम्। ओजश्शब्द इति। क्यङन्तोऽयम्। \`सनाद्यन्ता' इति धातुत्वाद्वृत्तिः। तत्र ओजश्शब्द ओजस्विनि वर्तत इत्यर्थः। ओजायते इति। अप्सरश्शब्दात्क्यङि सलोपदीर्घौ। क्यङो ङित्त्वादात्मनेपदम्। \`इतरेषां विभाषये'त्यस्योदाहरति --यशायते यशस्यते इति। यशस्वीवाचरतीत्यर्थः। विद्वायते विद्वस्यते इति। विद्वानिवाचरतीत्यर्थः। विद्वच्छब्दात्क्यङि सलोपविकल्पः। त्वद्यते मद्यते इति। त्वमिव अहमिव आचरतीत्यर्थः। युष्मदस्मच्छब्दात्क्यङि \`प्रत्ययोत्तरपदयोश्चे'ति मपर्यन्तस्य त्वमौ। युष्मद्यते अस्मद्यते इति। यूयमिव वयमिव आचरतीत्यर्थः। \`त्वमावेकवचने' इत्यस्मात् \`प्रत्ययोत्तरपदयोश्चे'ति सूत्रे \`एकवचने' इत्नुवृत्तेरेकत्वविशिष्टार्थवृत्तित्वे सत्येव युष्मदस्मादोस्त्वमाविति भावः। कुमार्यादिशब्दात्क्यङि पुंवत्त्वं स्मारयति-- क्यङ्मानिनोश्चेति। कुमारायते इति। पुंवत्त्वेन ङीषो निवृत्तौ दीर्घः। हरितायते इति। हरिणीशब्दात् क्यङि पुंवत्त्वेन \`वर्णादनुदात्ता'दिति नत्वस्य ङीषश्च निवृत्तौ दीर्घः। गुरूयते इति। गुर्वीशब्दात्क्यङि ङीषो निवृत्तौ दीर्घः। सपत्नायते इति। शत्रुपर्यायात् सपत्नशब्दाच्छार्ङ्गरवादित्वेन ङीनन्तात्पुंवत्त्वेन ङीनो निवृत्तौ दीर्घ इति भावः। सपतीयते इति। समानः पतिः स्वामी यस्या इति बहुव्रीहौ सपतिशब्दस्य नत्वे ङीपि च निष्पन्नात्सपत्नीशब्दात्क्यङि पुंवत्त्वेन ङीब्नत्वयोर्निवृत्तौ दीर्घ इति भावः। सपत्नीयते इति। युवायते इति। युवतिशब्दात्क्यङि पुंवत्त्वे तिप्रत्ययस्य निवृत्तौ नलोपे दीर्घ इति भावः। वयोवाचिनां जातिकार्यं वैकल्पिकमिति \`जातेरस्त्रीविषया'दित्यत्र भाष्ये स्पष्टम्। एतेन \`जातेश्चे'ति निषेधादिह पुंवत्त्वं दुर्लभमित्यपास्तमिति शब्देन्दुशेखरे स्थितम्। पट्वीमृदूयते इति। \`आचारेऽवगल्भक्लीबहोडेभ्यः क्विब्वे'ति वार्तिकम्। उपमानादित्यनुवर्तते। \`धातोः कर्मणः' इत्यतो वाग्रहणस्याऽस्मिन्प्रकरणे अनुवृत्त्यैव सिद्दे वागरहणं व्यर्थमित्यत आह-- वाग्रहणात्क्यङपीति। अन्यथा विशेषविहितत्वात्क्विपा क्यङो बाधः स्यादिति भावः। तथाचाऽत्र वाशब्दो विकल्पार्थक इति फलितम्। अत्र सुप इति नानुवर्तते। प्रातिपदिकात् क्यङोऽप्राप्तौ वाग्रहणात्समुच्चीयते इति केचित् । अवगल्भादयत इति। \`गल्भ अवगल्भ इति इवाचरति, क्लीब इवाचरति, होड इवाचरतीत्यर्थे अवगल्भादिशब्देभ्यः क्विप्क्यङाविति स्थितम्. अवगल्भते इत्यात्मनेपदलाभायाह-- क्विप्संनियोगेनेति। अन्त्यस्य अकारस्य अनुदात्तत्वमनुनासिकत्वं चाऽत्र प्रतिज्ञायते। ततश्च तस्य इत्संज्ञायां लोपे अनुदात्तेत्त्वादात्मनेपदं लभ्यते। तदाह--तेन तङिति अवगल्भते इति। क्विपि भकारादकारस्य लोपे हल्नताल्लडादौ तङि शविति भावः। ननु अवगल्भांचक्रे, क्लीबाञ्चक्रे, होडांचक्रे इत्यतर् कथमाम् ? अन्त्यस्य च इत्संज्ञालोपाभ्यामपहारेण धातूनामेकाच्त्वेन \`कास्यनेका'जित्यस्याऽप्रवृत्तेः। न च \`अवगल्भे'त्यस्य क्विबन्तस्य धातोरनेकाच्कत्वमस्तीति वाच्यम्, \`उपसर्गसमानाकारं पूर्वपदं धातुसंज्ञाप्रयोजके प्रत्यये चिकीर्षिते पृथक्‌क्रियते' इत्यनुपदमेव वक्ष्यमाणत्वादित्यत आह--भूतपूर्वादपीति। क्विबुत्पत्तेः प्राक्तनमनेकाच्त्वं भूतपूर्वगत्या आश्रित्येत्यर्थः। भूतपूर्वगत्याश्रयणे प्रमाणमाह-- एतद्वार्तिकेति। \`सर्वप्रातिपदिकेभ्यः क्विब्वे'ति वक्ष्यमाणवार्तिकादेव अवगल्भते, अवजगल्भे इत्यादिसिद्धौ पुनरेभ्यः क्विब्विधां तत्संनियोगेन अन्त्यवर्णस्य अनुदात्तत्वानुनासिकत्वप्रतिज्ञानार्थं सद्भूतपूर्वगत्या अनेकाच्त्वाश्रयणं ज्ञापयतीत्यर्थः। नन्वनुदात्तत्वानुनासिकत्वप्रतिज्ञानस्यात्मनपदसिद्धावुपक्षीणत्वात्कथमुक्तज्ञापकतेत्याशङ्क्य निराकरोति-- नचेत्यादि। कुत इत्यत आह-- केवलानामिति। अच्प्रत्ययरहितानां धातुपाठसिद्धानामनुदात्तेतामेव गल्भादिधातूनामवगल्भ इवाचरतीत्याद्यर्थेषु वृत्तिसंभवात्। तच्च कुत इत्यत आह-- धातूनामनेकार्थत्वादिति। एवं च \`आचारेऽवगल्भे'ति क्विब्विधानमनुबन्धासञ्जनार्थं सद्भूतपूर्वगत्या अनेकाच्त्वाश्रयणं ज्ञापयतीति सिद्धम्. न च \`सर्वप्रतापिदकेभ्यः' इति क्विपि अवगल्भतीत्यादिवारणाय अनुबन्धासञ्जनमुपक्षीणमिति कथं तस्य उक्तज्ञापकतेति वाच्यं, \`सर्वप्रातिपदिकेभ्यः' इति वार्तिकेन क्विपि तथा प्रयोगे इष्टापत्तेः, भूतपूर्वाश्रयणपरभाष्यप्रामाण्येन \`सर्वप्रातिपदिकेभ्यः' इति वार्तिकस्य अवगल्भादिभ्योऽप्रवृत्तिविज्ञानाद्वेत्यास्तां तावत्। आचारेऽवगल्भे'त्यत्र अवेत्यस्य प्रयोजनमाह-- अवेत्युपसर्गेति। केवलादिति। उपसर्गविहीनाद्गल्भशब्दादित्यर्थः। उपसर्गान्तरेति। प्रगल्भाऽनुगल्बादिशब्दादित्यर्थः। क्यङेवेति। न तु क्विबित्यर्थः। माधवादय इत्यस्वरसोद्भावनम्। तद्बीजमाह-- तङ् नेति तूचितमिति। केवलादुपसर्गान्तरविशिष्टाच्च गल्भशब्दात्, प्रगल्भादिशब्दाच्च अनेन क्विबभावेऽपि \`सर्वप्रातिपदिकेभ्यः' इति वार्तिकेन क्विब्निर्बाधः। परन्तु अवपूर्वत्व एवानुबन्धासञ्जनादात्मनेपदमेव तत्र नेति वक्तुमुचितमित्यर्थः। सर्वप्रातिपदिकेभ्यः इति। \`आचारे' इति शेषः। नन्वनेनैव वार्तिकेन सिद्धे \`आचारेऽवगल्भे'ति वार्तिकं व्यर्थमित्यत आह-- पूर्ववार्तिकं त्विति। अन्त्यवर्णस्य इत्संज्ञासिद्ध्यर्थमित्यर्थः। तर्हि तत्र क्विब्ग्रहणं व्यर्थमित्यत आह-- तत्र क्विबनूद्यते इति। तत्संनियोगेनानुबन्धासङ्गार्थमित्यर्थः। पदकार्यं नेति। \`राजानती'त्यादौ नलोपादिकं नेत्यर्थः। अन्यथा अन्तर्वर्तिविभक्त्या पदत्वान्नलोपादिकं स्यादिति भावः। पररूपमिति। कृष्णशब्दात् क्विबन्ताल्लडादौ शप \`अतो गुणे' इति पररूपमित्यर्थः। कृष्णांचकार । कृष्णिता। कृष्णिष्यति। कृष्णतु। अकृष्णत्। कृष्णेत्। कृष्णायात्। अतो लोपात्परत्वात् \`अकृत्सार्वे'ति दीर्घः। पूर्वविप्रतिषेधस्य विहितत्वादतो लोप इत्यन्ये। अ इवेति। अः = विष्णुः। स इवेत्यर्थः। अतीति। शपा पररूपम्। असि अथः अथ। आमि आवः आमः। क्विप्प्रत्ययान्तत्वाल्लिटि \`कास्प्रत्ययात्' इत्याम्प्रत्ययमाशङ्क्य आह-- प्रत्ययग्रहणमपनीयेति। औ अतुः उरिति सिद्धरूपप्रदर्शनम्। तत्र प्रक्रियां दर्शयति-- द्वित्वमिति। णलि \`द्विर्वचनेऽची'ति लोपस्य निषेध इति भावः। अतोगुणे इति। द्वित्वे कृते अ अ अ इति स्थिते अन्तरङ्गत्वादतो लोपं बाधित्वा पररूपमिति भावः। अत आदेरिति। न च परत्वान्नित्यत्वादपवादत्वाच्च \`अतो गुणे' इत्यस्मात्प्राक् \`अत आदे'रित्यस्य प्रवृत्तिरिति वाच्यं, तस्य बहिरङ्गत्वात् \`अत आदे'रित्स्यापवादत्वेऽपि आनर्देत्यत्र हलादिशेषात्प्रागेव परत्वात् \`अत आदे'रित्यस्य चरितार्थत्वेन बाधकत्वाऽसंभवात् , \`अपवादोऽपि यद्यन्यत्र चरितार्थस्तर्ह्यन्तरङ्गेण बाध्यते' इत्युक्तेरित्यन्यत्र विस्तरः। यद्यप्यत्र प्रक्रियाव्युत्क्रमे फलविशेषो नास्तितथापि न्याय्यत्वादेवमुक्तम्। णल औ इति। पररूपे दीर्घे च आ अ इति स्थिते \`आत औ णलः इत्यौत्वमिति भावः। वृद्धिरिति। आ औ इति स्थिते \`वृद्धिरेची'ति वृद्धिरित्यर्थः। तथा च \`औ' इति रूपं परिनिष्ठितम्। अतुसादिष्विति. अ अतुस्, अ उस्, इति स्थिते द्वित्वे पररूपे \`अत आदेः' इति दीर्घे आतो लोप इत्यर्थः। अतुः उरिति प्रत्ययमात्रं शिष्यते। थलि इटि द्वित्वे दीर्घे आल्लोपे, - इथ अथुः अ। औ इव इम। वस्तुतस्तु \`कास्यनकाज्ग्रहण'मिति वार्तिकव्याख्यावसरे प्रत्ययग्रहणमपनीयेति भाष्ये नोक्तम्। कासेश्च, प्रत्ययान्ताच्च आमिति लभ्यते। अत एव \`आचारेऽवगल्भक्लीबहोडेभ्यः' इति वार्तिके \`अवगल्भांचक्रे' इत्यादौ अन्त्यवर्णस्यानुबन्धत्वेन एकाच्त्वेऽपि \`कास्प्रत्यया'दित्यामित्युक्तं भाष्ये इति शब्देन्दुशेखरे प्रपञ्चितम्। इता। इष्यति। अतु- अतात् अताम् अन्तु अ-अतात् अतम् अत। आनि आव आम। आत् आताम् आन्। आः आतम् आत। आम् आव आम। विधिलिङि एत् एताम् एयुः। एः एतम् एत। एयम् एव एम। यात् यास्ताम् यासुः। लुङि \`इट ईटि' इति सिज्लोपे \`आटश्चे'ति वृद्धिं बाधित्वा परत्वादतो लोपे इटा सह आटो वृद्धौ ऐत् ऐष्टाम् ऐषुरित्यादीति केचित्। आर्द्धधातुकोपदेशकाले एव परत्वादतो लोपे अङ्गस्याऽभावादाण्नेत्यन्ये। ईत् इष्टामित्यादि। ऐष्यत्। ननु मालाशब्दस्य टाप्प्रत्ययान्तत्वेन प्राप्तिपदिकत्वाऽभावात्ततः कथं क्विबित्यत आह-- लिङ्गविशिष्टेति। वस्तुतस्तु आबन्तेभ्य आचारे क्विब्नास्त्येवेति विश्वपाशब्दनिरूपणे प्रपञ्चितम्। ङीप्साहचर्यादिति। ङ्यन्तादाचारक्विबन्ताद्गौरीशब्दाल्लुङि अगौरयदित्यादौ तिस्योर्ड्यन्तात्परत्वाऽसंभवात्तत्साहचर्यादाबन्तादपि न तयोर्लोप इत्यर्थः। कवयतीति। शपि गुणाऽयादेशौ। कवीयादिति। \`अकृत्सार्वे'ति दीर्घः। लुङि अकवि ईत् स्थिते सिचि वृद्धिमाशङ्क्य आह-- सिचि वृद्धिरित्यत्रेति। सिचा धातोराक्षेपतो लाभेऽपि \`ऋत इद्धातो'रित्यतस्तदनुवृत्तेर्धातुरेव यो धातुरिति लभ्यते इति भावः। कैयटादय इति। \`इको गुणवृद्धी'ति सूत्रे गोशब्दादाचारक्विपि अगवीदित्युपक्रम्य तथोक्तत्वादिति भावः। माधवस्त्विति। \`सिचि वृद्धि'रित्यत्र \`ऋत इद्धातो'रित्यतो धातुग्रहणानुवृत्तौ मानाऽभावेन धातुरेव यो धातुरित्युक्तार्थाऽलाभादिति तदाशयः। वस्तुतस्तु \`इको गुणवृद्धी' \`वदव्रजहलन्तस्याऽचःर' इत्यादिसूत्रस्थभाष्ये सिचि परत एजन्तं नास्तीत्युक्तत्वादेजन्तेभ्य आचारक्विब्नास्त्येवेति शब्देन्दुशेखरे प्रपञ्चितम्। विरिवेति। विः = पक्षी, स इवेत्यर्थः। अभिव्यक्तत्वेनेति। \`अभिव्यक्तपदार्था ये'इति न्यायेनेति भावः। बुभावेति। इह न वुक्। अभ्यासस्य अत्त्वं च न। अभावीदिति। इह \`गातिस्थे'ति सिचो न लुक्। चङ् नेति। \`णिश्री'ति सूत्रे द्रुग्रहणेन धातुपठास्थस्यैव ग्रहणादिति भावः।



(490) अनुनासिकस्य क्विझलोः क्ङिति ।6।4।15।

अनुनासिकस्य। अङ्स्येत्यधिकृतमनुनासिकेन विशेष्यते। तदन्तविधिः। \`नोपधायाःट इत्यत उपधाया इति, \`ढ्रलोपे' इत्यतो दीर्घ इति चानुवर्तते। तदाह--अनुनासिकान्तस्येत्यादिना। इदामतीति। \`हलन्तेभ्य आचारक्विप् नास्ती'ति \`ह्रस्वनद्यापः' इति सूत्रभाष्ये स्पष्टमिति शब्देन्दुशेखरे स्थितम्। पथीनतीति। पथिन्शब्दात्क्विपि \`अनुनासिकस्ये'ति इकारस्य दीर्घः। इदं तु माधवानुरोधेन। क्विबभ्युपगमेऽपि तिपि पथेनतीत्येव युक्तम्, \`इन्ह'न्निति नियमेन दीर्घाऽप्राप्तेः। न च नियमस्य अन्तरङ्गत्वात्‌ \`अनुनासिकस्येटत्युपधादीर्घापत्तेरित्याहुः। देवतीतीति। दिव्शब्दादाचारक्विबन्ताच्छपि लघूपधगुणः। \`नः क्ये' इति नियमेन अपदान्तत्वात् \`दिव उ'दित्युत्त्वं नेति भावः। अत्र ऊठीति। दिव्शब्दात् क्विपि \`च्छ्वो'रिति वकारस्य ऊठि कृते लघूपधगुणं बाधित्व परत्वादिकारस्य यणि द्यूशब्दाच्छपि ऊकारस्य गुणे अवादेशे च द्यवतीति रूपमुचितमित्यर्थः। चकाविति। कशब्दात्क्विबन्ताल्लिटि णलि द्वित्वे चुत्वे चक अ इति स्थिते ककारादकारस्य अतो लोपात्परत्वाद्वृद्धौ आकारे \`आत औ णलः' इत्यौत्त्वे वृद्धिरेकादेश इति भावः। माधवस्त्विति। चक अ इति स्थिते पूर्वविप्रतिषेधाद्वृद्धिं बादित्वा ककारादकारस्य अतो लोपे कृते णलोऽकारेण सह चक अ इति रूपमित्यर्थः। नचैवं सति अ इवाचरति अति, औ, अतुरित्यत्रापि लिटि \`अत आदे'रिति दीर्घं बाधित्वा अतो लोपः स्यादिति वच्यं, \`ण्यल्लोपा'विति पूर्वविप्रतिषेधलभ्योऽतो लोपः संनिहितमेव \`अकृत्सार्वे'ति दीर्घं बाधते, ननु \`अत आदे'रिति दीर्घमपि, \`अनन्तरस्ये'ति न्यायादिति माधवाशय इत्याहुः। तदनाकरमेवेति. अनेकाच्त्वाऽभावादिति भावः। वस्तुतस्तु \`प्रत्ययग्रहणमपनीये'त्यस्य भाष्ये अदर्शनात् प्रत्ययान्तत्वादाम्भवत्येवेति युक्तमेवेत्यनुपदमेवोक्तम्।



(491) भृशादिभ्यो भुव्यच्वेर्लोपश्च हलः ।3।1।12।

भृशादिभ्यो। भवनं भूः, भावे क्विप्। तदाह-- भवत्यर्थे इति। भवने इत्यर्थः। क्यङ् स्यादिति। \`कर्तुः क्यङ् स लोपश्चे'त्यतस्तदनुवृत्तेरिति भावः। हलन्तानामेषामिति। भृशादिषु ये हलन्तास्तेषां लोपः, क्यङ् चेत्यर्थः। ननु \`अभूततद्भावे' इतिकुतो लब्धमित्यत आह-- अच्वेरिति पर्युदासबलादिति। \`अभूततद्भावग्रहण'मिति वार्तिकमेतल्लब्धार्थकथनपरमिति भावः। ये रात्रौ भृशा इति। प्रकाशाऽतिशयवन्त इत्यर्थः। भृशादिषु हलन्तमुदाहरति-- सुमनसिति। सुमनायते इति। असुमनाःसुमना भवतीत्यर्थः। यद्यपि स्त्रियामित्यधिकारे \`अप्सुमनस्समासिकतावर्षाणां बहुत्वं चे'ति लिङ्गानुशासनसूत्रे सुमनश्शब्दस्य नित्यं बहुवचनं विहितं, तथापि तद्देवादिपर्यायरूढविषयम्। सु = शोभनं मनो यस्येति सुमना इति बहुव्रीहिर्यौगिक इति भावः। सुमनायते इति। क्यङि सलोपे \`अकृत्सार्वे'ति दीर्घः। ननु लङि मनश्शब्दात्प्रागटि \`स्वमनायते'ति वक्ष्यमाणमनुपपन्नम्, अङ्गस्य अड्विधानात्सुमनश्शब्दस्य समस्तस्यैव लङं प्रत्यङ्गत्वात्, \`प्रत्ययग्रहणे यस्मात् स विहितस्तदादेस्तदन्तस्य ग्रहण'मिति न्यायादित्याशङ्क्याह-- चुरादौ सङ्ग्राम युद्धे इति पठ्यते इति। ततश्च क्वचित्सोपसर्गपाठबलादन्यस्मात् सोपसर्गादाचारक्विपि उपसर्गस्य न धातुसंज्ञाप्रवेश इति विज्ञायते इत्यर्थः। ननु चुरादौ \`सङ्ग्रामे'ति समस्तो धातुः, नतु सोपसर्गो ग्रामशब्दः। एवं चास्य प्रातिपदिकत्वाऽभावात्सोपसर्गात्क्विपि उपसर्गस्य न धातुसंज्ञाप्रवेश इत्यत्र कथमिदं गमकमित्यत आह-- तत्र सङ्ग्रामेति प्रातिपदिकमिति। \`ग्रसेरा'चे'त्यौणादिके मन्प्रत्ययेनिष्पन्नस्य ग्रामशब्दस्य \`कृत्तद्धिते'ति प्रातिपदिकत्वम्। अव्युत्पत्तिपक्षे \`अर्थवदधातु'रिति प्रातिपदिकत्वमित्यर्थः। ननु चुरादावस्य पाठो धात्वधिकारविहितचौरादकणिजर्थः। एवं च प्रातिपदिकत्वेन चुरादौ तस्य पाठो व्यर्थ इत्यत आह--तस्मादिति। तस्मात्सङ्ग्रामेति प्रातिपदिकाच्चौरादिकणिजसंभवेऽपि \`तत्करोती'त्यर्थे णिच् सिद्ध इत्यर्थः। ननु \`तत्करोती'त्यनेनैव सङ्ग्रामशब्दात्प्रातिपदिकाण्णिच्सिद्धे किमर्थमिह चुरादौ तस्य पाठ इत्यत आह-- तत्संनियोगेनेति। णिच्संनियोगेन अकारस्य इत्संज्ञकस्य अनुदात्तेत्त्वार्थकस्य आसञ्जनार्थ इत्यर्थः। न च मकारादकारस्य इत्संज्ञकत्वे अल्लोपस्य णिनिमित्तकत्वाऽभावादससङ्ग्रामत्येत्यत्र \`णौ चङ्युपधायाः' इत्युपधाह्रस्वः स्यादिति वाच्यं, सङ्ग्रामेत्ययं हि कथादित्वाददन्तः। तस्मादकारो भिन्न एव अनुबन्धत्वेनासज्यते इत्यर्थः। एवं च णौ अतो लोपे सति णावग्लोपित्वान्नोपधाह्रस्वः। कथादित्वलक्षणाऽदन्तत्वलाभायैवाऽस्य चुरादौ पाठ इति भावः। ननु चुरादौ सङ्ग्रामशब्दस्य \`तत्करोती'ति णिचि परे अस्त्वनुबन्धाऽऽसङ्गः, तथापि आचारक्विपि उपसर्गस्य न धातुसंज्ञाप्रवेश इत्यतर् कथमस्य ज्ञापतेत्यत आह--युद्धे इति। सामर्थ्यादिति। \`ग्राम युद्धे' इत्येतावतैव सङ्ग्रामशब्दो लभ्यते, केवलस्य ग्रामशब्दस्य युद्धे प्रयोगाऽभावादित्यर्थः। विशिष्टपाठ इति। सङ्ग्रामशब्दपाठ इत्यर्थः। ज्ञाप्यमर्थमाह-- सामानाकारमिति। सङ्ग्रामशब्दे युद्धवाचिनि \`स'मित्यस्य क्रिाययोगाऽभावात्समानाकारमित्युक्तम्। धातुसंज्ञाप्रयोजके इति। \`क्विबादा'विति शेषः। पृथक्क्रियते इति। तथा च न तस्य धातुसंज्ञाप्रवेश इत्यर्थः। ततः किमित्यत आह-- तेनेति। \`स'मित्यस्य धातुसंज्ञाप्रवेशाऽभावेनेत्यर्थः। तथा च सुमनश्शब्दादाचारक्विपि विवक्षिते मनश्शब्दमात्रस्य धातुत्वात्ततो लङि मनश्शब्दस्यैवाङ्गत्वात्तः प्रागेव अट्, न तु सुमनसिति समुदायात्प्रागित्यर्थः। एतेन \`सङ्ग्रामयतेरेव सोपसर्गान्नाऽन्यास्मा'दित्यादि भाष्यं \`भृषादिभ्य' इति सूत्रस्थं व्याख्यातमिति बोध्यम्। उन्मनायते इति। भृशादित्वात् क्यङि सलोपः । एवं चेति। एवमुक्तरीत्या \`आचारेऽवगल्भे'ति क्विब्विधावपि अवेत्यस्य पृथक्करमाद्गल्भशब्दात्प्रागेव अडित्यर्थः। ननु आ ऊढः ओढः। \`कुगती'ति समासः। अस्माद्भृशादित्वात्क्यङि \`ओढायते' इत्यादि रूपम्। अत्रापि आङो धातुसंज्ञाप्रवेशो न स्यात्, तत्र यद्यपि लङि ऊढशब्दाद्वा आङो वा प्रागाटि न रूपे विशेषः, उभयथापि औढायतेत्येव रूपं सिद्धमेव। तथापि ओढायेति क्यङन्तात्क्वाप्रत्ययेअतो लोपे ओढायित्वेत्येवेष्यते। अत्र क्यङि चिकीर्षिते उक्तरीत्या पृथक्करणे पृथक्कृतस्य आङः \`कुगतिप्रादयः' इति क्त्वाप्रत्ययान्तेन अतो लोपे ओढायित्वेत्येवेष्यते। अत्र क्यङि चिकीर्षिते उक्तरीत्या पृथक्करणे पृथक्कृतस्य आङः \`कुगतिप्रादयः' इति क्त्वापर्त्ययान्तेन समासे सति \`समासेऽनञ्पूर्वे क्त्वो ल्य'बिति ल्यप् स्यादित्यत आह-- ज्ञापकं च सजातीयविषयमिति। तदेवोपपादयति-- तेनेति। चुरादौ \`सङ्ग्राम युद्धेट इति सम्ग्रहणस्य उक्तार्थे पृथक्कृतिरिति ज्ञापकस्य सजातीयविषयकत्वाश्रयणेन यत्र उपसर्गस्वरूपमविकृतं श्रूयते नत्वेकादेशेनापहृतं तत्रैव उपसर्गस्य पृथक्कृतिरिति विज्ञायते इत्यर्थः, सङ्ग्रामे सम्ग्रहणस्य ज्ञापकस्य एवंविधत्वादिति भावः। ततः किमित्यत आह-- एवं चेति। ओढायित्वेति। ओढशब्दाद्भृशादित्वात् क्यङि ओढायेत्यस्मात्क्यङ्नतात्क्वाप्रत्यये अतो लोपे रूपम्। अत्रेति। अत्र न ल्यबित्यन्वयः। क्यङि विवक्षिते आङ एकादेशेनापहृत्वेन पृथक्करणाऽभावे सति तस्य आङः क्त्वाप्रत्ययान्तेन समासाऽभावान्न ल्यबिति भावः। उन्मनाय्य, अवगल्भ्येतिवदिति व्यतिरेकदृष्टान्तः। उन्मनस्शब्दाद्भृशादित्वादाचारे क्यङि सकारलोपे \`अकृत्सार्वे'ति दीर्घे उन्मनायेत्यस्मात्क्त्वोल्यपि, अतो लोपे, उन्मनाय्येति रूपम्। अवगल्भशब्दादाचारेऽवगल्भेति क्विबन्तात्क्वो ल्यपि रूपम्। अत्र \`उ'दित्यस्य \`अवे'त्यस्य च उपसर्गस्वरूपस्य अनपगृतत्वेन क्यङि क्विपि च विवक्षिते पृथक्कृततया तयोः क्त्वान्तेन समासे सति ल्यबुचितः। इह तु ओढायित्वेत्यत्र न ततेति व्यतिरेकदृष्टान्तोऽयम्। ज्ञापकस्य सजातीयत्वे प्रमाणं दर्शयति-- ज्ञापकस्येति। षाष्ठं वार्तिकं दर्शयति-- उस्योमाङ्क्ष्विति। उसि, ओम्, आङ् एषां द्वन्द्वः। षष्ठ्स्य प्रथमे पादे \`ओमाङोश्चे'ति सूत्रे इदं वार्तिकं पठतिम्। तद्व्याचष्टे-- उस्योमाङोश्च परयोरिति। \`एङि पररूप'मित्यतः पररूपग्रहणानुवृत्तिं मत्वा आह-- पररूपं नेति. उसि तावदुदाहरति-- औस्रीयदिति। उस्रामात्मन ऐच्छदित्यर्थे \`सुप आत्मनः' इति क्यजन्ताल्लङि उस्रीयशब्दादङ्गात्प्रागटि कृते \`उस्यपदान्ता'दिति पररूपं प्राप्तमनेन निषिध्यते। अर्थवद्गर्हणपरिभाषा त्वनित्या, अस्मादेव भाष्योदाहरणात्। अन्यथा भिन्द्युरित्यादौ पररूपं न स्यात्, क्यजन्ताल्लङि अङ्गस्य आटि कृते \`ओमाङोश्चे'ति पररूपं प्राप्तमनेन निषिध्यते। आङि उदाहरति-- औढीयदिति। आ ऊढः ओढः, तस्मात् क्यजन्ताल्लङि अङ्गस्य ओढशब्दस्य आटि कृते \`ओमाङोश्चे'ति पररूपं प्राप्तमनेन निषिध्यते। उदाहरणत्रयमिदं भाष्ये स्थितम्। तत्र यदि उपसर्गस्वरूपस्य एकादेशेनापहारेऽपि पृथक्करणं स्यात्तर्हि क्यचि विवक्षिते आङः पृथक्कृतौ सत्यां धातुबहिर्भावादूढशब्दात् प्रागाङः परत्र आटि सति पररूपस्याऽप्रसक्कतेराङि पररूपप्रतिषेधो व्यर्थः स्यात्। उक्तज्ञापकस्य सजातीयविषयत्वे तु अत्र आङ एकादेशेनापहारात्पृथक्करणाऽभावादोढशब्दात् प्रागाडागमे सति आङि पररूपप्राप्तेस्तन्निषेधोऽर्थवान् भवति। अतो ज्ञापकस्य सजातीयविषयत्वे \`उस्योमाङ्क्षु' इत्याङ्ग्रहणम्, औढीयदिति तदुदाहरणपरभाष्यं च अत्र प्रमाणमिति भावः। ज्ञापकस्य सजातीयविषयत्वे प्रमाणान्तरमाह-- आटश्चेति चशब्देनेति। \`आटश्चे'ति सचकारः पुनर्वृद्धिविधानार्थः। तथा च आटोऽचि वृद्धिरेव यता स्यान्नाऽन्यत्पररूपमितिलभ्यते इत्यपि षष्ठाध्याये \`ओमाङोश्चे'ति सूत्रे, \`आटश्चे'ति सूत्रे च भाष्ये स्थितमित्यर्थः। एवं च एतद्वार्तिकप्रत्याख्यानपरः सौत्रश्चकारस्तद्भाष्यं चाऽत्र ज्ञापकमित्युक्तं भवति।



(492) लोहितादिडाज्भ्यः क्यष् ।3।1।13।

लोहितादि। भवत्यर्थे इति। \`भृशादिभ्यो भुवी'त्यतो भुवीत्यनुवृत्तेरिति भावः।



(493) वा क्यषः ।1।3।90।

वा क्यषः। परस्मैपदमिति। \`शेषात्कर्तरी'त्यस्तदनुवृत्तेरिति भावः। लोहितायतीति। अलोहितो लोहितो भवतीत्यर्थः। अत्रेति। \`लोहितादी'ति सूत्रे इत्यर्थः। तच्चेति। अभूततद्भाविषयत्वमित्यर्थः। असंभवादिति। अव्यक्तानुकरणड्डाचो विहितत्वेन तस्य अभूततद्भावविषयत्वे अनुकरणत्वस्य भङ्गापत्तेरिति भावः। नाप्यादिशब्दग्राह्याणामिति। \`श्यामादिशब्दाना'मिति शेषः। तस्येति। आदिग्रहणस्येत्यर्थः। आदिगर्हणप्रख्याने प्रमाणं दर्शयति-- तथा चेति। आदिग्रहणमपनीय लोहितशब्दाड्डाजन्तेभ्यश्च क्यष्वचनं कर्तव्यम्। इतराणि = लोहितादिगणपठितानि श्यामादीनि प्रतिपदिकानि भृशादिष्वेव पठनीयानीत्यर्थः। एवं च श्यामादिशब्देभ्यः क्यङि आत्मनेपदमेवेति फलितम्। तस्यापीति। आदिग्रहणस्येव क्यषः ककारस्यापि विवक्षिते सति \`डाचि विवक्षिते द्वे बहुल'मिति द्वित्वे नित्यमाम्रेडिते \`डाची'ति पूर्वखण्डान्तस्य तकारस्य , उत्तरखण्डादेः पकारस्यच पररूपे एकस्मिन् पकारे, डित्त्वाट्टिलोपे, पटपटाशब्दाड्डाजन्तात् क्यषि तदन्ताल्लडादीति भावः। \`अभूततद्भावे' इति तु नात्र संबध्यते इत्युक्तम्। न ह्यपटच्छब्दः पटच्छब्दो भवतीति युज्यते। ननु कृभ्वस्तियोगाऽभावादिह कथं डाजित्यत आह-- कृभ्वस्तियोगं विनापीति। भवत्यर्थसत्तामात्रेणेत्यर्थः। कुत इत्यत आह--डाजन्तादिति। तद्भाष्येति। \`भृशादिष्वितराणी'त्युक्तवार्तिकतद्भाष्यविरुद्धमित्यर्थः। तस्मादिति। उक्तवार्तिकभाष्यविरोधात्तेभ्यः श्यामादिभ्यो भृशादित्वलक्षणः क्यङेव नतु क्यषित्यर्थः। ततश्च \`वा क्यषः' इत्यस्याऽप्रवृत्तेर्ङित्त्वादात्मनेपदमेवेति मत्वाऽऽह-- श्यामायते इति। श्यामो भवतीत्यर्थः। ननु देवदत्तः सुखायते इति कथम्?, देवदत्तस्य सुखत्वाऽभावादित्यत आह-- सुखादय इति. श्यामादिषु ये सुखदुःखादिशब्दा गुणवनचास्ते सुखादिगुणवति वर्त्तन्ते इत्यर्थः। एवंच \`सुखायते' इत्यस् सुखवान् भवतीत्यर्थः। एवं \`दुखायते' इत्यादावपि। ननु लोहितशब्दाद्विहितः क्यष् कथं लोहिनीशब्दात्स्यादित्यत आह--- लिङ्गविशिष्टेति।



(494) कष्टाय क्रमणे ।3।1।14।

कष्टाय क्रमणे। \`क्रमण'शब्दं विवृणोति उत्साहे इति। अस्वरितत्वात् क्यषिति नानुवर्तते इति भावः। \`क्रियार्थोपपदस्ये'ति चतुर्तीति मत्वा आह-- पापं कर्तुमिति। क्रमते इत्यत्र \`वृत्तिसर्गतायनेषु क्रमः' इति तङ्। \`कण्वचिकीर्षाया'मित्यत्र कण्वपदं व्याचष्टे-- कण्वं पापमिति। सत्रादिशब्दान्विवृणोति-- सत्रादय इति। द्वितीयान्तेभ्य इति। चिकीर्षायां द्वितीयान्तस्यैवाऽन्वययोग्यत्वादिति भावः। कण्वशब्दस्तु सत्रादिशब्दानां कण्वपरत्वे तात्पर्यग्राहकः। केचित्तु \`कण्वे'त्यविभक्तिकम्। कण्वर्तिभ्य इति व्याचक्षते। अस्वपदविग्रह इति। वृत्तावेव सत्रादिशब्दानां पापवाचित्वादिति भावः। इदं कष्टं शब्दाद्नयत्रैव। \`कष्टाय क्रमते' इति तु स्वपदविग्रहोऽस्त्येव। भाष्ये एवं विग्रहं प्रदर्श्य सत्रादिषु विग्रहाऽप्रदर्शनादित्याहः।



(495) कर्मणो रोमन्थतपोभ्यां वर्तिचरोः ।3।1।15।

कर्मणो रोमन्थ। वृतुधातोर्ण्यन्तात् \`धात्वर्थनिर्देशे इग्वक्तव्यः' इति इकि वर्तिशब्दः। आवर्तनमर्थः। चरेः संपदादित्वाद्भावे क्विप्। वर्ति चर अनयोर्द्वन्द्वात्सप्तमी। आवर्तने चरणे चेति लभ्यते। कर्मशब्देन कर्मकारकं विवक्षितम्। तपोभ्यामिति। रोमन्थमिति। उद्गीर्णस्य निगीर्णस्य वा मन्थो रोमन्थ इति भाष्यम्। उद्गीर्णस्य = उदरादुपरि कण्ठ्दवारा निर्गतस्य, निगीर्णस्य = अपानद्वारा निर्गतस्य च मन्थः = चर्वणं रोमन्थ इत्यर्थः। वर्तयतीति। आवर्तयतीत्यर्थः। हनुचलन इति। हनु = तालु, तच्चलने सत्येव अयं विधिरित्यर्थः। तथा च उदरगतं भक्षितं द्रव्यं तृणादिकं पुनःपुनराकृष्य तालुचलनेन चूर्णितस्य पुनः पुनः प्राशने रोमन्थशब्दात्क्यङिति फलितम्। तदाह-- चर्वितस्येति। हनुचलनेन भक्षितस्य उदरं प्रविष्टस्य पुनः पुनराकृष्य हनुचलनेन भक्षणे गम्ये इति फलितमित्यर्थः। कीट इति। इह हनुचलनाऽभावान्न क्यङिति भावः। तदेवोपपादयति--अपानेति। तपसः परस्मैपदं चेति-- वार्तिकम्। तपश्शब्दः कर्मकारकवृत्तिः पूर्वसूत्राच्चरणे क्यङं लभते, ङित्त्वप्रयुक्तमात्मनेपदं बाधित्वा परस्मैपदमेव च लभते इत्यर्थः। तपस्यतीति। प्रातिपदिकादेवास्य क्यङुत्पत्तेरन्वर्वर्तिविभक्त्यभावात् \`नः क्ये' इति नियमाच्च पदत्वाऽभावान्न रुत्वमिति भावः।



(496) बाष्पोष्मभ्यामुद्वमने ।3।1।16।

बाष्पोष्मभ्यामुद्वमने। आभ्यां कर्मभ्यामिति। \`कर्मणो रोमन्थे'त्यतः कर्मकारकवृत्तिभ्यामित्यर्थः। फेनायते इति। फेनमुद्वमतीत्यर्थः।



(497) शब्दवैरकलहाऽभ्रकण्वमेघेभ्यः करणे ।3।1।17।

शब्दवैर। करणं - क्रिया। तदाह-- करोत्यर्थे इति। \`तत्करोती'ति णिचोऽपवादः। पक्षे इति। कदाचिदित्यर्थः। न्यास इति। भाष्याऽनारूढत्वमत्र अरुचिबीजम्।

सुदिनदुर्दिन इति- वार्तिकम्। \`करोत्यर्थे क्य'हिति शेषः।



(498) सुखादिभ्यः कर्तृवेदनायाम् ।3।1।18।

सुखादिभ्यः। \`कर्मणो रोमन्थे'त्यतः कर्मग्रहणाऽनुवृत्तिं मत्वा आह-- एभ्यः कर्मभ्य इति। वेदनायामिति। ज्ञाने इत्यर्थः। कर्तृत्वं च वेदनां प्रत्येव विवक्षितम्, उपस्थितत्वात्। वेदनाकर्तृवृत्तिवाचिभ्यः सुखादिशब्देभ्य इति लभ्यते। फलितमाह-- वेदनाकर्तुरेव चेदिति। सुखं वेदयते इति। जानातीत्यर्थः। \`विद चेतनाया'मिति चुरादौ।



(499) नमोवरिवश्चित्रङः क्यच् ।3।1।19।

नमोवरिवस्। नमस्, वरिवस्, चित्रङ् एषां समाहारद्वन्द्वात्पञ्चमी। आत्मनेपदार्थं चित्रशब्दो ङिन्निर्दिष्टः। \`शब्दवैरे'त्यतः करणे इत्यनुवर्तते। करणं - क्रिया। सा च पूजापरिचर्याऽऽश्चर्यात्मिका विवक्षिता, \`नमसः पूजायां'वरिवसः कारकविभक्तेर्बलीयस्त्वाद्द्वितीया। परिचर्या शुश्रूषेति मत्वाह-- शुश्रूषते इत्यर्थ इति। आश्चर्यशब्दो विस्मयवाचीति मत्वाह- विस्मयते इत्यर्थ इति। विस्मापयते इत्यन्ये इति। आश्चर्यशब्दो विस्मापनपर इति भावः। \`ततश्चित्रीयमाणोऽसा'विति भट्टिः। असौ-- मायामृगो विस्मयमुत्पादयन्नित्यर्थः।



(500) पुच्छभाण्डचीवराण्णिङ् ।3।1।20।

पुच्छभाण्ड। पुच्छादुदसने इति वार्तिकम्। उत्पुच्छयते इति। विविधं विरुद्धं वा पुच्छमुत्क्षिपतीत्यर्थः। भाण्डात्समाचयने - इत्यपि वार्तिकम्। समबभाण्डतेति। उपसर्गसमानाकरां पूर्वपदं धातुसंज्ञाप्रयोजके प्रत्यये चिकीर्षिते पृथक्क्रियते इत्युक्तत्वात्संभाण्डशब्दात्क्यङ्यपि भाण्डशब्दात्प्रागेवाऽडिति भावः। एवम् उदपुपुच्छतेत्यादावपि। चीवरादर्जने इत्यपि वार्तिकम्।



(501) मुण्डमिश्रश्लक्ष्णलवणव्रतवस्त्रहलकलकृततूस्तेभ्यो णिच् ।3।1।21।

मुण्डमिश्र। कृञर्थे इति। शेषपूरणमिदम्, \`शब्दवैरे'त्तः करणे इत्यनुवृत्तेरिति भावः। व्रताद्भोजनेति वार्तिकम्। पयः शूद्रान्नं वा व्रतयतीति। पयो भुङ्क्ते, शूद्रान्नं वर्जयतीत्यर्थः। वस्रात्समाच्छादने -- इत्यपि वार्तिकम्। भाष्ये तु न दृश्यते। संवस्रयतीति। वस्रेण सम्यगाच्छादयतीत्यर्थः॥ वस्रं परिधत्ते इति वा। हल्यादिभ्यो ग्हणे-- इति वार्तिकम्। भाष्ये तु न दृश्यते। हलिकल्योरिति। हलिकली इदन्तौ। हलकलशब्दावदन्तौ, अकारे इष्ठवत्त्वेन टेर्लोपे हलि कलि इति ण्यन्ताब्यां लडादीति भावः। महद्धलं हलिरिति। अत्र वृद्धप्रयोगोऽन्वेषणीयः। अचकलदित्यत्र सन्वत्त्वाऽप्रवृत्तये अग्लोपित्वाय तयोरदन्तत्वमिति वाच्यम्, इकारलोपेऽप्यग्लोपित्वसिद्धेरित्यत आह-- परत्वादिति। इकारस्य णौ इष्ठवत्त्वे टिलोपात्प्रागेव परत्वात् \`अचो ञ्णिती'ति वृद्धौ कृतायामैकारस्य इष्ठवत्त्वाट्टिलोपेऽग्लोपित्वं न स्यात्। इकारयोरत्त्वे तु अकारस्य टिलोपात् प्राक् परत्वाद्वृद्धौ सत्यामप्याकार एव इष्ठवत्त्वाल्लुप्यते इत्यर्थः। अत इति। अग्लोपित्वात्सन्वत्त्वम्, \`दीर्घो लघो'रिति दीर्घश्च नेत्यर्थः। कृतं गृह्णातीति। उपकारं स्वीकरोतीत्यर्थः। पठितुं युक्ता इति। लाघवादेकसूत्रत्वं युक्तमित्यर्थः। केषांचिदिति। मुण्डादीनामित्यर्थः। सापेक्षेभ्योऽपीति। अन्यथा णिजन्तस्याऽस्य सनाद्यन्तवृत्तित्वाद्विशेषणसापेक्षत्वे मुण्डादिभ्यो णिज्न भवेत्, सविशेषमानां वृत्तिनिषेधात्। इह मुण्डादीनां पुनर्ग्रहणे तु तत्सामर्थ्यात् सापेक्षेभ्योऽपि मुण्डादिभ्यो णिच् सिध्यतीत्यर्थः। स्पष्टं चेदं \`सुप आत्मनः' इत्यत्र भाष्यकैयटयोः। मुण्डयति माणवकमिति। अत्र माणवकं मुण्डं करोतीत्यर्थ मुण्डशब्दस्य माणवकसापेक्षत्वेऽपि णिच् सिध्यति। अन्यथा यदा प्रकरणादिना माणवकादिविशेषो ज्ञायते तदैव मुण्डयतीति णिच् स्यादिति भावः। \`सुप आत्मनः' इत्यत्र भाष्यकैयटयोः। मुण्‍डयति माणवकमिति। अत्र माणवकं मुण्डं करोतीत्यर्थे मुण्डशब्दस्य माणवकसापेक्षत्वेऽपि णिच् सिध्यति। अन्यथा यदा प्रकरणादिना माणवकादिविशेषो ज्ञायते तदैव मुण्डयतीति णिच् स्यादिति भावः। \`सुप आत्मनः इति सूत्रभाष्ये तु \`मुण्डयति माणवक'मित्यत्र गमकत्वाण्णिच्, \`महान्तं पुत्रमिच्छती'त्यादौ त्वगमकत्वान्न क्यजित्युक्तम्। तदा प्रपञ्चार्थमेव मुण्डादिग्रहणमिति शब्देन्दुशेखरे स्थितम्। श्लक्ष्णयति वस्रमिति। निर्मलं करोतीत्यर्थः। लवणयति व्यञ्जनमिति। लवणयुक्तं करोतीत्यर्थः। हलिकल्योरिति। एवं च ताभ्यां सापेक्षभ्यां न णिच्, तद्ग्रहणस्य अदन्तत्वनिपातनेन चरितार्थत्वादिति भावः। ननु सत्यशब्दा\`त्तत्करोती' त्यादिनैव णिच् सिद्धेः \`सत्यापे'ति सूत्रे सत्यग्रहणं व्यर्थमित्यत आह- सत्यस्यापुगर्थमिति। केषांचिदिति। पाशादीनामित्यर्थः। सत्यापयतीति। आपुग्विधिसामर्थ्यान्न टिलोपः। पाशं विमुञ्चतीत्यादौ \`प्रातिपदिकाद्धात्वर्थे' इति णिच्। अभिषिषेमयिषतीति। अभिषेणि इति ण्यन्तात्सनि रूपम्। ननु त्वचं गृह्णाति त्वचयतीति कथम् ?। त्वच्छब्दाच्चकाराण्णिचि टिलोपे त्वयतीत्यापत्तेरित्यत आह-- त्वचेति। \`त्वच संवरणे' इत्यस्मात् \`पुंसि संज्ञायां घः प्रायेणे'ति घप्रत्ययय इत्यर्थः। पुंवद्भावादय इति।आदिना रभावटिलोपादिग्रहणम्। एतयतीति। \`भस्याऽढे' इति पुंवत्त्वस्य इष्ठनि प्रवृत्तेर्णावपि तस्याऽतिदेशात् \`वर्णादनुदात्तादिति स्त्रीप्रत्ययस्य, तत्संनियोगशिष्टनत्वस्याऽपि निवृत्तौ एतयतीति सिध्यतीत्यस्वरसात्पुंवद्भावे उदाहरणान्तरमाह--- दरदमिति। दरदिति कश्चिद्राजा, तस्यापत्यं दारदः। \`द्व्यञ्‌मगधे'त्यण्। स्त्र्यपत्ये तु दरदोऽपत्यं स्त्री दरत्। \`अतश्चे'त्यणो लुक्। तामाचष्टे इत्यर्थे दरच्छब्दाण्णौ इष्टवत्त्वात् ्पुंवत्त्वेन स्त्रियामित्यनुवृत्तौ \`अतश्चे'ति स्त्रियां विहितस्य अण्प्रत्ययलुको निवृत्तौ दारदशब्दे टेर्लोपे दादयतीति रूपं सिध्यति। पुंवद्भावाऽभावे तु दरच्छब्दस्य टिलोपे सति दरयतीति स्यादिति भावः। टिलोपस्य अजादेशत्वेन स्थानिवत्त्वान्नोपधावृद्धि। \`पृथुं मृदुं भृशं चैव, कृशं च दृढमेव च। परिपूर्वं वृढं चैव षडेतान् रविधौ स्मरेत्'। इति। क्रमेणोदाहरति--पृथुमिति। \`आचष्टे' इति शेषः। प्रथयति। तत्र प्रक्रियां दर्शयति-- वृद्धौ सत्यामिति। पृथु इ इति स्थिते परत्वाद्वृद्धौ कृतायां टिलोपः। अथवा कृतायामकृतायां च वृद्धौ प्रवृत्त्या नित्यत्वाद्वृद्धेः प्राक्‌टिलोपः। उभयथापि \`र ऋतः इति रभावे प्रथयतीति रूपमिति भावः। वस्तुतस्त्वकृतायां वृद्धौ उकारस्य लोपः, कृतायां तु औकारस्य लोपः। तथा च \`शब्दान्तरस्य प्राप्नुवन् विधिरनित्यः' इति टिलोपोऽनित्यः। ततश्च परत्वाट्टिलोपात् प्राग्वृद्धिरेवेति \`मुण्डमिश्रे'ति सूत्रे भाष्ये स्थितम्। \`वृद्धौ सत्यां पूर्वं वा टिलोप' इति मूलं तु कृताऽकृतप्रसङ्गित्वाट्टिलोपस्य नित्यत्वमभिप्रेत्येति बोध्यम्। अपिप्रथदिति। वृद्धौ सत्यां टिलोपे अग्लोपित्वाऽभावात् सन्वत्त्वे \`सन्यतः' इति इत्त्वमिति भावः। अपप्रथदिति। वृद्धेः पूर्वं टिलोपेन उकारस्य निवृत्तावग्लोपित्वात्सन्वत्त्वान्वत्त्वाऽभावे रूपम्। अबभ्रशदित्यादौ वृद्धेः पूर्वं पश्चाद्वा टिलोपेऽपि अग्लोपित्वान्न सन्वत्त्वमिति भावः। औजिढदिति। वहधातोः क्तिनि ढत्वधत्वष्टुत्वढलोपेषु ऊढिः। तस्माण्णौ टिलोपे ऊढि इतिण्यन्ताल्लुहि चङि आटि वृद्धौ औढि अ त् इति स्थिते प्रक्रियां दर्शयति- ढत्वादीनामिति। ढत्वधत्वष्टुत्वढलोपानामसिद्धत्वात् \`अजादेर्द्वितीयस्ये'ति ह्‌तशब्दस्य द्वित्वमित्यर्थः। इत्युक्तमिति। \`लुग्विकरणप्रक्रियायां ऊर्णुञ्धाता'विति शेषः। एवं च ह्‌ तिशब्दस्य द्वित्वे हलादिशेषे \`कुहोश्चु'रिति हस्य चुत्वमिति भावः। ढिशब्दस्येति। \`पूर्वत्रासिद्धीयमद्वित्वे' इत्स्य क्वचिदनित्यत्वेऽप्यत्र तदप्रवृत्तौ मानाऽभावादिति भावः। ऊढमाख्यदिति। वहधातोः क्तप्रत्यये ढत्वधत्वष्टुत्वढलोपेषु ऊढशब्दाण्ण्यन्ताल्लुङि चङि ढत्वादीनामसिद्धत्वात् \`ह्‌ ते'त्यस्य द्वित्वे हलादिशेषे अभ्यासस्य चुत्वे रूपम्। औडढदिति। \`पूर्वत्रासिद्धीयमद्वित्वे' इति ढत्वादीनामसिद्धत्वाऽभावपक्षे ढशब्दस्य द्वित्वे रूपम्। नन्विह परत्वाट्टिलोपे सति णिच्सहितस्य ह्‌ तीति ढीत्यस्य वा द्वित्वे कृते अभ्यासे इकार एव श्रूयेत नत्वकार इत्यत आह-- ओः पुयणित्यादि। स्वशब्दाण्णिचि टिलोपमाशङ्क्याह-- प्रकृत्यैकाजिति। प्रकृतिभावाट्टिलोपाऽभावे अकारस्य वृद्धौ आकारे पुगागमः। तदाह-- वृद्धिपुकाविति। त्वापयति मापयतीत्यत्र प्रक्रियां दर्शयति-- मपर्यन्तस्येति। युष्मदस्मद्भ्यां णौ \`प्रत्ययोत्तरपदयोश्चे'ति मपर्यन्तसय् त्वमौ। त्व अद् इ, म अद् इ, इति स्थिते आह-- पररूपादिति। कृते अकृते च पररूपे टिलोपस्य प्रवृत्तेर्नित्यत्वं बोध्यम्। त्व इ म इ इति स्तिते आह-- वृद्धिरिति। अकारस्य आकारः। टिलोपस्य स्थानिवत्तवं तु न शङ्क्यम्, अजादेशत्वाऽभावात्। पुगिति। \`अर्ती'त्यनेनेति भावः। तदेवं प्राचीनमतमुपन्यस्यस्वमतमाह-- त्वादयतीत्यादिना। तदेवोपपादयति
--अन्तरङ्गत्वादिति। त्व अद् इ, म अद् इ, इति स्थिते नित्यमपि टिलोपं बाधित्वा अन्तरङ्गत्वात्पररूपे कृते \`प्रकृत्यैका'जिति प्रकृतिभावे टिलोपस्याऽप्रवृत्तौ उपधावृद्धिरिति भावः। ननु इष्ठेमेयस्सु किमुदाहरणमिति प्रश्ने प्रेयान् प्रेमा प्रेष्ट इत्युदाहरणानि प्रदर्श्य, \`नैतदस्ति प्रयोजनं \`प्रस्थस्फे'ति विहित प्रादीनामाभीयत्वेनाऽसिद्धतया तत्र टिलोपाऽप्रसक्ते' रित्युक्त्वा, श्रेयान् श्रेष्ठ इत्यत्र \`प्रशस्यस्य श्रः' इति श्रादेशस्य पाञ्चमिकतया आभीयत्वाभावेनाऽसिद्धत्वाऽभावाट्टिलोपे प्राप्ते प्रकृतिभावविधि \`रित्युदाहरणान्तरं प्रदर्श्य' \`श्रादेशे अकारोच्चारणसामर्थ्याट्टिलोपो न भविष्यती'त्युक्त्वा, स्रग्वितमः स्रजिष्ठ इत्यत्र \`विन्मतोर्लु'गिति लुकि टिलोपनिवृत्त्यर्थं प्रकृतिभावविधानमित्युक्त्वा, प्राप्त एव टिलोपे आरभ्यमाणस्य लुकस्तदपवादतया लुका टिलोपस्य बाधो भविष्यती'ति \`प्रकृत्यैका' जित्यसय् भाष्ये प्रत्याख्यातत्वात्त्वादयति मादयतीत्यत्र प्रकृतिभावोपन्यासो न युज्यते इत्याशङ्क्य निराकरोति -- न चेत्यादि। कुत इत्यत आह-- भाष्यस्येति। उदाहृतभाष्यस्य हि प्रेयान् प्रेष्ठ इत्यादीनां प्रकृतिभावं विनाऽपि साधने तात्पर्यं, न तु प्रकृततिभावप्रत्याख्यानमभिमतम्, स्वमाचष्टे स्वपायतीत्यादौ तदावश्यकत्वात्। अत एव \`प्रकृत्यैकाजिष्ठेमेयस्सु चेन्नैकाच उच्चारणसामर्थ्यादवचनात्पर्कृतिभावः' इति वार्तिकव्याख्यावसरे \`अन्तरेणापि वचनं प्रकृतिभावो भविष्यती'ति भाष्ये उक्तम्। अन्यथा \`अन्तरेणैव वचन' मित्युच्येतेत्यास्तां तावत्। \`प्रत्ययोत्तरपदयोश्चे'त्यत्र \`एकवचने' इत्यनुवृत्तम्। तच्च यौगिकमाश्रीयते। तेन एकत्वविशिष्टवाचिनोर्युष्मदस्मदोरिति लभ्यते इति मत्वाऽऽह युवामावां वेति। न च द्वयोरुक्तौ युवावादेशौ शङ्क्यौ, विभक्तेर्लुका लुप्तत्वात्। न च लुकः प्रागेव युवावौ किं न स्यातामिति वाच्यम् । \`अन्तरङ्गानपि विधीन् बहिरङ्गो लुग्बाधते' इत्युक्तेरिति भावः। शावयतीति। श्वानमाचष्टे इत्यर्थः। श्वन्शब्दाण्णौ श्वन् इ इति स्थिते आह-- नस्तद्धिते इति। \`प्रकृत्यैका'जिति प्रकृतिभावमाशङ्क्याह-- प्रकृतिभावस्तु नेति। कुत इत्यत आह-- येनेति। \`टे'रिति टिलोपे प्राप्ते सत्येव \`प्रकृत्यैका'जित्यारभ्यते, \`नस्तद्धिते' इत्यस्य स्रजिष्ठ इत्यादावप्राप्तावपि प्रकृतिभाव आरभ्यते इति भावः। भत्वादिति। इष्ठवत्त्वेन भत्वात् \`श्वयुवे'त संप्रसारणमित्यर्थः। तथा च श्वन् इ इति स्थिते टिलोपे सति तस्याभीयत्वेनाऽसिद्धत्वादन्नन्तत्वाद्वस्य संप्रसारणे पूर्वरूपे उकारस्य वृद्धावावादेशः। अन्येत्विति। इष्ठनि दृष्टस्यैव इष्ठवदित्यतिदेशः। टेरित्येव टिलोप इष्ठनि दृष्टो, न तु' \`नस्तद्धिते' इति। अतो नाऽस्यातिदेश इत्यर्थः। नन्वतिशयेन ब्रह्मा ब्रह्मिष्ठ इत्यत्र नस्तद्धिते इति टिलोपो दृष्ट इत्यत आह-- ब्रह्मिष्ठ इत्यादाविति। तेनेति। \`नस्तद्धिते' इत्यस्याऽप्रवर्तनेनेत्यर्थः। ततश्च प्रकृतिभावात् \`टेः' इति लोपस्याऽभावे संप्रसारणे शुनयतीति रूपमित्यर्थः। आहुरित्यस्वरसोद्भावनम्। तद्बीजं तु ब्रह्मवच्छब्दादिष्ठानि टेरिति टिलोपापवादे \`विन्मतोर्लु'गिति मतुपो लुकि \`नस्तद्धिते' इति टिलोपो दृष्ट एव। ततश्च \`इष्ठनि तस्याऽदृष्टत्वा' दित्यत्युक्तम्। किं च \`ब्रह्मिष्ठ इत्यादौ परत्वाट्टेरित्यस्य प्रवृत्ति'रित्ययुक्तम्, केवलस्य ब्रह्मन्शब्दस् वेदादिवचनस्य गुणवचनत्वाऽभावेन इष्ठनो दुर्लभत्वात्, \`अजादी गुणवचनादेवे'त्युक्तेः। मत्वन्तादिष्ठनि तु मतोर्लुकि तेन \`टे'रित्यस्य प्रवृत्तिबाधेन लुगुत्तरं तदप्रवृत्त्या परत्वादित्यप्यसङ्गतिरिति शब्देन्दुशेखरे स्थितम्। विद्वयतीति। विद्वस् शब्दाण्णौ टिलोपः। ननु इष्ठवत्त्वाद्भत्वे \`वसोः संप्रसारण्मित्याशङ्क्याह-- अङ्गवृत्तेति। \`अङ्गवृत्ते पुनर्वृत्तावविधि'रिति परिभाषयेत्यर्थः। अङ्गकार्ये कृते पुनर्नाङ्गकार्यमिति तदर्थः। वस्तुतस्तु विद्वयतीत्यत्र \`टे'रित्यसो लोपे वस्वन्तत्वाऽभावात्संप्रसारणाऽप्रसक्तेरङ्गवृत्तपरिभाषोपन्यासो वृथेत्यस्वरसं सूचयति-- इत्येके इति। संप्रासरणे इति। विद्वच्छब्दाम्णौ इष्ठवत्त्वेन टिलोपे कृते वकारस्य संप्रसारणे पूर्वरूपे उकारस्य वृद्धौ आवादेशे विदावयतीत्यन्ये मन्य्नते इत्यर्थः। अत्रापि पूर्ववदेवाऽस्वरसः, टिलोपे सति वस्वन्तत्वाऽभावात्। नित्यत्वादिति। टिलोपे कृते अकृते च प्रवृत्तेः संप्रसारणं नित्यम्। टिलोपस्तु कृते संप्रसारणे पूर्वरूपे च कृते उसो भवति, अकृते तु अस इत्यनित्यः, \`शब्दान्तरस्य प्राप्नुवन्विधिरनित्यः' इति न्यायादिति भावः। ननु कृतेऽपि संप्रासरणे पररूपात्प्राक् अस एव टिलोप इति तस्यनित्यत्वमित्यत आह-- अन्तरङ्गत्वात्पूर्वरूपं टिलोप इति। संप्रसारणे पूर्वरूपे च कृते उसो लोपेऽपि वस्वन्तत्वस्य विनङ्क्ष्यत्त्वान्न संप्रसाणमित्यस्वरसं सूचयति-- इत्यपरे इति। एवं च विद्वयतीति प्रथमपक्ष एव स्थितः। तत्राङ्गवृत्तपिरभाषोपन्यास एव वृथेति स्थितम्। उदीचयतीति। उत्पूर्वकादञ्चेः ऋत्विगित्यादिना क्विनि \`अनिदिता'मिति नलोपे उदच्शब्दः। तस्माण्णौ इष्ठवत्त्वेन भत्वादच इत्यकारलोपं बाधित्वा \`उद ई'दिति ईत्त्वे \`उदीची'ति ण्यन्ताल्लडादय इति भावः। उदैचिदिति। लुङि \`द्विर्वचनेऽची'ति णिलोपनिषेधाच्चिशब्दस्य द्वित्वम्। \`उपसर्गसमानाकारं पूर्वपदं धातुसंज्ञाप्रयोजके प्रत्यये चिकीर्षिते पृथक् क्रियते' इत्युक्तेरुद उपर्याडिति भावः। एवं च उदः पृथक्करणेन \`प्रकृत्यैकाजिति प्रकृतिभावान्न टिलोपः। प्रतीचयतीति। \`अच' इत्यल्लोपे \`चौ' इति पूर्वस्य दीर्घः। प्रत्यचिचदिति। इह अच इत्यल्लोपे चिशब्दात्प्रागटि तकारादिकारस्य यण् अच इत्यकारलोपस्याभीयत्वेऽपि असमानाश्रयत्वान्नाऽसिद्धत्वम्, लोपस्य णिनिमित्तत्वात्, आटस्तु लुङ्‌निमित्तत्वात्। इकोऽसवर्णे इतीति। \`न समासे' इति तु न, पृथक्करणेन समासनिवृत्तेः। समीचयतीति। \`समःसमि' इति सम्यादेशः। \`अच' इति लोपे \`चा' विति दीर्घः। सम्यचिचदिति। सम्यादेशस्य स्थानिवत्त्वेनोपसर्गत्वात् पृथक्करणम्, पृथक्करणेन उत्तरपदपरत्वाऽभावेऽप्य्नतरङ्गत्वाज्जातः सम्यादेशो न निवर्तते। तिराययतीति। \`तिर'सित्यव्ययम्। तत्पूर्वादञ्चेः क्विनि नलोपे तिरस् अच् इत्यस्माण्णौ टिलोपेन धातोर्निवृत्तौ \`तिरसस्तिर्यलोपे' इति तिरिभावे इकारस्य वृद्धावायादेशे \`तिरायी' त्यस्माण्ण्य्नताल्लडादीति भावः। न च तिरसः पृथक्करणे सति धातोः \`प्रकृत्यैका'जिति प्रकृतिभावात्कथं टिलोप इति वाच्यं, तिरसित्यस्य कदाप्यनुपसर्गतया उपसर्गसमानाकारत्वाऽभावेन पृथक्करणाऽभावात्। नन्वेवं सति अञ्चतेष्टिलोपेनापहारे सति अञ्चतपरकत्वविरहात्कथमिह तिरसस्तिरिभाव इत्यत आह-- अञ्चेष्टिलोपेनेति। बहिरङ्गत्वेनेति। बहिर्भूतणिनिमित्तकत्वादिति भावः। न च तिरसः पृथक्करणे सति धातोः \`प्रकृत्यैका'जिति प्रकृतिभावात्कथं टिलोप इति वाच्यं, तिरसित्यस्य कदाप्यनुपसर्गतया उपसर्गसमानाकारत्वाऽभावेन पृथक्करणाऽभावात्। नन्वेवं सति अञ्चतेष्टिलोपेनापहारे सति अञ्चतिपरकत्वविरहात्कथमिह सति अञ्चतिपरकत्वविरहात्कथमिह तिरसस्तिरिभाव इत्यत आह-- अञ्चेष्टलोपेनेति। बहिरङ्गत्वेनेति। बहिर्भूतणिनिमित्तकत्वादिति भावः। नन्वस्तु तिरसस्तिरिः, तत्र रेफादकारस्य टेरिति लोपः स्यादित्यत आह-- असिद्धवदवेति. प्रथमटिलोपोऽसिद्ध इत्यन्वयः। तिरस् अच् इ इति स्थिते प्रथमप्रवृत्तः अच् इत्येवंरूपटेर्लोपःतिरे टिलोपे कर्तव्ये आभीयत्वादसिद्ध इत्यर्थः। ननु प्रथमटिलोपस्य कथं तिरेष्टिलोपे कर्तव्ये असिद्धत्वं, टिलोपशास्त्रस्य एकत्वादित्यत आह-- चिणो लुङ्‌न्यायेनेति। पचधातोर्भावकर्मणोर्लुङस्तङि प्रथमपुरुषैकवचने तशब्दे परे \`चिण् भावकर्मणो'रिति च्लेश्चिणि उपधावृद्धौ अटि अपाचि त इत्यस्मात् \`तिङश्चे'ति तरपि तदन्तात् \`किमेत्तिङव्ययघादा'मित्याम्प्रत्यये अपाचिततरामिति स्थिते \`चिणो लु'गिति प्रथमस्य तशब्दस्य लुकि कृते पुनस्तरप्प्रत्ययतशब्दस्य लुङ् न भवति, स्थानिभेदेन लुको भेदमाश्रित्य प्रथमलुकोऽसिद्धत्वेन व्यवधानादिति स्थितिः। एवमिहापीत्यर्थः। अत इति। प्रतमटिलोपस्याऽसिद्ध्त्वादित्यर्थः। अङ्गवृत्तपरिभाषया वेति। \`पुनष्टिलोपे ने'त्यनुषज्यते। न च तिरेरिकारस्याङ्गवृत्तपरिभाषया \`टे'रिति लोपाऽभावे तिराययतीति वृद्धिरपि तस्य न स्यादिति वाच्यम्, अङ्गवृत्तपरिभाषाया अनित्यत्वेन वृद्धिविषये तदप्रवृत्तेः। अग्लोपित्वादिति। तिरस् अच् इ इति स्थिते \`टे'रित्यचो धातोर्लोपे सति तिरि इत्यस्य अग्लोपित्वम्,अचो धातोर्लोपे अकारस्यापि लोपसत्त्वादित्यभिमानः। सध्राययतीति। सहस्य सध्रिः। तिराययतीतिवद्रूपम्। सहेत्यस्य उपसर्गत्वाऽभावान्न पृथक्करणम्। तदाह-- अससध्रायदिति। विष्वद्र्यञ्चमिति। विष्वक् अच् इ इति स्थिते \`विष्वग्देवयोश्चे'ति विष्वक्शब्दटेरद्र्यादेशे टेरित्यचो धातोर्लोपे विष्वद्रि इ इति स्थिते वृद्धौ आयादेशे विष्वद्रायि इति ण्यन्ताल्लटि विष्वद्राययतीति रूपम्. देवद्र्यञ्चमिति। देवशब्दस्य टेरद्र्यादेशे देवद्राययतीति सिद्धवत्कृत्य लुङ्याह-- अदिदेवद्रायदिति। अतितिरायदितिवद्रूपम्। आददद्रायदिति। सर्वनामत्वाददस्शब्दस्य टेरद्र्यादेशः। \`त्यदाद्यत्वे सत्येव उत्त्वमत्वे' इति पक्षे इदम्, अदस्शब्दाद्विभक्तेर्लुका लुप्तत्वेन विभक्तिपरकत्वाऽभावेन त्यदाद्यत्वाऽप्रवृत्तेः। \`त्यदाद्यत्वाऽविषयत्वेऽपि उत्त्वमत्त्वे स्त' इति मतमाश्रित्य आह-- अमुमुयञ्चमिति। अदस् अच् इ इति स्थिते टेरद्र्यादेशे अच् इत्यस्य टेर्लोपे अदद्रि इ इति स्थिते \`अदसोऽद्रेः पृथङ्मुत्व'मिति मते दकाराऽकारयोर्दकाररेफयोश्च मत्वेत्त्वयोःकृतयोः अमुमु इ इति स्तिते प्रथमस्य इकारस्य णिचि वृद्धौ आयादेशे अमुमु आयीति ण्यन्ताल्लडादीति भावः। मुत्वस्याऽसिद्धत्वान्न यण्। अदमुआययतीति। \`केचिदन्त्यसदेशस्ये'ति मते इदम्। भुवमिति। भुमाचष्टे इत्यर्थ भूशब्दाण्णिच्। वृद्ध्यावादेशौ, भावीत्यस्माल्लडादीति भावः। अबीभवदिति। \` ओः पुयण्जी'ति इत्त्वम्। अबुभ्रवदिति। अवर्णपरकपवर्गादिपरत्वाऽभावात् \`ओः पुयण्जी'ति न। स्वश्वमिति। सुशोभनः अश्व इति विग्रहः। स्वाशश्‌वदिति। उपसर्गसमानाकारस्य पृथक्करणादश्वशब्दस्य \`अजादेर्द्वितीयस्ये'ति द्वित्वमाडागमश्च। स्वरिति। स्वरित्यस्माण्णिचि \`अव्ययानां भमात्रे' इति टिलोपः, इष्ठवत्त्वेन भत्वात्। \`प्रकृत्यैकाजिति प्रकृतिभावस्तु येन नाप्राप्तिन्यायेन \`टे'रित्यस्यैव बाधकः। असस्वदिति। द्वित्वे कार्ये णावजादेशस्य निषेधात् टिलोपं बाधित्वा स्वर्‌शब्दस्य द्वित्वम्, \`अ' रित्यस्य लोपे अकारस्यापि लोपसत्त्वेन अजादेशत्वादिति भावः। असिस्वदिति। अर्लोपस्य अजादेशत्वं नेति मते द्वित्वे कार्ये णौ टिलोपस्य निषेधाऽभावाट्टिलोपे कृते णिचा सह स्विशब्दस्य द्वित्वमिति भावः। बहूनिति। बहुशब्दाण्णिचि \`णाविष्ठव'दित्यतिदेशात् \`बहोर्लोपो भू च बहो'रिति बहोर्भूभावः। \`इष्ठस्य यिट् चे'ति यिडागमस्तु न, \`णाविष्ठव' दिति सप्तम्या इष्ठनि परे दृष्टस्यैव कार्यस्यातिदेशादिति भावः। बहयतीति। यिडभावे तत्संनियोगशिष्टस्य भूभावस्याप्यभावादिति भावः। स्रजयतीति। इष्ठवत्वात् \`विन्मतो'रिति लुक्। नचाऽजादी गुणवचनादेवेति इष्ठन्प्रत्ययः स्रग्विन्‌शब्दाद्दुर्लभ इति इष्ठवत्त्वमत्र कथमिति शङ्क्यं, \`विन्मतो'रिति लुग्विधानेन स्रग्विन्‌शब्दादिष्ठवत्त्वसिद्धरिति भावः। उपधावृद्धिमाशङ्क्याह-- संज्ञापूर्वकत्वान्न वृद्धिरिति। \`णाविष्ठव'दित्येनातिदेशेन विनो लुकः सत्त्वादङ्गवृत्तपरिभाषया न वृद्धिरिति कैयटः। श्रीमतीमिति। श्रीमतीशब्दाण्णिचि \`णाविष्ठव'दित्यतिदेशेन \`भस्याऽढे' इति पुंवत्त्वे \`विन्मतोः' इति मतो लुकि रेफादिकारस्य वृद्ध्यादेशयोः \`श्रायी' त्यरमाल्लडादीति भावः। अशिश्रयदिति. णावच आदेशो नेति वृद्ध्यायादेशयोः प्रागेव श्रीशब्दस्य द्वित्वे उत्तरखण्डे वृद्ध्यायादेशयोः कृतयोरुपधाह्रस्वः इति माधवः। मतुपो लुकि अकारस्यापि लोपसत्त्वेन अग्लोपित्वान्नोपधाह्रस्व इत्यन्ये। पयस्विनीमिति। णिचि इष्ठवत्त्वाद्विन्मतोरिति मतुपो लुगिति भावः। पयसयतीत्यत्र इष्ठवत्त्वाट्टिलोपमाशङ्क्य आह-- इह टटिलोपो नेति।कुत इत्यत आह-- तदपवादस्येति। न च टिलोपं बाधित्वा मतुपो लुकि कृते पयसष्टेर्लोः कुतो न स्यादिति वाच्यं, \`सत्यपि संभवे बाधन'मिति न्यायेन पयसष्टिलोपस्यापि मतुपो लुका बाधात्। स्थवयतीति। स्थूलशब्दाण्णिचि इष्ठवत्त्वात्स्थूलदूरेति स्थूलशब्दस्य यणादेर्लोपे ूकारस्य गुणे अवादेशे स्थवि इत्यस्माल्लडादीति भावः। गुणे ओकारस्याऽचो ञ्णितीति वृद्धिस्तु न शङ्क्या, अङ्गकार्ये कृते पुनरङ्गकार्यस्याऽप्रवृत्तेः। दवयतीति।पूर्ववद्यणादिलोपो गुणश्च।कथं तर्हीति। \`स्थूलदूरे'ति यणादिलोपस्य टिलोपाऽपवादत्वादिति भावः। दूरमततीति। \`अत सातत्यगमने' इति धातोः \`अन्येभ्योऽपि दृश्यते' इति क्विपि दूरादिति रूपम्. अय गतावित्यस्मात् क्विपि \`लोपो व्यो'रिति यलोपे \`ह्रस्वस्य पिती'ति तुकि दूरादित्येव रूपम्। तस्माण्णौ टिलोपे \`दूरी'ति ण्यन्तात् शतृप्रत्यये शपि इकारस्य गुणे अयादेशे दूरयच्छब्दस्य दूरयतीति सप्तम्यन्तमिति भावः। तदाह--दूरातं कुर्वतीत्यर्थ इति। \`कुर्वती'ति सप्तम्यन्तम्। यवयतीति। युवन्शब्दाण्णौ स्थूलदूरेति वनो यणादेर्लोपः। पूर्वस्य उकारस्य गुणे अवादेशः। यवि इत्यस्माल्लडादि। कनयतीति। युवन्शब्दस्य कनादेशपक्षे रूपम्। तदाह-- युवाल्पयोरिति। नेदयतीति। अन्तिकशब्दस्य णौ नेदादेशः, \`अन्तिकबाढयोर्नेदसाधा'वित्युक्तेः। साधयतीति। बाढशब्दस्य णौ साधादेशः। इहेति। प्रशस्ययतीत्यत्र \`प्रशस्यस्य श्रः' \`ज्य चे'ति श्रज्यौ नत्यर्थः। कुत इत्यत आह-- उपसर्गस्येति। तत्पृथक्करणे सति विशिष्टस्य स्थानिनोऽभावान्नादेशाविति भावः। वृद्धं-- ज्यापयतीति। \`वृद्धस्य चे'ति वृद्धशब्दस्य ज्यादेशे वृद्धौ पुगिति भावः। \`प्रियस्थिरे'ति सूत्रक्रमेणोदाहरति-- प्रियं-- प्रापयतीति। प्रियशब्दस्य प्रादेशे वृद्धिः पुक्। स्थापयतीति। स्थिरशब्दस्य स्थादेशे वृद्धिपुकौ।वरयति वारयतीति। उरुशब्दस्य वर्। संज्ञापूर्वकविधेरनित्यत्वादुपधावृद्धिविकल्प इति माधवः। बंहयतीति। बहुलस्य बंहादेशः। गरयतीति। गुरोर्गुर्। वृद्धं वर्षयतीति। वृद्धस्य वर्षादेशः \`वृद्धस्य चे'ति ज्यादेशेन विकल्प्यते। त्रपयतीति। तृप्रस्य त्रप् आदेशः। अदुपधः। संज्ञापूर्वकत्वान्न वृद्धिः। गरयतीत्यादिवत्। \`त्रापयती'ति क्वचित्पाठः। द्राघयतीति। दीर्घस्य द्राघादेशः। वृन्दयतीति। बृन्दारकस्य बृन्दादेशः। इति नामधातुक्रिया।













.

 ***अथ तिङन्ते कण्ड्वादिप्रकरणम्।***







(502) कण्ड्वादिभ्यो यक् ।3।1।27।

अथ कण्वादिप्रक्रिया निरूप्यन्ते। कण्ड्वादिभ्यो यक्। धातुभ्य इति। \`धातोरेकाचः' इत्यतस्तदनुवृत्तेरिति भावः। नित्यमिति। वाग्रहणं तु निवृत्तमिति भावः। अन्यथा कण्डवतीत्याद्यपि स्यादिति भावः। द्विधा हीति। एतच्च भाष्ये स्पष्टम्। तेन कण्डूरित्याद्यविगृहीतरूपसिद्धिः। लेटितेति। \`यस्य हलः' इति यलोपः। मेधा आशुग्रहणे इति। आशुग्रहणँ त्वरया बोधः। \`सुग्रहणे' इति पाठान्तरम्। सुख्यतीति। यकि अतो लोपः। प्रातिपदिकेभ्यो यकि तु आर्द्धधातुकत्वाऽभावादल्लोपो न स्यादिति बोध्यम्। चौरादिकयोस्तु सुखयति दुःखयतीत्युक्तम्। अरर आराकर्मणीति। आरा = प्रतोदः, तत्करणकं कर्म- आराकर्म। भिषज् चिकित्सायाम्। जान्तोयऽयम्। भिषज्यति। लेखा स्खलने चेति। लेखायति।लेख्यतीति। अदन्ताद्यकि अतो लोपः। आकृतिगणोऽयमिति। कण्ड्वादिरित्यर्थः। तेन दुवस् संदीपने इत्यादिसङ्ग्रहः। \`समिधाऽग्निं दुवस्यते'। इति कण्ड्वादयः।













.

 ***अत तिङन्ते प्रत्ययमालाप्रकरणम् ।***







अथ प्रत्ययमालां वक्ष्यन्नाह--कण्डूयतेः सन्निति। \`धातोः कर्मणः' इत्यनेनेति भावः। प्रथमस्यैकाच इति। \`अजादेर्द्वितीयस्ये'ति द्वितीयैकाचो द्वित्वे प्राप्ते इत्यपि ज्ञेयम्।कण्ड्वादेस्तृतीयस्येति। \`एकाचो द्वित्व'मिति शेषः। \`कण्ड्वादे'रित्यनन्तरं \`यगन्तस्ये'ति शेषः, केवलकण्ड्वादिषु तृतीयैकाचोऽभावात्। कण्डूयियिषतीति। कण्डूयेति यगन्तात्सनि इटि अतो लोपः। इस् इति तृतीयस्यैकाचो द्वित्वम्। असु उपतापे। कण्ड्वादिः। असूयियिषति। अजादेस्तृतीयस्य एकाचो द्वित्वम्। क्यजन्तात्सन्निति। \`उदाह्रियते' इति शेषः। यथेष्टं नामधातुषु -- इत्पि वार्तिकम। नाम = प्रातिपदिकं, तद्धटितधातुष्वित्यर्थः। अजादेस्त्वाद्येतरस्येति। अजादेरित्यनुवृत्त्या आदिभूतादचः पेरषामेकाचां यतेष्टमित्यर्थलाभादिति भावः। नदराणामिति। तेषां मध्ये आदिभूतादचः परस्यैवेत्यर्थः। इन्द्रीयतेः सन्निति। इन्द्रशब्दात् क्यजन्तात्सन्नित्यर्थः। द्रीशब्दयिशब्दयोरिति. नकारस्य आदिभूतादचः परत्वान्न द्वित्वम्। दकारस्य तु आदिभूतादचः परत्वाऽभावान्न द्वित्वनिषेध इति भावः। चिच्नद्रीयिषतीति। चन्द्रीयतेः सनि प्रथमस्यैकाचो द्वित्वम्। चन्द्रिद्रीयिषतीति। द्वितयीस्यैकाचो द्वित्वम्। प्रियमिति। प्रियमाख्यातुमिच्छतीत्यर्थे \`तत्करोति तदाचष्टे' इति ण्यन्तात्सनि इटि णाविष्ठवत्त्वात्प्रियशब्दस्य \`प्रियस्थिरे'ति प्रादेशे वृद्धौ पुकि णिचो गुणाऽयादेशयोः षत्वे प्रापयिषेत्येव सन्नन्तम्। प्रियमाचक्षाणं प्रेरयितुमिच्छतीत्यर्ते तु प्रापि इति ण्यन्तादुक्ताद्धेतुमण्णौतद्नतात्सनि इटि द्वितीयं णिचमाश्रित्य प्रथमणिचो लोपेद्वितीयणिचो गुणाऽयादेशयोः प्रापयिषेत्येव सन्नन्तम्। तत्र यथेष्टं नामधातुष्वित्याद्यानां त्रयाणामेकाचामेकैकस्य द्वित्वे \`पिप्रापयिषती'त्यादिरूपत्रयमित्यर्थः। उरुमिति। उरुमाख्यातुमाचक्षाणं प्रेरयितुं वेच्छतीत्यर्थे उरुशब्दाचष्टे इत्यर्थे णिचि \`प्रियस्थिरे'ति वरादशे उपधावृद्धौ वारि इति ण्यन्तात्सनि इटि णिचो गुणाऽयादेशयोः षत्वे वारयिषेति सन्नन्तम्। माधवमते वृद्ध्याङ्गीकाराद्वारीत्यस्माद्धेतुमण्ण्यन्तात् सनि इटि प्रथमणेर्लोपे षत्वे वारयिषेत्येव रूपम्। तत्र यथेष्टं नामधातुषवित्येकैकस्य एकाचो द्वित्वे विवारयिषतीत्यादिरूपत्रयमित्यर्थः। बाढंसिसाधयिषतीति। बाढमाख्यातुमाचक्षाणं प्रेरयितुं वेच्छतीत्यर्थे णिजादि पूर्ववत्। \`अन्तिकबाढयो'रिति साधादेशः। तत्र सकारस्यादेशत्वाऽभावान्न षत्वम्। तदाह-- षत्वं तु नास्तीति। बोभूयिषयिषतीत्यत्र प्रक्रियां दर्शयति-- यङिति। \`भूधातो' रिति शेषः। द्वित्वे बोभूयेति स्थितम्। सन्निति। इटि अतो लोपे षत्वे बोभूयिषेति स्थितम्। ण्यन्तात्सन्निति। बोभूयिषेत्यस्माद्धेतुमण्णिचि अतो लोपे बोभूयिषि इति स्थितम्। तस्मात् सनि इटि णिचो गुणाऽयादेशयोः षत्वे बोभूयिषयिषेति स्थितम्। ततो लटस्तिपि शपि पररूपे बोभूयिषयिषतीति रूपम्। \`अनभ्यासस्ये'त्युक्तेर्न पुनर्द्वित्वम्। अथ बोभूययिषयतीत्यत्र प्रक्रियां दर्शयति-- यङिति। \`भूधातो'रिति शेषः। द्वित्वे बोभूयेति स्थितम्। णिजिति। बोभूयेत्यस्माद्धेतुमण्णौ अतो लोपे बोभूयि इति स्थितम्। सन्नन्ताण्णिजिति। बोभूयि इत्यस्मात्सनि इटि णिचो गुणाऽयादेशयोः ष्तवे बोभूययिषेति स्थितम्। तस्माद्धेतुमण्णिचि अतो लोपे बोभूययिषि इत्यस्माल्लटस्तिपि शपि गुणाऽयादेशयोर्बोभूययिषयतीति रूपं सिद्धम्।

 प्रत्ययमाला समाप्ता।













.

 ***अथ तिङन्ते आत्मनेपदप्रकरणम्।***







अथ आत्मनेपदप्रक्रिया निरूप्यते। आत्मनेपदपरस्मैपदव्यवस्थापकानि सूत्राणि प्रथमस्य तृतीयपादे पठितानि। तानि क्रमेण व्याख्यास्यन् व्याख्यातमपि सूत्रं पुनः स्मारयति-- अनुदात्तङित इति। \`आत्मनेपद'मित्येतत् \`शेषात्कर्तरि परस्मैपद'मित्यतः प्रागनुवर्तते।



(503) भावकर्मणोः ।1।3।13।

भावकर्मणोः। बावः भावना क्रियेति पर्यायाः। कर्मशब्दः कर्मकारके वर्तते। भावे कर्मणइ च यो लकारस्तस्यात्मनेपदमित्यर्थः। भावे उदाहरति-- बभूवे इति। वृत्ता भवनक्रियेत्यर्थः। कर्मण्युदाहरति-- अनुबभूवे इति। \`आनन्द' इति शेषः। आनन्दकर्मिका वृत्ता अनुभवक्रियेत्यर्थः।



(504) कर्तरि कर्मव्यतिहारे ।1।3।14।

कर्तरि कर्म। कर्मव्यतिहारशब्दं विवृण्वन्नाह-- क्रियाविनिमये द्योत्ये इति। एवं च कर्मशब्दः क्रियापरः, व्यतिहारशब्दो विनिमयपर इत्युक्तं भवति। अन्यस्येति। शूद्रादियोग्यं सस्यादिलवनं ब्राह्मणः करोतीत्यर्थः। परस्परकरणमपि कर्मव्यतिहार इति कैयटः। संप्रहरन्ते राजानः। कर्तृग्रहणं भावकर्मणोरित्यस्याऽनुवृत्तिनिवृत्त्यर्थम्।अन्यथा व्यतिलुनीत इत्यत्र न स्यात्। वस्तुतस्तु पृथक् सूत्रारम्भादेव सिद्धे कर्तृग्रहणमुत्तरार्थमिति भाष्ये स्पष्टम्। व्यति अस् ते इति स्थिते आह--श्नसोरिति। तपसे अयोग्यः शूद्रस्तपस्वी भवतीत्यर्थः। इह \`उपसर्गप्रादुर्भ्या'मिति न षः, यच्परकत्वाऽभावादिति भावः। व्यतिषाते इति। इह अच्परकत्वादुपसर्गप्रादुर्भ्यामिति षः। व्यति स् ्से इति स्थिते आह-- तासस्त्योरिति। \`उपसर्गप्रादुर्भ्या'मिति नेह ष्तवम्, अस्त्यवयवस्य सकारस्य लुप्तत्वात्। व्यति स् ध्वे इति स्थिते आह-- धि चेति। \`सलोप' इति शेषः। व्यितस् ए इति स्थिते आह-- ह एतीति। सकारस्य हकार इति भावः। व्यत्यसै इति। लोडुत्तमपुरुषैकवचनम्। व्यत्यास्तेति। लङि रूपम्। व्यतिषीतेति। लिङि रूपम्। व्यतिराते इति। लटि प्रथमपुरुषैकद्विबहुवचनेषु समानमेव रूपम्। व्यतिभाते इति। भाधातो रूपम्। व्यतिबभे इति। लिटि रूपम्।



(505) न गतिहिंसार्थेभ्यः ।1।3।15।

न गतिहिंसार्थेभ्यः। कर्मव्यतिहारे आत्मनेपदं नेत्यर्थः। हसादिगणस्य अदर्शनादाह-- हसप्रकारा इति। उपसर्गमनपेक्ष्य ये गतिहिंसयोर्वर्तन्ते तेषामेव ग्रहणलाभाय अर्थग्रहणम्। हृञ्‌धातुस्तु उपसर्गबलाद्धिंसायां वर्तते इति न तस्य प्रतिषेध इत्याह-- हरतेरप्रतिषेध इति। अर्थग्रहणलभ्यमिदं वार्तिकम्।



(506) इतरेतरान्योन्योपपदाच्च ।1।3।16।

इतरेतर।\`नात्मनेपद'मिति शेषः।



(507) नेर्विशः ।1।3।17।

नेर्विशः। निपूर्वाद्विश आत्मनेपदं स्यादित्यर्थः। नेति निवृत्तम्. यद्यपि न्यविशतेत्यत्र न विशिर्नेः परः, अटा व्यवधानात्,अटो विकरणान्ताङ्गभक्तत्वेन विशधात्ववयवत्वऽभावात्, तथापि \`अड्‌व्यवाये उपसङ्ख्यान'मिति वार्तिकाद्भवतीति \`शदेः शितः' इत्यत्र भाष्ये स्पष्टम्।



(508) परिव्यवेभ्यः क्रियः ।1।3।18।

परि वि अव एभ्य परस्मात् क्रीञ्दातोरात्मनेपदमित्यर्थः। ञित्त्वादात्मनेपदसिद्धेः किमर्थमिदमित्यत आह-- अकर्त्रभिप्रायार्थमिति।



(509) विपराभ्यां जेः ।1।3।19।

विपराभ्यां जेः। वि परा आभ्यां परस्माज्जिधातोरात्मनेपदमित्यर्थः। विजयते इति। उत्कृष्टो भवतीत्यर्थः। पराजयते इति। निकृष्टो भवतीत्यर्थः।



(510) आङो दोऽनास्य विहरणे ।1।3।20।

आङो दो। आस्यविहरणं --मुखविकसनम्। दा इत्यस्य दः इति पञ्चमी। तदाह-- ददातेर्मुखविकसनादन्यत्रेति। विद्यामादत्ते इति। गृह्णातीत्यर्थः। दाञो ञित्त्वेऽप्यकर्त्रभिप्रायार्थमिदम्। अविवक्षितमिति। \`अविहरणे' इत्येतावदेव विवक्षितमित्यर्थः। विपादिकां व्याददातीति। क्षारौषधादिना विदारयतीत्यर्थः। अत्र आस्यविहरणाऽभावेऽपि विकसनसत्त्वान्नात्मनेपदमिति भावः। नदी कूलं व्याददातीति। भिनत्तीत्यर्थः। अत्रापि विकसनसत्त्वादास्यविहरणाऽभावेऽपि नात्मनेपदम्। पराङ्गकर्मकान्न निषेध इति, - वार्तिकम्। पतङ्गस्येति। पक्षिणो मुखं भक्षणाय विकासयन्तीत्यर्थः।



(511) क्रीडोऽनुसंपरिभ्यश्च ।1।3।21।

क्रीडोऽनु। चादाङ इति। तथा च अनु सम परि आङ् एभ्यः परस्मात् क्रीडधातोरात्मनेपदमित्यर्थः। \`अनोः कर्मपर्वचनीयान्ने'ति वार्तिकम्। तदिदं न्यायसिद्धमित्याह-- उपसर्गेण समेति। \`समोऽकूजने' इति वार्तिकम्। समः परस्मादकूजने विद्यमानात् क्रीडेरात्मनेपदमित्यर्थः। कूजने तु संक्रीडति चक्रमिति। कूजतीत्यर्थः। आगमेः क्षमायामिति। \`आत्मनेपद'मिति शेषः। वर्तिकमिदम्। ण्यन्तस्येदं ग्रहणमिति। भाष्ये ण्यन्तस्यैवोदाहरणादिति भावः। आगमयस्व तावदिति। कंचित्कालं सहस्वेत्यर्थः। आङुपसर्गवशाद्गमधातुः क्षमायां वर्तते। \`हन्त्यर्थाश्चे'ति चुरादिगणसूत्रेण स्वार्थे णिच्। चुरादेराकृतिगणत्वाद्वा। मा त्वरिष्ठा इति। फलितार्थकथनम्। \`शिक्षेर्जिज्ञासाया'मितय्पि वार्तिकम्। धुनुषि शिक्षते इति। वैषयिके आधारे सप्मती। शकिः सन्नन्तः। \`सनि मीमा' इति इस्। अभ्यासलोपश्च। तदाह-- धनुर्विषये इत्यादि। \`सिक्ष विद्योपादाने' इत्यस्य तु नेह ग्रहणम्, अनुदात्तेत्त्वादेव सिद्धेरिति भावः। कथमिति। भूभृतां पतिं किमु न नाथसे = न याचसे इत्यर्थः। आशिषोऽप्रतीतेः कथमात्मनेपदमित्यर्थः। नाधसे इति पाठ्यमिति. तवर्गचतुर्थान्तोऽयम्। \`आशिषि नाथः' इति नियमस्तु तवर्गद्वितीयान्तस्यैवेति भावः। \`हरतेर्गते'त्यादि वार्तिकम्। \`आत्मनेपद'मिति शेषः। गतं प्रकार इति। वृत्तमित्यर्थः। ताच्छील्यं = स्वभावानुसरणम्। गतिताच्छील्यमिति यावत्। गतेति पाठे भावे क्तः। पैतृकमश्वा इति। पैतृकं वृत्तश्वाः स्वभावादनुसरन्तीत्यर्थः। मातृकं गाव इति। \`अनुहरन्ते' इत्यनुषज्यते। मातुरनुहरतीति। अनुकरोतीत्यर्थः। अत्र सादृश्यमात्रं विवक्षितं, न तु गतिताच्छील्यमिति भावः। किरतेरिति वार्तिकम्। हर्षः = प्रमोदः, जीविका जीवनोपायो, भक्षणम्, कुलायकरणम् = आश्रयसंम्पत्तिः, एषु कॄधातोरात्मनेपदमित्यर्थः। ननु कधातोर्विक्षेपार्थकस्य कथमेषु वृत्तिरित्यत आह-- हर्षादयो विषया इति। धात्वर्थत्वाऽभावेऽपि पदान्तरसमभिव्याहारगम्या इत्यर्थः। तत्रेति। तेषु हर्षादिष्वित्यर्थः। कारणमिति। तथा च हर्षमूलकत्वं विक्षेपस्य लभ्यते इति भावः। इतरे इति। जीविकाकुलायकरणे विक्षेपस्य साध्ये इति लभ्यते। हर्षादीनामेवं विधविषयत्वे सत्येवात्मनेपदमिति फलितम्, भाष्ये तथैवोदाहृतत्वादिति भावः।



(512) अपाच्चतुष्पाच्छकुनिष्वालेखने ।6।1।142।

अपाच्चतुष्पात्। \`सुट्कात्पूर्वः' इत्यधिकृतम्। \`किरतौ लवने' इत्यतः किरतावित्यनुवर्तते। तदाह---अपात्किरतेः सुट् स्यादिति। चतुष्पात्सु शकुनिषु च गम्येष्वित्यपि ज्ञेयम्। आलेखनं = खननम्। \`सुडपि हर्षादिष्वेवे'ति - वार्तिकम्। अपस्किरते वृषो हृष्ट इति। हर्षाद्भूमिं लिखन् धूल्यादि विक्षिपतीत्यर्थः। कुक्कुटो भक्षार्थीति। \`अपस्किरते' इत्यनुषज्यते। श्वा आश्रयार्थीति। \`अपस्किरते' इत्यनुषज्यते। अपकिरति कुसुममिति। \`वृषादि'रिति शेषः। ह्रियमाणो वृषादिः पादैः कुसुममवकिरतीत्यर्थः। अत्र हर्षाद्यभावान्नात्मनेपदम्, नापि सुट्। तदाह--इह तङ्सुटौ नेति। ननु \`अपस्किरते वृषो हृष्ट' इत्याद्युदादहरणत्रये यदि हर्षजीविकाकुलायकरणान्येव विवक्षितानि न त्वासेखनमपि, तदा तङेव स्यान्न तु सुडित्यत आह--- हर्षादिमात्रेत्यादि। आलेखनाऽभावेऽपीत्यर्थः। नेष्यते इति। \`करितेर्षर्षजीविके'त्यात्मनेपदविधौ ससुक्टानामेव भाष्ये उदाहरणादिति भावः। भाष्यस्थान्युदाहरणान्यालेखनविषयाण्येव भविष्यन्तीत्यस्वरसं सूचयति--- आहुरिति। गजोऽपकिरतीति। स्वभावाख्यानमत्रेति भावः। \`आङि नुप्रच्छ्यो' रिति वार्तिकम्। आनुते इति। सृगाल इति भाष्यम्। सृगाल उत्कण्ठापूर्वकं शब्दं कोरतीत्यर्थ इति कैयटः। ननु \`शप आक्रोशे' इत्यस्य स्वरितेत्त्वादेव सिद्धे \`शप उपालम्भे' इत्यात्मनेपदविधिर्व्यर्थ इत्यत आह-- आक्रेशार्थादिति। \`शप आक्रोशे' इति स्वरितेतः कर्तृगामिन्येव फले आत्मनेपदं प्राप्तम्, अकर्तृगेऽपि फले शपथात्मकनिन्दाविशेषे विद्यमानात्तस्मात् शपधातोरात्मनेपदार्थमिदमित्यर्थः। कृष्णाय शपते इति। \`श्लाघह्नुङ्स्थाशपा' मिति संप्रदानत्वाच्चतुर्थी।



(513) समवप्रविभ्यः स्थः ।1।3।22।

समवप्रविभ्यः स्थः। स्थ इति पञ्चमी। सम् अव प्र वि एभ्यः परस्मात्स्थाधातोरात्मनेपदमित्यर्थः। संतिष्ठते इति। समाप्तं भवतीत्यर्थः।



(514) प्रकाशनस्थेयाऽऽख्ययोश्च ।1।3।23।

प्रकाशन। प्रकाशनं-- स्वाभिप्रायाविष्करणम्। स्थेयः-- विवादपदनिर्णेता। तिष्ठति = विश्राम्यति विवादपदनिर्णयोऽस्मिन्नित्यर्थे बाहुलके अधिकरणे \`अचो यत्' इति यति \[ईत्वे\] स्थेयशब्दव्युत्पत्तेः। \`स्थेयो विवादस्थानस्य निर्मएतरि पुरोहिते' इति मेदिनी। इह तु विवादपदनिर्णेतृत्वेनाध्यवसायो विवक्षितः। आख्या = अभिधानम्। प्रकाशनाख्यायां, स्थेयाख्यायां च वर्तमानात् स्थाधातोरात्मनेपदमित्यर्थः। प्रकाशने उदाहरति - गोपी कृष्णाय तिष्ठते इति। \`श्लाघह्नुङ्स्थाशपा'मिति संप्रदानत्वाच्चतुर्थी। स्थेये उदाहरति- - संशय्येति। कर्णादिष्विति विषयसप्तमी। फलितमाह-- कर्णादीनिति।



(515) उदोऽनूर्ध्वकर्मणि ।1।3।24।

उदोऽनुर्ध्वकर्मणि। ऊर्ध्वदेशसंयोगानुकूला क्रिया ऊर्ध्वकर्म। तद्भिन्नमनूर्ध्वकर्म। तद्वृत्तेः स्थाधातोरुत्पूर्वादात्मनेपदमित्यर्थः। मुक्तावुत्तिष्ठते इति। गुरूपगमनादिना यतते इत्यर्थः। पीठादुत्तिष्ठतीति। उत्पततीत्यर्थः। ईहायामेव - इति वार्तिकम्। ईहा कायपरिस्पन्दः। ग्रामाच्छतमुत्तिष्ठतीति। उत्पद्यत इत्यर्थः।



(516) उपान्मन्त्रकरणे ।1।3।25।

उपान्मन्त्रकरणे। मन्त्रकरणकेऽर्ते विद्यमानात्स्थाधातोरात्मनेपदमित्यर्थः। आग्नेय्या आग्नीध्रमुपतिष्ठते इति। आग्नेय्या ऋचा आग्नीध्राख्यमण्डपविशेषमुपेत्य तिष्ठतीत्यर्थः। स्थितेरकर्मकत्वेऽपि उपेत्येतदपेक्ष्य सकर्मकत्वम्. केचित्तु मन्त्रकरणके समीपावस्थितिपूर्वकस्तवे विद्यमानात्स्थाधातोरात्मनेपदमिति व्याचक्षते। तत्र स्तवो गुणवत्त्वेन संकीर्तनमिति स्तुतशस्त्रधिकरणे प्रपञ्चितमस्माभिः। श्लोकै राजानं स्तौतीत्यर्थे श्लोकैरुपतिष्ठते इत्यात्मनेपदं न, मन्त्रकरणकत्वाऽभावात्। उपाद्देवपूजा-- इति वार्तिकम्। अमन्त्रकरणकत्वार्तम्। आदित्यनुपतिष्ठते इति। अभिमुखीभूयाऽवस्थितिपूर्वकस्तुत्यादिभिः पूजयतीत्यर्थः। कथं तर्हीति। रघोर्देवतात्वाभावादिति भावः। समाधत्ते-- देवतात्वारोपादिति। नृपस्येति। \`नाऽविष्णुः पृथिवीपति'रित्यादिस्मरणादिति भावः। वा लिप्सायामिति। लिप्साहेतुकाऽर्थवृत्तेः स्थाधातोरात्मनेपदं वेत्यर्थः।



(517) अकर्मकाच्च ।1।3।26।

अकर्मकाच्च। उपात्तिष्ठतेरिति। \`उपान्मन्त्रकरणे इत्यतः, \`समवप्रविभ्यः स्थः' इत्यतश्च तदनुवृत्तेरिति भावः।



(518) उद्विभ्यां तपः ।1।3।27।

उद्विभ्यां तपः। \`अकर्मकादित्येवे'ति भाष्यम्। दीप्यते इति। दीप्तिमान् भवतीत्यर्थः। स्वाङकर्मकाच्चेति। \`उद्विभ्यां तप' इत्यनुवर्तते। चकारादकर्मकसमुच्चयः। स्वाङ्गशब्दोऽत्र यौगिक इत्याह-- स्वमङ्गमिति। सुवर्णमुत्तपतीति। अस्वाङ्गकर्मकत्वादकर्मकत्वाऽभावाच्च नात्मनेपदमिति भावः। स्वाङ्गशब्दोऽत्र न पारिभाषिकः, किन्तु यौगिक इत्यसय् प्रयोजनमाह--- चैत्रो मैत्रसय् पाणिमुत्तपतीति। अत्र \`अद्रवं मूर्तिम'दित्यादिपरिभाषितस्वाङ्गकर्मकत्वेऽपि स्वकीयाङ्गकर्मकत्वाऽभावान्नात्मनपदमिति भावः।



(519) आङो यमहनः ।1।3।28।

आङो यमहनः। आङः परस्माद्यमो, हनश्चात्मनेपदमित्यर्थः। आयच्छते इति। रज्जुर्दीर्घीभवतीत्यर्थः। दीर्घीकरोति पादमिति वा। आहते इति। \`स्वोदर'मिति शेषः। परस्य शिर आहन्तीति। स्वीयाऽङ्गकर्मकत्वाऽभावादकर्मकत्वाऽभावाच्च नात्मनेपदम्। कथं तर्हीति। स्वीयाऽङ्गकर्मकत्वाऽभावादकर्मक्तवाऽभावाच्चात्मनेपदाऽसंभवादिति भावः। प्राप्येति। विषमविलोचनस्य वक्षः प्राप्य?आजघ्ने इति, रघूत्तमं प्राप्त माऽऽहध्वमिति च प्राप्तिक्रियां प्रत्येव विषमविलोचनस्य रघूत्तमस्य च कर्मतया हन्तेरकर्मकत्वादात्मनेपदं निर्वाधमिति भावः। यद्यपि हननक्रियां प्रत्यपि तयोरेव वस्तुतः कर्मत्वं तथापि तस्याऽविक्षितत्वादकर्मकत्वमेव, \`धातोरर्थान्तरे वृत्तेर्धात्वर्थेनोसङ्ग्रहात्। प्रसिद्धेरविवक्षातः कर्मणोऽकर्मिका क्रिया' इत्यनुपदमेव वक्ष्यमाणत्वादिति बोध्यम्। ननु प्राप्येत्यध्याहारे \`प्रासादात्प्रेक्षते' इत्यादिवत्पञ्चमी स्यादित्यत आह-- ल्यब्लोपे इति। \`ल्यब्लोपे पञ्चमी'त्येतत्तु यत्राऽर्थाध्याहारमाश्रित्य ल्यबन्तार्थावगतिस्तद्विषयकम्। अत्र तु ल्यबन्तशब्दाध्याहारान्नाऽत्र पञ्चमीत्यर्थः। भेत्तुमित्यादीति। एवं च ल्यब्लोपपञ्चम्या न प्रसक्तिरिति भाव-। \`आजघ्ने विषमे' त्यत्र परिहारान्तरमाह-- समीपमेत्येति वेति। \`अध्याहार' इति शेषः। विषमविलोचनस्य समीपमेत्य स्वीयमेव वक्षो मल्ल इव वीरावेशादास्फालयांचक्रे इत्यर्थः। तथा च स्वाङ्गकर्मकत्वादात्मनेपदं निर्बाधमिति भावः। लुङि आहन् स् त इति स्थिते
--



(520) हनः सिच् ।1।2।14।

हनः सिच्। \`कित्स्या'दिति शेषपूरणम्। \`असंयोगाल्लिट्कि'दित्यतस्तदनुवृत्तेरिति भावः। हनधातोः परः सिच् कित्स्यादिति फलितम्। अनुनासिकलोप इति। \`अनुदात्तोपदेशे' इति नकारलोप इत्यर्थः। उत् आ यम् स् त इति स्थिते---



( 521) यमो गन्धने ।1।2।15।

यमो गन्धने। सिच्कित्स्यादिति। शेषपूरणम्। सिचः कित्त्वे मकारस्य \`अनुदात्तोपदेशे' ति लोपः।



(522) समो गम्यृच्छिभ्याम् ।1।3।29।

समो गम्यृच्छिभ्याम्। \`आत्मनेपद'मिति शेषः। अकर्मकाभ्यामित्येवेति। \`स्वाङ्गकर्मकाच्चे'ति तु निवृत्तमिति भावः। सङ्गच्छते इति। संगतं भवतीत्यर्थः।



(523) वा गमः ।1।2।13।

वा गमः। \`इको झल्' इत्यतो झलिति, \`लिङ्सिचावात्मनेपदेषु' इत्यतो लिङ्‌सिचाविति, \`असंयोगाल्लिट्' इत्यतः किदिति चानुवर्तते। तदाह-- गमः परावित्यादि। समगतेति। लुङि रूपम्। सिचः कित्तवपक्षे \`अनुदात्तोपदेशे' ति मकारलोपे \`ह्रस्वादङ्गादि'ति सिचो लुक्। समृच्छते इति। \`ऋच्छ गतीन्द्रियप्लयमूर्तिभावेषु' इति तौदादिकस्य रूपम्। अत्र तौदादिकस्य ऋच्छतेरेव ग्रहणं, नतु ऋच्छादेशस्येति सूचयितुं लृडन्तमप्युदाहरति-- समृच्छिष्यते इति। विदिप्रच्छिस्वरतीनामिति। सम इत्यनुवर्तते। संपूर्वेभ्यो विदिप्रच्छिस्वरतिभ्य आत्मनेपदमित्यर्थः। वेत्तेरिति। लुग्विकरणस्यैव विदेर्ग्रहणमित्यर्थः। व्याख्यानादिति भावः।



(524) वेत्तेर्विभाषा ।7।1।7।

वेत्तेर्विभाषा । \`झोऽन्तः' इत्यतो झ इत्यनुवर्तते। \`अदभ्यस्ता'दित्यत आदित्यनुवृत्तं षष्ठ्या विपरिणम्यते। \`शीङो रु'डित्यतो रुडिति च। तदाह-- वेत्तेः परस्येत्यादिना। अर्तिश्रुदृशिभ्य इति। \`संपूर्वेभ्यस्त'ङिति शेषः। द्वयोरिति। भौवादिकस्य, इयर्तेश्चेत्यर्थः। अङ्विधौ त्विति। \`सर्तिशास्त्यर्तिभ्यश्च' इत्यत्रेत्यर्थः। मा समृतेति. \`उश्चे'ति सिचः कित्त्वान्न गुणः। \`ह्रस्वादङ्गा'दिति सिचो लोपः। माङ्योगे मा समृतेत्यादि। माङ्योगाऽभावे तु समार्तेत्यादि इत्येवं भौवादिकस्य ऋधातो रूपमित्यर्थः। माङ्योगादाडभावः। अथ माङ्योगाऽभावे आडागमे उदाहरति-- समार्तेति। सम् आ ऋ स् त इति स्थिते \`उश्चे'ति कित्त्वाद्गुणनिषेधे \`आटश्च' इति वृद्धिं बाधित्वा परत्वात् \`ह्रस्वादङ्गा'दिति सिचो लोपे \`आटश्चे'ति ऋकारस्य वृद्धौ रपरत्वे रूपम्। न च सिज्लोपस्याऽसिद्धत्वात् आटश्चेति वृद्धौ कृतायां ह्रस्वादङ्गादिति सिज्लोपस्याऽप्रवृत्त्या समार्ष्टेत्येवोचितमिति वाच्यम्, \`सिज्लोप एकादेशे सिद्धो वाच्यः' इति वचनेन पूर्वं सिज्लोपे पश्चादाटश्चेति वृद्धेः प्रवृत्तिसंभवादित्यलम्। इयर्तेस्त्विति। श्लुविकरणऋधातोरित्यर्थः। मा समरतेति। सर्तिशास्त्यर्ति' इत्यङ्, तत्र इयर्तेर्ग्रहणादिति भावः। \`ऋदृशोऽङि' इति गुणः। समारतेति। \`आटश्च' इति वृद्धिः। इति चेति। इयर्ते रूपमत्यन्वयः। तदेवमर्तिश्रुदृशिभ्य इत्यत्र अर्तिप्रपञ्चमुक्त्वा श्रुदातोरुदाहरति -- संशृणुते इति। दृशेरुदाहरति--- संपश्यते इति। अकर्मकादित्येवेति। \`समो गम्यृच्छिभ्या'मित्यत्र अक्रमकादित्यनुवृत्तेरभ्युपगतत्वेन तत्रोपसंख्यातवार्तिकेऽस्मंस्तदनुवृत्तेर्युक्तत्वादिति भावः। अत एवेति। \`प्रमादिक इत्याहु'रित्यत्रान्वयः, सकर्मकत्वेनात्मनेपदाऽसंभवादिति भावः। अध्याहारो वेति। \`इति कथयद्भ्यट इत्यध्याहारो वेत्यन्वयः। तथा च रक्षांसीति कथयद्भ्यः पुरा संशृणुमहे इत्यत्र कथन एव रक्षसामन्वितत्वात् श्रुवोऽकर्मकत्वादात्मनेपदं निर्बाधमिति भावः। धातोरिति। धातोरर्थान्तरे वृत्तेरिति, धात्वर्थेनोपसंग्रहादिति, प्रसिद्धेरिति, अविवक्षात इति चत्वारि वाक्यानि। अकर्मिका क्रियेति सर्वत्रान्वेति। \`कर्मण' इति तु द्वितीयादिषु वाक्येष्वन्वेति। वहति भारमिति। प्रापयतीत्यर्थः। अत्र सकर्मकत्वमिति भावः। अस्याऽर्थान्तरे क्वचिदकर्मकत्वमुदाहरति-- नदी वहतीति। स्यन्दते इति। प्रस्रवतीत्यर्थः। धात्वर्थोपसङ्ग्रहे उदाहरति-- जीवतीति। नृत्यतीति। जीवेः प्राणधारणमर्थः। नृतेस्त्वङ्गविक्षेपः। उभयत्रापि कर्मणो धात्वर्थान्तर्भावान्न सकर्मकत्वमिति \`सुप आत्मनः' इति सूत्रे भाष्ये स्पष्टम्। मेघो वर्षतीति। वर्षकर्मणो जलस्य प्रसिद्धत्वादकर्मकत्वम्। हितान्न य इति। हितात्पुरुषाद्यो न संशृणुते = स्वरहितं न मन्यते स किंप्रभुः, कुत्सित इत्यर्थः। अत्र स्वहितस्य वस्तुतः कर्मत्वेऽपि तदविवक्षया अकर्मकत्वमिति भावः। एवं चास्मिन्नकर्मकाधिकारे हनिगम्यादीनां सतोऽपि कर्मणोऽविवक्षया अकर्मकत्वं सिद्धमिति बोध्यम्। अकर्मकत्वनिर्णयोऽयं \`लः कर्मणि' इत्यादौ उपयुज्यते। उपसर्गादस्यत्यूह्योर्वेति। \`आत्‌मनेपद'मिति शेषः। निवृत्तमिति। सोपसर्गयोरस्यत्यूह्योः सकर्मकत्वनियमादिति भावः।



(525) उपसर्गाद्ध्रस्व ऊहतेः ।7।4।23।

उपसर्गाद्ध्रस्व ऊहतेः। \`यादौ क्ङिति' इति शेषपूरणम्। \`अयड्यि क्ङिति' इत्यतस्तदनुवृत्तेरिति भावः। ब्रह्म समुह्यादिति। ऊह वितर्के। सम्यग्विचारयेदित्यर्थः। अत्र आशीर्लिङि यासुटः कित्त्वेन ऊकारस्य ह्रस्वः। अग्निं समुह्येति। परितः संमृज्येत्यर्थः। क्त्वादेशस्य ल्यपः कित्त्वमिति भावः।



(525) निसमुपविभ्यो ह्वः ।1।3।30।

निसमुपवि। ह्वेञः कृतात्त्वस्य ह्व इति पञ्चम्यन्तम्। निह्वयते इति। संह्वयते। उपह्वयते। विह्वयते। अकर्त्रभिप्रायार्थमिदम्।



(526) स्पर्धायामाङः ।1।3।31।

स्पर्दायामाङः। आङ्पूर्वकात् स्पर्धाविषयकात् ह्वेञ आत्मनेपदमित्यर्थः। कृष्णश्चाणूरमाह्वयते इति। स्पर्धार्थमाकारयतीत्यर्थः।



(527) गन्धनावक्षेपणसेवनसाहसिक्यप्रतियत्नप्रकनोपयोगेषु कृञः ।1।3।32।

गन्धनावक्षेपण। \`आत्मनेपदमकर्त्रभिप्रायेऽपी'ति शेषः। गन्धनं हिंसेति। गन्ध अर्दने। अर्द हिंसायामित्युक्तेरिति भावः। सूचयतीति। परदोषमाविषकरोतीत्यर्थः। नन्वेवं सति कथमस्य गन्धने वृत्तिः ?, हिंसाया असत्त्वादित्यत आह-- सूचनं हीति। श्येनो वर्तिकामिति। वर्तिका - शकुनिविशेषः। साहसिक्ये उदाहरति-- परदारान् प्रकुरुते इति। साहसप्रवृत्तिविषयीकरोतीत्यर्थः। सहसा वर्तते साहसिकः। \`ओजस्सहोऽम्भसा वर्तते' इति ठक्। तस्य कर्म असमीक्ष्यकरणं = साहसिक्यम्। तदाह--तेषु सहसा प्रवर्तते इति। फलितार्थकथनमिदम्, साहसप्रवृत्तिमात्रार्थकत्वे द्वितीयानुपपत्तेः। अतः साहसप्रवृत्तिविषयीकरणपर्यन्तानुधावनमिति बोध्यम्। प्रतियत्ने उदाहरति - एधोदकस्योपस्कुरुते इति। एधशब्दोऽदन्तः \`अवोदैधौद्मप्रश्रथहिमश्रथाः' इति सूत्रे निपातितः। एधश्च उदकं चेति समाहारद्वन्द्वः। यद्वा एधस्शब्दः सकारान्तो नपुंसकलिङ्गः। एधश्च दकं चेति विग्रहः। दकशब्द उदकवाची। \`प्रोक्तं प्राज्ञैर्भुवनममृतं जीवनीयं दकं च' इति हलायुधः। \`काष्ठं दार्विन्धनं त्वेध इध्ममेधः समित् स्रियामि'त्यमरः। प्रतियत्नो गुणाधानमित्यभिप्रेत्य आह-- गुणमाधत्ते इति। काष्ठस्य शोषणादिगुणाधानम्। दकस्य तु गन्धद्रव्यसंपर्कजनितगन्धाधानम्।



(528) अधेः प्रसहने ।1।3।33।

अधेः प्रसहने। अधेः परस्मात् कृञः प्रसहनवृत्तेरात्मनेपदमित्यर्थः।



(529) वेः शब्दकर्मणः ।1।3।34।

वेः शब्दकर्मणः। शब्दः कर्म कारकं यस्य तस्मात्कृञो विपूर्वादात्मनेपदमित्यर्थः।



(530) अकर्मकाच्च ।1।3।35।

अकर्मकाच्च। वेः कृञ इत्यवेति। तथा च अकर्मकात् विपूर्वात् कृञ आत्मनेपदमित्यर्थः। \`विकुर्वते' इत्येतद्व्याचष्टे -- विकारं लभन्ते इति। लाभे विकारस्य कर्मत्वेपि धात्वर्थोपसङ्ग्रहादकर्मकत्वम्।



(531) संमाननोत्सञ्जनाचार्यकरणज्ञानभृतिविगणनव्ययेषु नियः ।1।3।36।

संमननोत्सञ्जना। एषु गम्येषु णीञ्धातोरात् मनेपदमित्यर्थः। परगामिन्यपि फले आत्मनेपदार्थमिदम्. इतरे इति। संमाननाऽऽचार्यकरणप्रभृतय इत्यर्थः। प्रयोगोपाधय इति। वाच्यत्वाऽभावेऽपि आर्थिकाः सत्तामात्रेण शब्दप्रयोगे निमित्तभूता इत्यर्थः। आत्मनेपदद्योत्या इति यावत्। तदेवोपपादयितुं प्रतिजानीते-- तथा हीति। संमानने उदाहरति-- शास्त्रे नयते इति। अत्र णीञ् प्रापणार्थकः। \`सिद्धान्तप्रापणेनेत्यर्थः। फलितमिति। अर्थादिति भावः। उत्सञ्जने इति। \`उदाह्रियते' इति शेषः। उत्सञ्जनमुत्क्षेपः। उत्क्षिपतीत्यर्थ इति। धातूनामनेकार्थत्वादिति सत्त्या प्रापयित्रपेक्षमेव। तच्च माणवकीयमात्मसमीपप्रापणं वैधमेव विवक्षितम्, पूर्वोत्तराऽङ्गकलापाम्नासामर्थ्यात्। तदाह--- विधिना आत्मसमीपं प्रापयतीति। तत्राऽऽचार्यकरणस्यार्थिकत्वमुपपादयति-- उपनयनपूर्वकेणेति। \`माणवकमुपनयीत,तमध्यापयीते'त्यध्यापनार्थत्वमुपनयनस्याऽवगतम्, अध्यापनादाचार्यत्वं संपद्यते, \`उपनीय तु यः शिष्यं वेदमध्यापयेद्द्विजः। सकल्पं सरहस्यं च तमाचार्यं प्रचक्षते।' इतिस्मरणात्. तथा च आचार्यकरणमुपनयनसाध्यत्वादार्थिकहरति-- कर्मकरानुपनयते इति। भृतिः = वेतनं। तदर्थं कर्म करोतीति कर्मकरः। \`कर्मणि भृतौ' इति टप्रत्ययः। कर्मण्युपपदे कृञष्टः स्यात्कर्तरीति तदर्थः। उपपूर्वको णीञ् समीपप्रापणार्थकः। तदाह-- राज्ञे देयं भागंपरिशोधयतीति। परिगणयति दातुमित्यर्थः। व्यये उदाहरति-- शतं विनयते धर्मार्थमिति। अत्र विपूर्वो णीञ् व्ययार्थकः। तदाह-- विनियुङ्क्ते इत्यर्थ इति।



(532) कर्तृस्थे चाऽशरीरे कर्मणि ।1।3।37।

कर्तृस्थे। निय इति। कर्मकारके कर्तृस्थे सति णीञ्धातोर्यदात्मनेपदं कर्तृगे फले ञित्त्वात्प्राप्तं, तच्छरीरावयवभिन्न एव सति कर्मकारके स्यात्। कर्मणः शरीरावयवत्वे तु कर्तृगेऽपि फले परस्मैपदमेवेत्यर्थः। ननु सूत्रे शरीरग्रहणात्कथं शरीरावयवेत्युक्तमित्यत आह-- सूत्रे इति। शीरतादात्म्यापन्नस्यैव कर्तृतया शरीरस्य कर्तृस्थ्तवं न संभवति। शरीरावयवानां तु समवायेन आधारतया तत्संभवतीति भावः। ननु क्रोधापगमस्य क्रोध विषयशत्रुगताऽनिष्टपरिहारफलकत्वाञ्ञित्वेऽप्यात्मनेपदऽप्राप्तेस्तद्विध्यर्थत्वात्कथमुक्तनियमार्थत्वमस्य सूत्रस्येत्यत आह-- तत्फलस्येत्यादि। गडुं विनयतीति। कर्मणो गडोः शरीरावयवत्वान्नात्मनेपदमित्यर्थः। कथं तर्हीति। पौरुषस्य कर्मणः शरीरावयवभिन्नतया आत्मनेपदप्रसङ्गादिति भावः। कर्तृगामित्वेति। कर्तृस्थे कर्मणि नियः कर्तृगे फले ञित्त्वात् प्राप्तमात्मनेपदं शरीरावयवभिन्न एवेति नियम्यते, ननु विधीयते। अत्र तु फलस्य कर्तृगामित्वं सदपि न विवक्षितम्, अतो नात्मनेपदमिति भावः।



(533) वृत्तिसर्गरतायनेषु क्रमः ।1।3।38।

वृत्तिसर्ग। \`आत्मनेपद'मिति शेषः। तायने उदाहरति-- क्रमन्तेऽस्मिन्निति। तायनं = वृद्धिः। तदाह-- स्फीतानीति।



(534) उपपराभ्याम् ।1।3।39।

उपपराभ्याम्। \`वृत्तिसर्गतायनेषु क्रमः' इत्यनुवर्तते. तेनैव सिद्धे नियमार्थमिदं। तदाह-- आभ्यामेव क्रमेरिति। \`आत्मनेपद'मिति शेषः।



(535) आङ उद्गमने ।1।3।39।

आङ उद्गमने। आङः परस्मादुद्गमनवृत्तेः क्रम आत्मनेपदमित्य्रथः। आक्रमते सूर्य इति। आङ्पूर्वः क्रमिरुद्गमनार्थकः। तदाह-- उदयते इत्यर्थ इति। उपसर्गवशादिति भावः।



(536) वेः पादविहरणे ।1।3।41।

पादविहरणं = पादविक्षेपः। तद्वृतेर्विपूर्वात् क्रमेरात्मनेपदमित्यर्थः। साधु विक्रमते वाजीति। सम्यक्पदानि विक्षिपतीत्यर्थः।



(537) प्रोपाभ्यां समर्ताभ्याम् ।1।3।42।

प्रोपाभ्याम्। \`क्रम आत्मनेपद'मिति शेषः। समौ अर्थौ ययोरिति विग्रह इत्याह-- समर्थौ तुल्यार्थाविति। सवर्णदीर्घमाशङ्क्य आह-- शकन्ध्वादित्वादिति। ननु \`प्रक्रमते' इत्यत्र अतिशयितपदविक्षेपार्थप्रतीतेः, उपक्रमते इत्यत्र समीपे पदानि विक्षिपतीति प्रतीतेः कथमनयोस्तुल्यार्थकत्वमित्यत आह-- प्रारम्भेऽनयोस्तुल्यार्थतेति। तथाच आरम्भार्थकाम्यामिति फलितमिति भावः।



(538) अनुपसर्गाद्वा ।1।3।43।

अनुपसर्गाद्वा। \`कर्म आत्मनेपद'मिति शेषः। अप्राप्तविभाषेयमिति। अनुपसर्गात् क्रमेरात्मनेपदस्य कदाप्यप्राप्तेरिति भावः। वृत्त्यादाविति। वृत्तिसर्गतायनेषु तु पूर्वविप्रतिषेधान्नित्यमेवेत्यर्थः।



(540) अपह्नवे ज्ञः ।1।3।44।

अपह्नवे ज्ञः। अपह्नवः = अपलापः। तद्वृत्तेर्ज्ञाधातोरात्मनेपदमित्यर्थः।



(541) अकर्मकाच्च ।1।3।45।

अकर्मकाच्च। \`ज्ञ आत्मनेपदटमिति शेषः। सर्पिषो जानीते इति। अत्र ज्ञाधातुः प्रवृत्तौ वर्तते। \`ज्ञोऽविदर्थस्य करणे' इति तृतीयार्थे षष्ठी। तदाह-- सर्पिषोपायेन प्रवर्तते इति। \`अनुपसर्गाज्ज्ञः' इति वक्ष्यमाणेनैव सिद्धे सोपसर्गार्थमिदम्। सर्पिषोऽनुजानीते।



(542) सम्प्रतिभ्यामनाध्याने ।1।3।46।

\`ज्ञ आत्मनेपद'मिति शेषः। अवेक्षते इत्यर्थ इति। अकर्मकत्वाऽभावात् पूर्वेणाऽप्राप्तिरिति भावः। अनाध्याने किम् ? मातरं संजानाति। आध्यायतीत्यर्थः। उत्कण्ठापूर्वकंस्मरणमाध्यानम्। ननु यदा आध्याने कर्मणः शेषत्वविवक्षया षष्ठीमाश्रित्य मातुः संजानातीति प्रयुज्यते तदा सम्पूर्वो जानातिरयमकर्मक इति स्थितिः। ततर् \`संप्रतिभ्यामनाध्याने' इत्यात्मनेपदस्याऽप्रवृत्तावपि \`अकर्मकाच्चे'ति सूत्रेणात्मनेपदं दुर्वारम्, तत्र अनाध्याने इत्यभावात्। संप्रतिभ्यामित्यत्र अनाध्यानग्रहणस्य मतारं संजानातीति सकर्मके चरितार्थत्वादित्यत आह-- अनाध्याने इति योगो विभज्यते इति। ततश्च \`संप्रतिभ्या'मित्येको योगः।संप्रतिपूर्वाज्ज्ञ आत्मनेपदमित्यर्थः। \`अनाध्याने' इति योगान्तरम्। अनाध्याने संप्रतिभ्यामात्मनेपदमित्यर्थ-। ततः किमित्यत आह-- अकर्मकाच्चेति प्राप्तिरपि बाध्यते इति। ननु अनन्तरस्येति न्यायेन \`सम्प्रतिभ्या'मित्यस्यैव बाधो युक्त इत्यत आह-- तत्सामर्थ्यादिति। एकसूत्रत्वेनैव सिद्धे अनाध्याने इति योगविभागाद्व्यवहितस्यापि बाध इत्यर्थः। ननु \`मातरं मातुर्वा संजानाती'त्यत्र मातुः कर्मत्वाद्द्वितीयैव युक्तेत्यत आह-- कर्मणः शेषत्वविवक्षायां षष्ठीति। नचैवमपि \`अधीगर्थदयेशां कर्मणि' इति षष्ठ्येव स्यान्नतु द्वितीयेति वाच्यम्, तत्र शेष इत्यनुवर्त्त्य कर्मणः शेषत्वविवक्षायां षष्ठी, कर्मत्वविवक्षायां तु द्वितीयेत्यभ्युपगमात्। न चैवं सति \`षष्ठी शेषे' इत्यनेनैव सिद्धत्वात् \`अधीगर्थे'ति व्यर्थमिति वाच्यम्, \`मातुः स्मरण'मित्यादौ शेषष्ठ्याः समासाऽभावार्थत्वादिति कारकाधिकारे प्रपञ्चितम्।



(543) भासनोपसंभाषाज्ञानयत्नविमत्युपमन्त्रणेषु वदः ।1।3।47।

भासनोपसंभाषा। \`आत्मनेपद'मिति शेषः। इतरे इति। भासनज्ञानादय इत्यर्थः। प्रयोगोपाधय इति। इदं \`सम्माननोत्सञ्जने'त्यत्र व्याख्यातं प्राक्। भासनं तु तत्तदाक्षेपेषु समाधानाय नवनवयुक्त्युल्लेखः। शास्त्रे वदते इति। विषयसप्तम्येषा इति। भासमान इति। नवनवयुक्तीरुल्लिखतीत्यर्थः। शास्त्रे वदते इति - विषसप्तमी। व्यवहरतीत्यर्थः। व्यवहारश्च ज्ञानं विना न संभवतीति ज्ञानमार्थिकम्। ज्ञात्वा व्यवहरतीति फलितम्. क्षेत्रे विवदन्ते इति। विरुद्धं व्यवहरन्तीत्यर्थः। विरुद्धव्यवहारश्च वैमत्यमूलक इति विमतिरार्थिकी। उपवदते इति। उपपूर्वस्य वदेः प्रार्थनमर्थः। तदाह-- प्रार्थयते इत्यर्थ इत।



(544) व्यक्तवाचां समुच्चारणे ।1।3।48।

व्यक्तवाचाम्। व्यक्ताः = अज्झल्भेदेन स्पष्टोच्चारिताः वाचः = शब्दा येषामिति विग्रहः। समित्येकीबावे। तदाह-- मनुष्यादीनामिति। संप्रवदन्ते ब्राह्मणा इति। संप्रवदन्ते ब्राह्मणा इति। संभूयोच्चारयन्तीत्यर्थः।



(545) अनोरकर्मकात् ।1।3।49।

अनोरकर्मकात्। \`व्यक्तावाचा'मित्यनुवृत्तं विषयषष्ठ्यन्तमाश्रीयते। समुच्चारणे इति निवृत्तम्। तदाह-- व्यक्तवाग्विषयादिति। मनुष्यकर्तृकादित्यर्थः। अनुवदते इति। अनुः सादृश्ये। \`तुल्यार्थैरतुलोपमाभ्या'मिति षष्ठी। कठः कलापेन तुल्यं वदतीत्यर्थः। वस्तुतस्तु शेषषष्ठीत्येवोचितम्। \`तुल्यार्थै'रित्यत्र \`अतुलोपमाभ्या'मिति पर्युदासेनाऽनव्ययानामेव तुल्यार्थानां ग्रहणात्। अन्यथा \`च्नद्र इव मुख'मित्यादावपि तृतीयाषष्ठ्योरापत्तेरित्यलम्।



(546) विभाषा विप्रलापे ।1।3।50।

विभाषा विप्रलापे। \`व्यक्तवाचां समुच्चारणे' इत्यनुवर्तते। विरुद्धोक्तिर्विप्रलापः। तदाह-- विरुद्धोक्तिरूपे इति।



(547) अवाद्ग्रः ।1।3।51।

अवाद्ग्रः। आत्मनेपद'मिति शेषः। \`गॄ' इत्यस्य \`ग्र' इति प़ञ्चमी। \`प्रकृतिवदनुकरण'मित्यस्याऽनुत्यत्वात् \`ऋत इद्धातो'रिति न भवति। तदनित्यत्वे इदमेव मानम्। अवगिरत इति। शविकरणोऽयम्। \`अवगृणाती'त्यत्राप्यात्मनेपदमाशङ्क्य आह-- गृणातिस्त्विति। एवं च तुदादेरेव ग्रहणमिति भावः।



(548) समः प्रतिज्ञाने ।1।3।52।

समः प्रतिज्ञाने। गिरतेरात्मनेपदमित्यर्थः। प्रतिज्ञानम् - अभ्युपगमः। सङ्गिरति ग्रासमिति। भक्षयतीत्यर्थः।



(549) उदश्चरः सकर्मकात् ।1।3।53।

उदश्चरः। उत्पूर्वाच्चरधातोः सकर्मकदात्मनेपदमित्यर्थः।



(550) समस्तृतीयायुक्तात् ।1।3।54।

समस्तृतीया। सकर्मकादिति निवृत्तम्। संपूर्वात्तृतीयान्तसमभिव्याहृताच्चरेरात्मनेपदमित्यर्थः। तृतीयायुक्तादिति किम् ?। रथिकाः संचरन्ति। अत्र यद्यपि रथेनेत्यर्थाद्गम्यते, तथापि तृतीयान्तश्रवणाऽभावान्नात्मनेपदम्। एतदर्थमेव योगग्रहणम्। अन्यथा \`तृतीयये'त्येवावक्ष्यत्। सकर्मकादप्येतदात्मनेपदं भवति, अविशेषात्, अत एव\`तृतीयायुक्तादिति किम् ?। उभौ लोकौ संचरसीभं चामुं च लोक'मिति भाष्यं सङ्गच्छते।



(551)दाणश्च सा चेच्चतुर्थ्यर्थे ।1।3।55।

दाणश्च सा। \`समस्तृतीयायुक्ता'दित्यनुवर्तते। तदाह--संपूर्वादिति। उक्तं स्यादिति। आत्मनेपदमित्यर्थः। सा चेदिति। तच्छब्देन तृतीया परामृश्यते। तदाह--तृतीया चेदिति। दास्या संयच्छते इति। \`अशिष्टव्यवहारे दाणः प्रयोगे चतुर्थ्यर्थे तृतीया वाच्या' इति तृतीया। ननु \`रथेन समुदाचरते इत्यत्र \`समस्तृतीयायुक्ता'दिति पूर्वसूत्रस्य न प्रवृत्तिः, आङा व्यवहितत्वेन सम्पूर्वकत्वाऽभावात् \`त्समादित्युत्तरस्ये'ति परिभाषया सम इति पञ्चम्या चरेरव्यवहितपरत्वलाभात्। तथा \`दास्या संप्रयच्छते' इत्यत्रापि \`दाणश्च सा चे'दिति कथं प्रवर्तते, प्रशब्देन व्यवधानादित्यत आह-- पूर्वसूत्रे सम इति षष्ठीति। तथा च षष्ठ्या पौर्वापर्यमेव गम्यते, न त्वव्यवहितत्वमिति भावः। तेनेति। षष्ठ्याश्रयणेनेत्यर्थः। सूत्रद्वयमिति। \`समस्तृतीयायुक्ता'दिति पूर्वसूत्रस्थस्य षष्ठ्यन्तस्यैव समः \`दाणश्चे'ति सूत्रेऽप्यनुवृत्तेरिति भावः।



(552) उपाद्यमः स्वकरणे ।1।3।56।

उपाद्यमः। \`आत्मनेपद'मिति शेषः। ननु \`स्वं वस्रमुत्पादयती'त्यर्थे \`वस्त्रमुपयच्छती'त्यत्राप्यात्मनेपदं स्यादित्यत आह--स्वकरणं स्वीकार इति। अस्वस्य सतः स्वत्वेन परिग्रहः स्वकरणशब्देन विवक्षित इत्यर्थः। च्विप्रत्ययस्तु वैकल्पिकः, \`समर्थानां प्रथमाद्वे'त्युक्तेरिति भाष्ये स्पष्टम्।



(553) विभाषोपयमने ।1।2।56।

विभाषोपयमने। \`यमो गन्धने' इत्तो यम इति, \`हनः सिच्' इत्यतः सिजिति, \`असंयोगा'दित्यतः किदिति चानुवर्तते। तदाह-- यमः सिच्किद्वा स्याद्विवाहे इति। उपयमशब्दो विवाहे वर्तते इति भावः। रामः सीतामुपायतेति। भार्यात्वेन स्वीकृतवानित्यर्थः। सिचः कित्त्वपक्षे \`अनुदात्तोपदेशे'ति मकारलोपे \`ह्रस्वादङ्गा'दिति सिचो लोपः। उदवोढेति। भार्यात्वेन स्वीकृतवानित्यर्थः। सिचः कित्त्वपक्षे \`अनुदात्तोपदेशे'ति मकारलोपे \`ह्रस्वादङ्गा'दित सिचो लोपः। उदवोढेति। भार्यात्वेन परिग्रहः-- उद्वाहः। गन्धनाङ्गे उपयमे त्विति। हिंसापूर्वके विवाहे त्वित्यर्थः। राक्षसविवाहे त्विति यावत्। \`हत्वा भित्त्वा च शीर्षाणि रुदतीं रुदतो हरेत्। स राक्षसो विवाहः-' इति स्मृतेः। नित्यं कित्त्वमिति। \`यमो गन्धने' इति पूर्वसूत्रेणे'ति शेषः। यदि गन्धनाङ्गकेऽप्युपयमने परत्वादियं विभाषा स्यात्तर्ह एषा प्राप्तविभाषा स्यात्। ततश्च \`न वेति विभाषे'त्यत्र भाष्येऽप्राप्तविभाषास्वस्याः परिगणनं विरुध्येत। अतः पूर्वविप्रतिषेध आश्रयणीय इति भावः।



(554) ज्ञाश्रुस्मृदृशां सनः ।1।3।57।

ज्ञानश्र। प्राग्वदिति। आत्मनेपदमित्यर्थः। यद्यपि \`अपह्नवे ज्ञः, \`अकर्मकाच्च' \`सम्प्रतिभ्यानाध्याने' इति सूत्रैः, \`अर्तिश्रुदृशिभ्यश्चे'ति वार्तिकेन च ज्ञादिभ्य आत्मनेपदे कृते \`पूर्ववत्सनः' इत्यात्मनेपदं सिद्धम्, \`तथाप्यपह्नवाद्यभावेऽप्यात्मनेपदार्थं ज्ञाश्रुदृशीनामिह ग्रहणमिति मत्वोदाहरति-- धर्मं जिज्ञासते इति। ज्ञातुमिच्छतीत्यर्थः। शुश्रूषते इति। \`अज्झनगमां सनी'ति दीर्घः। \`इको झ'लिति सनः कित्त्वम्। \`श्र्युकः किती'ति इण्निषेधः। सुस्मूर्षते इति। स्मृधातोः सनि \`अज्झने'ति दीर्घे \`उदोष्ठ्यपूर्वस्ये'त्युत्त्वे रपरत्वे \`हलि चे'ति दीर्घः।



(555)नाऽनार्ज्ञः ।1।3।58।

नानोर्ज्ञः। अनुपूर्वाज्ज्ञाधातोः सन्नन्तान्नात्मनेपदमित्यर्थः। पुत्रमनुजिज्ञासतीति। अनुज्ञातुमिच्छतीत्यर्थः। ननु सर्पिषा प्रवर्तितुमिच्छतीत्यर्थे \`सर्पिषोऽनुजिज्ञासते' इइत्यत्रापि \`अपह्नवे ज्ञः', \`अकर्मकाच्चे'त्यात्मनेदस्याप्यनेन निषेधे सति सन्नन्तात्परस्मैपदमेव स्यादित्यत आह-- पूर्वसूत्रस्थेवेति। एवं च \`सर्पिषोऽनुजिज्ञासते' इत्यत्र \`अकर्मकाच्चे'त्यात्मनेपदं निर्बाधमिति भावः। ननु \`अकर्मकाच्चे'ति ज्ञाधातोरात्मनेपदे सन्नन्तात्कथममात्मनेपदलाभ इत्यत आङ-- पूर्ववदिति। केवलात्सन्विहीनाज्ज्ञाधातोरात्मनेपदविधानात्सन्न्नतादपि तस्मात् \`पूर्ववत्सनः' इत्यात्मनेपदमित्यर्थः।



(556) प्रत्याङ्भ्यां श्रुवः ।1।3।59।

प्रत्याङ्भ्यां श्रुवः। उक्तं नेति। आत्मनेपदं नेत्यर्थः। प्रत्याङाविहोपसर्गावेव गृह्येते, व्याख्यानात्। तदाह-- कर्मप्रवचनीयात्स्यादेवेति। \`आत्मनेपद'मिति शेषः। देवदत्तं प्रतीति। \`लक्षणेत्थम्भूते'ति प्तिः कर्मप्रवचनीयः।



(557) पूर्ववत्सनः ।1।3।62।

पूर्ववत्सनः। पूर्वेणेव पूर्ववत्। \`तेन तुल्यटमिति तृतीयान्तद्वतिः। पूर्वशब्देन सन्प्रकतिर्विवक्षिता। तदाह-- सनः पूर्व इत्यादि। एदिधिषते इति। सन्प्रकृतेरेधधातोरात्मनेपदित्वात्तत्प्रकृतिकसन्नन्तादात्मनेपदम्। \`नेर्विशः' इत्यात्मनेपदविधानात्तत्प्रकृतकसन्नन्तादपि आत्मनेपदम्। ननु \`शदेः शितः' \`म्रियतेर्लुङ्लङोश्चे'त्यस्य ग्रहणम्। \`शदे'रित्यादिसूत्रद्वये \`पूर्ववत्सनः' इति, \`नानोर्ज्ञः' इत्यतो नेति चानुवर्त्त्य शदेर्म्रियतेश्च सन्ननतान्नात्मनेपदमिति व्याख्येयमित्यर्थः। नन्वेवं सति शीयते म्रियते इत्यादावात्मनेपदं न लभ्येतेत्यत आह-- वाक्यभेदेनेति। \`शदेः शितः' म्रियतेर्लुङ्लिङोश्चे'त्येकं वाक्यम्. शिद्भाविनः शदेरात्मनेपदं स्यात्, मृङो लुङ्लिङ्प्रकृतिभूतात्, शित्प्रकृतभूताच्चात्मनेपदं स्यान्नान्यत्रेत्यर्थः। तेन शीयते म्रियते ममारेत्यादि सिध्यति। \`सनो ने'त्यपरं वाक्यम्। शदेः, म्रियतेश्च सन्नन्तान्नात्मनेपदमित्यपरम्। तेन शिशत्सति, मुमूर्षति इत्यादौ नात्मनेपदमित्यर्थः।



(558) प्रोपाभ्यां युजेरयज्ञपात्रेषु ।1।3।64।

प्रोपाभ्यां। \`आत्मनेपद'मिति शेषः। स्वरेति। स्वरौ अचौ आद्यन्तौ यस्य सः स्वराद्यन्तः। तथाभूतोपसर्गात्परत्व एव युजेरात्मनेपदमित्यर्थः। द्वन्द्वमिति। द्वन्द्वं द्विशः, न्यञ्चि-- अधोबिलानीत्यर्थ-।



(559) समः क्ष्णुवः ।1।3।65।

समः क्ष्णुवः। \`आत्मनेपद'मिति शेष\`समो गम्यृच्चिभ्या'मित्यत्रैव \`समो गम्यृच्छिक्ष् णुव' इति न सूत्रितं , तथा सति अकर्मकादित्यनुवृत्त्या सकर्मकान्न स्यात्। तत्सूचयन्नुदाहरति-- संक्ष्णुते शस्त्रमिति। तीक्ष्णीकरोतीत्यर्थः।



(560) भुजोऽनवने ।1।3।66।

भुजोऽनवने। अवनं---रक्षणम्। ततोऽन्यत्र भुजेरात्मनेपदमित्यर्थः। ननु भुज पालनाऽब्यवहारयो' रिति धातुपाठे स्थितम्। तत्र \`बुभुजे पृथिवी'मित्यत्र न पालनमर्थः. तथा सति \`अनवने' इति पर्युदासादात्मनेपदाऽयोगात्। नाप्यभ्यवहरणम्, असंभवात्। नहि पृथिव्या अभ्यवहरणं संभवति। तथा \`वृद्धो जनो दुःखशतानि भुङ्क्ते' इत्पि न युज्यते, दुःखशतानां पालनस्य अभ्यवहरणस्य चाऽसंभवात्. तत्राह-- इह उपभोगो भुजेरर्थ इति। धातूनामनेकार्थकत्वादिति भावः। महीं भुनक्तीति। रक्षतीत्यर्थः। अत्र रौधादिकस्यैव \`भुज पालनाभ्यवहारयो'रित्यस्य ग्रहणम् -- नतु \`भुजो कौटिल्ये' इति तौदादिकस्याऽपीति भाष्यम्। भुजति वासः = कुटिली भवतीत्यर्थः।



(561) णेरणौ यत्कर्म णौ चेत्स कर्ताऽनाध्याने ।1।3।67।

णेरणौ। इह चत्वार्यवान्तरवाक्यानि। \`णे'रिति प्रथमं वाक्यम्। प्रत्ययग्रहणपरिभाषया णेरिति तदन्तग्रहणम्। आत्मनेपदमित्यधिकृतं। तदाह-- ण्यन्तादात्मनेपदं स्यादिति। \`अणौ यत्कर्म णौ चे'दिति द्वितीयं वाक्यम्। \`कर्तरि कर्मव्यतिहारे' इतिवत्कर्मशब्दोऽत्र क्रियापरः। यत्तदोर्नित्यसम्बन्धात्तदिति लभ्यते। तथा च द्वितीयं वाक्यम्। तथा च अणौ या क्रिया सा ण्यन्ते चेदिति लभ्यते. एवं सति पचति पाचयतीत्यादौ सर्वतर् अणौ क्रियायाण्यन्ते अवश्यं सत्त्वाद्वाक्यमिदमनर्थकम्। तस्मात् अणौ या क्रिया सैव ण्यन्ते चेदित्येवकारो लभ्यते। ततश्च द्वितीयवाक्यस्य फलितमाह-- अणौ या क्रिया सैव चेण्ण्यन्तेनोच्येतेत। \`स कर्ते'ति तृतीयं वाक्यम्। अत्र \`अणौ यत्कर्मकारकं स चेण्णौ कर्ता स्यादिति। अत्र तच्छब्दस्य विदेयसमर्पककर्तृशब्दानुसारेण पुंलिङ्गता ज्ञेया, \`शैत्यं हि यत्सा प्रकृतिर्जलस्ये'तिवत्। अथ \`अनाध्याने'ति चतुर्तं वक्यं व्याचष्टे-- न त्वाध्याने इति। आध्यानमुत्कण्ठापूर्वकं स्मरणम्। तत्र नात्मनेपदमिति प्रसज्यप्रतिषेधोऽयमिति मन्यते। वस्तुतस्तु आध्याने आत्मनेपदं नेत्यर्थाश्रयणे भवतीत्यत्र नञोऽन्वितत्वेन असामर्थ्यादाध्यानशब्देन समासाऽसंभवात्पर्युदास एवाऽयम्। \`न त्वाध्याने' इतिमूलं तु फलितार्थकथनपरमेव। तथा च आध्यानभिन्नेऽर्थे विद्यमानाण्ण्यन्तादात्मनेपदं स्यादित्येवं प्रथमवाक्य एव आध्याने इत्यस्यान्वयात्रीण्येवाऽतवाक्यानीति युक्तम्। \`वाक्यत्रय'मित्येव च भाष्ये दृश्यते। ननु \`णिचश्चे'ति सिद्धे किमर्थमिदं सूत्रमित्यत आह-- णिचश्चेतीति। परगामिन्यपि फले आत्मनेपदार्थमित्यर्थः। स्यादेतत्। \`विभाषोपपदेन प्रतीयमाने' इति सूत्रं वक्ष्यते। कर्तृगामिनि क्रियाफले यदात्मनेपदं विहितं तदुपपदेन क्रियाफलस्य कर्तृगामित्वे गम्ये वा स्यादिति तदर्थः। \`स्वं यज्ञं यजति यजते वे'त्याद्युदाहरणम्। \`णेरणौ' इत्स्य तु दर्शयते भव इत्यनुपदमेव उदाहरणं वक्ष्यते इत स्थितिः। तत्र \`दर्शयते भवः स्वयमेवे'त्यत्र फलस्य कर्तृगामित्वविवक्षायां \`णेरणा'विति नित्यमात्मनेपदमिष्यते। तत्र परत्वात् \`विभाषोपपदेने'ति विकल्पः स्यात्, \`णेरणौ' इत्स्य फले आत्मगामित्वगमकोपपदाऽभावे सावकाशत्वात्। किंच \`अणावकर्मकाच्चित्तवत्कर्तृका'दिति वक्ष्यते। अण्यन्ते यो धातुरकर्मकः, चित्तवत्कर्तृकश्च तस्माण्ण्यन्तात् परस्मैपदं स्यादिति तदर्थः। शेते कृष्णः। तं गोपी शाययतीत्युदाहरणम्। णेरणावित्यस्य तु दर्शयते भव इत्युदाहरणविषय इति स्थितिः। तत्र लूधातोर्लुनाति केदारं देवदत्त इत्यतर् चित्तवत्कर्तृकत्वात्, लूयते केदार इति कर्मकर्तरि कर्मणः केदारस्य कर्तृत्वेन विवक्षिततया अकर्मकत्वाच्च \`लावयते केदार' इति ण्यन्तात् \`णेरणौ' इत्यात्मनेपदं बाधित्वा पर्तवात् \`अणावकर्मका'दिति परस्मैपदमेव स्यात्, णेरणावित्यस्य दर्शयतेभव इत्यत्र सावकाशत्वादित्यत आह-- कर्त्रभिप्राये त्विति। पूर्वविप्रतिषेधेनेति। पूर्वविप्रतिषेधाश्रयणे \`राजा दर्शयते' इति भाष्यप्रयोगो मानम्, अन्यथा तत्र \`अणावकर्मका'दिति परस्मैपदापत्तेः, दर्शनविषयो भवतीत्यर्थे पश्यति भव इत्यत्र दृशेरणावकर्मकत्वाच्चित्तवत्कर्तृकत्वाच्च। \`विभाषोपपदेने'ति विकल्पबाधविषये पूर्वविप्रतिषेधाश्रयणे तु व्याख्यानमेव शरणम्। अन्ये तु \`दर्शयते राजे'ति भाष्यप्रयोगः फलस्य परगामित्वविषयो भविष्यति। एवं च कर्तृगामिनि क्रियाफले परत्वादणावकर्मकादित्यस्य प्रवृत्तौ न किंचिद्बाधकमिति पूर्वविप्रतिषेधाश्रयणं चिन्त्यमित्याहुः। तच्चिन्त्यम्, \`अणावकर्मका'दित्यस्य परगामिन्यपि फले परत्वात्प्रवृत्तेर्दुर्वारत्वात्। नह्यणावकर्मकादित्यत्र कर्त्रभिप्राय इत्यस्ति, \`स्वरितञितः कर्त्रभिप्राये' इत्यस्य बहुव्यवहितत्वादिति शब्दरत्ने प्रपञ्चितम्। ननु दर्शनविषयो भवतीत्यर्थे दर्शयते भव इत्यतत्र वस्तुतो दर्शनकर्मीभूतस्यैव भवस्य कर्तृत्वविवक्षायां तस्य \`कर्मवत्कर्मणे'ति कर्मवद्भावात् \`भावकर्मणो'रित्यात्मनेपदसिद्धेः \`णेरणौ' इति सूत्रं व्यर्थमित्यत आह-- कर्तृस्थेति। कर्तृस्थो भावो येषां ते कर्तृस्थकभावकाः, कर्तृस्था क्रिया येषां ते कर्तृस्थक्रियाः, एवंविधा धातव इह सूत्रे उदाहरणम्। \`कर्मवत्कर्मणे' त्यस्य तु कर्मस्थभावकाः, कर्मस्थक्रियाश्चोदाहरणमिति प्रकृतसूत्रे \`कर्मवत्कर्मणे' ति सूत्रे च भाष्ये स्पष्टम। अतो विषयभेदात् \`कर्मवत् कर्मणे'त्यनेन \`णेरणौ'इत्यस्य न गतार्थतेति भावः। अपरिस्पन्दनसाधनसाध्यो धात्वर्थो भावः। यथा दर्शनश्रवणादिः। सपरिस्पन्दनसाधनसाध्यो धात्वर्थः। क्रिया। यथा पाकादिः। यद्यपि दर्शने चक्षुरुन्मीलनादिरूपं स्पन्दनमस्ति तथापि तद्भिन्नहस्तपादादिचेष्टैवाऽत्र स्पन्दनमित्यविरोधः। तत्र कर्तृस्थभावकमुदाहरति-- पश्यन्ति भवं भक्ता इति। सकर्मकेषु धातुषु फलव्यापारयोर्धातुर्वर्तते। यथा पचेर्विक्लित्त्यनुकूलो व्यापारः। तत्र विक्लित्तिः फलम्। तदनुकूलोऽधिश्रयणादिर्व्यापारः। धातूपात्तव्यापाराश्रयः कर्ता देवदत्तादिः। व्यापारव्यधिकरणधातूपात्तफलाश्रयभूतं कर्म। यथा तण्डुलान् पचतीत्यत्र विक्लित्त्याश्रयास्तण्डुला इति स्थितिः। प्रकृते च दृशेश्चाक्षुषज्ञानानुकूलव्यापार्थकत्वे सकर्मकत्वानुपपत्तिः, फलस्य चाक्षुषज्ञानस्य तदनुकूलप्रयत्नादेश्च समानाधिकरण्तवात्। अतो दृशेश्चाक्षुज्ञानविषयत्वापत्त्यनुकूलव्यापारोऽर्थः। तत्र ज्ञानविषत्वापत्तिः फलम्। तदनुकूलः प्रयत्नादिव्ापारो देवदत्तनिष्ठः। एवं च प्रयत्नादिव्यापारव्यधिकणचाक्षुषज्ञानविषयत्वरूपफलाश्रयो घटादिः कर्मेति युज्यते। तदेतदाह-- चाक्षुषज्ञानविषयं कुर्वन्तीत्यर्थ इति। प्रेरणेति। यदा चाक्षुषज्ञानविषयत्वापत्तिरेव दृशेरर्थो विवक्षितो न तु तदनुकूलव्यापारः कृञ्धातुगम्यः प्रेषणांशस्तदा पश्यति भव इत्यस्य चाक्षुषज्ञानविषयः संपद्यते इत्यर्थः। सौकर्यातिशयविवक्षया अनुकूलव्यापारांऽशस्य अविवक्षा बोध्या। तथा च चाक्षुषज्ञानविषयत्वापत्तेरेव दृश्यर्थत्वात्तदाश्रयस्य भवस्य कर्तृत्वमेव। तदाह-- विषयो भवतीत्यर्थ इति। लक्षणया चाक्षुषज्ञानविषयो भवतीत्यर्थ इत्यर्थः। नचाऽत्र भवस्य वस्तुतो दर्शनकर्मण इह कर्तृत्वात् \`कर्मवत्ककर्मणा तुल्यक्रियः' इति कर्मवत्त्वाद्यगादिकमेव स्यान्न तु शबादीति शङ्क्यं, \`कर्मवत्कर्मणे'त्यस्य कर्मस्थभावकेषु, कर्मस्थक्रियेषु च प्रवृत्तेः। अतः कर्मकर्तर्यपि शबादिकमेवेति भावः। तत इति। कृञ्धातुगम्यं पेरषणांशं विहाय चाक्षुषज्ञानविषयत्वापत्तिवृत्तेर्दृशेर्हेतुमण्णिजित्यर्थः। दर्शयन्ति भवं भक्ता इति। चाक्षुषज्ञानविषयत्वमापादयन्तीति णिजन्तस्य फलितोऽर्थ-। तदाह--पश्यन्तीत्यर्थ इति। चाक्षुषज्ञानविषयं कुर्वन्तीत्यर्थः। पुनरिति। चाक्षुषज्ञानविषयत्वमापादयन्तीत्यर्थके \`दर्शयन्ति भवं भक्ता' इत्युक्तोदाहरणे णिजर्थस्य आपादनांऽशस्याऽविवक्षायां प्रकृतसूत्रेणात्मनेपदे सति \`दर्शयते भव' इत्युदाहरणमित्यर्थः। अत्र ण्यन्तस्यप्रेरणारहिऽथ लक्षणा। \`गङ्गायां घोष' इत्यत्र टाप इव णिचः स्थितिः। चुरादेराकृतिगणत्वात्स्वार्थिको णिजित्यन्ये। इहेति। अवस्था = पदविशेषात्मकावयवसंनिवेशविशेषः। प्रथमा च तृतीया च प्रथमतृतीये। तयोरवस्थयोरिति विग्रहः। \`सर्वनाम्नो वृत्तिमात्रे' इति प्रथमाशब्दस्य पुंवत्त्वम्। पश्यन्ति भवं भक्ता इति प्रथमावस्था। पदविशेषसंदर्भ इति यावत्। अवस्थैव कक्ष्येति व्यवहरिष्यते मूले। कक्ष्या हि राजधान्यादौ जनविशेषसङ्घातनिवासात्मिका अनन्तरस्थानप्रापिका। तद्यथा रामायणे-- \`आपञ्चमायाः कक्ष्याया नैनं कश्चिदवारय'दित्यादि। इदं च प्रथमवाक्यं प्रेरणांशत्यागे पश्यति भव इति द्वितीयवाक्यस्य उपपादकम्। चाक्षुषज्ञानविषयत्वापादने दृश्यर्थे प्रेरणांऽशत्यागसय् प्रेरणाविशिष्टार्थकदृशिघटितप्रथमवाक्याऽभावे असंभवात्। प्रेरणांऽशत्यागे पश्यति भव इति द्वितीया कक्ष्या तु दर्शनविषयत्वापत्तिमात्रार्थकाद्धेतुमण्णिचि दर्शयन्ति भवं भक्ता इति तृतीयवाक्यस्य पश्यन्ति भवं भक्ता इति प्रथमवाक्यसमानार्थकस्य प्रवेशापत्तेः। तृतीयं वाक्यं त्विदं दर्शयन्तीति -- ण्यर्थस्याऽविवक्षायां दर्शयते भव इति चतुर्थवाक्यस्य दर्शनविषयो भवतीति द्वितीयवाक्य्समानार्थकस्य ण्नय्तघटितस्योपपादकमिति स्पष्टमेव। तथा च प्रथमतृतीययोः कक्ष्ययोः पश्यन्ति भवं भक्ताः, दर्शयन्ति भवं भक्ता इत्यनयोः , तथा पश्यन्ति भवः, दर्शयते भव इति द्वितीयचतुर्थ्योः कक्ष्ययोश्च तुल्योऽर्थ इत्यर्थः। तत्र प्रथमद्वितीययोः कक्ष्ययोर्दृशेर्ण्यन्तत्वाऽभावादेव तङो न प्रसक्तिरिति मत्वा आह-- तत्र तृतीयकक्ष्यायां न तङिति। कुत इत्यत आह-- क्रियासाम्येऽपीति। \`दर्शयन्ति भवं भक्ता' इति तृतीयक्ष्यायाः, \`पश्यन्ति भवं भक्ता' इति प्रथमकक्ष्यासमनार्थकतया \`अणौ या क्रिया सैव चेण्ण्यन्तेनोच्येते'त्यंशस्य सत्‌तवेऽपि प्रथमकक्ष्यायामणौ कर्मकारकस्य भवस्य \`दर्शयन्ति भवं भक्ता' इति तृतीयकक्ष्यायां णौ कर्तृत्वाऽभावादित्यर्थः। एवं चतुर्थकक्ष्योपपादिका तृतीयकक्ष्यैषा प्रत्युदाहरणं चेत्युक्तं भवति। अणा या क्रिया सैव चेण्ण्यन्तेनोच्येतेत्यंशस्य तु अध्यारोपितप्रेरणपक्षे द्वितीयकक्ष्यायां न तङिति फलं वक्ष्यते। चतुर्थकक्ष्या तु प्ररकृतसूत्र्सयोदाहरणमित्याह-- चतुर्थ्यां तु तङिति। \`णेरणौ' इति प्रकृतसूत्रेणे'ति सेषः। तदेवोपपादयति--- द्वितीयामादायेति। \`पश्यति भव' इति द्वितीयकक्ष्यायां या चाक्षुषज्ञानविषयत्वापत्तिरूपा क्रिया तस्या एव \`दर्शयते भव' इति चतुर्थक्ष्यायां ण्यन्तदृश्यर्थत्वादित्यर्थः। अनेन \`अणौ या क्रिया सैव चेण्ण्यन्तेनोच्येते त्यंश उपपादितः। अथ \`अणौ यत्कर्मकारकं णौ स चेत्कर्ता स्या'दित्यंशमुपपादयति-- प्रथमायामिति। \`पश्यन्ति भवं भक्ता' इति प्रथमकक्ष्यायामण्यन्तदृशिकर्मणो भवस्य \`दर्शयते भव' इति चतुर्थकक्ष्यायां ण्यन्तदृशिकर्तृत्वाच्चेत्यर्थः। अथ कर्तृस्थक्रियधातुमुदाहरति--एवमारोहयते हस्तीत्यादि। तत्र प्रथमकक्ष्यामाह-- आरोहन्ति हस्तिनं हस्तिपका इति। हस्तिनं पान्तीति हस्तिपाः। त एव हस्तिपकाः। स्वार्थे कः। उपरिभागाक्रमणानुकूलव्यापारो रुहरेर्थः। तत्र प्रासादमारोहतीत्यादौ उपरिभागाक्रमणानुकूलव्यापारः सोपानगमनादिः। इह तु उच्चस्य हस्तिनो न्यग्भावनमेव उपरिभागाक्रमणानुकूलो व्यापारो विवक्षितः। तच्च नीचीकरणं। तदाह-- न्यग्भावयन्तीति। अत्र उपरिभागाक्रमणानुकूलन्यग्भवनानुकूलोऽङ्कुशपातादिर्व्यापारः। उपरिभागाक्रमणानुकूलन्यग्भवनं फलम्। तदाश्रयत्वाद्धस्ती कर्म। तादृशव्यापारश्रयत्वाद्धस्तिपकाः कर्तारः। अत द्वितीयकक्ष्यामाह-- तत इति। प्रेरणांशपरित्यागे सति उपरिभागाक्रमणानुकूलन्यग्भवनार्थकाल्लटि आरोहति, हस्तीति न्यग्भवतीत्यर्थः। प्रेषणांऽशपरित्यागे फलितमाह-- न्यग्भवतीत्यर्थ इति। अथ तृतीयकक्ष्यामाह-- ततो णिजिति। प्रेषणांऽशं परित्यज्य न्यग्भवनार्थकत्वमाश्रिताद्धातोः प्रेषणविवक्षायायं हेतुमण्णिजिति भावः। आरोहयन्तीति। \`हस्तिनं हस्तिपका' इति शेषः। प्रेषणांशनिवृत्तौ णिजन्तस्य फलितमर्थमाह--- आरोहन्तीत्यर्थ इति। आक्रमणाय हस्तिनं न्यग्भावयन्तीति यावत्। चतुर्थकक्ष्यामाह-- तत इति। अविवक्षितप्रेषणाण्ण्यन्तात्प्रकृतसूत्रेणात्मनेपदे आरोहयते इति रूपमित्यर्थः। प्रेषणांऽशत्यागे सति ण्यन्तस्य फलितमर्थमाह-- न्यग्भवतीत्यर्थ इति.तददेवं \`निवृत्तप्रेषणआद्धातोः प्राकृतेऽर्थे णिजिष्यते' इति पक्षमाश्रित्योदाहृतम्। इदानीमध्यारोपितप्रेषणपक्षमाश्रित्य आह-- यद्वेति। पश्यन्तीति। पश्यनति भवं भक्ता इति, आरोहन्ति हस्तिनं हस्तिपका इति च प्रथमकक्ष्या पूर्ववद्व्याख्येयेत्यर्थः। द्वितयीकक्ष्यामाह-- ततः कर्मण इति। दृशे रुहेश्च प्थमकक्ष्यायां कर्मीभूतस्य भवस्य हस्तिनश्च प्रयोजकर्तृकत्वरूपहेतुत्वारोपाद्धेतुमण्णिजित्यर्थः। दर्शयति भव इति। \`भक्ता'निति शेषः। तदाह-- पश्त आरोहतश्च प्रेरयतीत्यर्थ इति। चाक्षुषज्ञानविषयत्वमापादयतो भक्तान्भवः प्रेरयति, न्यग्भावयतो हस्तिपान् हस्ती प्रेरयतीत्यर्थः। उभयत्रहेतुमण्णिच्। तत्र प्रकृतिभ्यां दृशिरुहिभ्यामेकैकं प्रेरणम्। णिचा तु तद्विषयकमेकैकं प्रेरणान्तरं प्रतीयते इति स्थितिः। चतुर्थकक्ष्यामाह--- ततो णिज्भ्यामिति। हेतुमण्णिज्भ्यां, तत्प्रकृतिभूतदृशिरुहिभ्यां च उपात्तयोः प्रेरणयोस्त्यागे सत चाक्षुषज्ञानविषयो भवति भव इति, न्यग्भवति हस्तीति चार्थः पर्यवस्यति। तत्र प्रकृतसूत्रेणात्मनेपदे दर्शयति भवः, आरोहयते हस्तीति च सिद्धमित्यर्थः। पश्यन्ति भवं भक्ता इति, आरोहन्ति हस्तिनं हस्तिपका इति च प्रथमकक्ष्यायां कर्मणो भवस्य हस्तिनश्च तृतीयकक्ष्यायां कर्तृत्वात्, प्रथमकक्ष्यायामणौ या क्रिया तस्या एवाऽत्र तृतीयकक्ष्यायां कर्मणो भवस्य हस्तिनश्च तृतीयकक्ष्यायां कर्तृत्वात्,प्रथमकक्ष्यामणौ या चाक्षुषज्ञानविषयं कुर्वन्तीति, न्यग्भावयन्तीति प्रकृत्युपात्तस्यप्रेषणांशसय् तृतीयकक्ष्यायां त्यागागदणौ या क्रिया सैव चेण्ण्यन्तेनोच्येतेत्यंशसय्कथं प्रवृत्तिरिति वाच्यम्, \`सैव चेण्ण्यन्तेने'त्यत्र आधिक्यमात्रं व्यवच्छिद्यते, नतु न्यूनत्वमपीत्यदोषात्। ननु द्वितीयकक्ष्यामेव कुतो न तङित्यत आह-- अस्मिन्पक्षे द्वितीयेति। कुत इत्यत आह-- समानक्रियत्वाभावादिति। द्वितीयकक्ष्यायामणौ या क्रिया सैव चेण्ण्य्नतेनोच्येतेत्यंशस्याऽभावादिति यावत्। तदेवोपपादयति-- णिजर्थस्येति। णेरिति किम् ?। पश्यत्यारोहतीति निवृत्तप्रेषणान्मा भूत्। स्मरति वनगुल्मं कोकिल इति। स्मृतिविषयत्वमापादयतीत्यर्थः। पक्षद्वयेऽप्येषा प्रथमकक्ष्या द्वितयीतृतीयकक्ष्योरप्युपलक्षणम्। तत्र निवृत्तप्रेषणपक्षे \`स्मरति वनगुल्मट इति द्वितीयकक्ष्या। स्मृतिविषयो भवतीत्यर्थः। \`स्मरयति वनगुल्मं कोकिल' इति तृतीयकक्ष्या। स्मृतिविषयत्वमापादयतीत्यर्थः। द्वितीयकक्ष्या। प्रेषणपक्षे तु \`स्मरयति वनगुल्मः कोकिल'मिति द्वितीयकक्ष्या। स्मरन्तं प्रेरयतीत्यर्थः। स्मरयति वनगुल्म इति। प्रत्युदाहरणमिदम्. निवृत्तप्रेषणपक्षे चतुर्थकक्ष्यैषा। अध्यारोपितप्रेषणपक्षे तु तृतीयकक्ष्येति बोध्यम्। \`स्मृ आध्याने' इति घाटादिकत्वेन मित्त्वद्ध्रस्वः। विस्तरस्त्वत्र प्रौढमनोरमाशब्दरत्नशब्दोन्दुशेखरेष्वनुसन्धेयः।



(562) गृधिञ्च्योः प्रलम्भने ।1।3।69।

गृधिवञ्च्योः। प्रलम्भनं प्रतारणमिति मत्वाऽऽह- प्रतारणेऽर्थे इति। प्राग्वदिति। आत्मनेपदमित्यर्थः। धातूनामनेकार्थकत्वादनयोः प्रतारणे वृत्तिः।



(563)मिथ्योपपदात्कृञोऽभ्यासे ।1।3।71।

मिथ्योपपदात्। अभ्यासवृत्तेर्मिथ्याशब्दोपपदकात्कृञ आत्मनेपदमित्यर्थः। इत ऊर्ध्वं \`णे'रिति निवृत्तम्।



(564) अपाद्वदः ।1।3।73।

अपाद्वदः। अपपूर्वाद्वदधातोरात्मनेपदमित्यर्थः। न्यायमपवदते इति। वचनेने निरस्यतीतय्र्थः। \`किमिह वचनं न कुर्यान्नास्ति वचनस्यातिभारः' इति न्यायात्।



(565)समुदाङ्भ्यो यमोऽग्रन्थे ।1।3।75।

समुदाङ्भ्यो। सम्, उत्, आङ् एतत्पूर्वादग्रन्थविषयकाद्यमेरात्मनेपदमित्यर्थः। व्रीहीन्संयच्छते इति। संगृह्णातीत्यर्थः। भारमुद्यच्छते इति। उदृह्णातीत्यर्थः। वस्रमायच्छते इति। कट्यादौ निबध्नातीत्यर्थः। कर्त्रभिप्राये इत्येवेति। व्रीहीन् संयच्छतीति। परार्थं संगृह्णातीत्यर्थः। \`आङो यमहनः' इत्येव सिद्धे आड्ग्रहणं सकर्मकार्थम्, तस्य अकर्मकादेव प्रवृत्तेरिति बोध्यम्।



(566)अनुपसर्गाज्ज्ञः ।1।3।76।

अनुपसर्गाज्ज्ञः। अनुपसर्गाज्ज्ञादातोरात्नेपदमित्यर्थः। \`अकर्मकाच्चे'त्येव सिद्धे सकर्मकार्थमिदम्। तदाह--गां जानीते इति। कथमिति। अनुपूर्वकस्य अनुमत्यर्थकस्य ज्ञाधातोरुपसर्गपूर्वकतया प्रकृतसूत्रस्याऽप्रवृत्तेः सकर्मकतया \`अकर्मकाच्चे'त्यस्याप्यप्रवृत्तेरनुजज्ञे इतिकथमात्मनेपदमित्यर्थः। समाधत्ते-- कर्मणि लिडिति। तथा च \`भावकर्मणोटरित्यात्मनेपदमिति भावः। सुतस्य गमनमनुज्ञातमित्यर्थः फलति। नन्वेवं सति \`नृप' इति प्रथमान्तरस्य कथमिहान्वय इत्यत आह-- नृपेणेति विपरिणाम इति। अवालुलोचे इत्यत्रान्वितं नृप इति प्रथमान्तरं तृतीयया विपरिणमितमत्रानुषज्यते इत्यर्थः।



(567) विभाषोपपदेन प्रतीयमाने ।1।3।77।

विभाषोपपदेन। स्वरितञित इत्यादीति। \`स्वरितञितः कर्त्रभिप्राये क्रियाफले', \`अपाद्वदः', \`णिचश्च',\`समुदाङ्भ्यो यमोऽग्रन्थे',\`अनुपसर्गाज्ज्ञः' इति पञ्चसूत्रीत्यर्थः। समीपोच्चारितं पदमुपपदम्, नततु \`तत्रोपपदं सप्तमीस्थ'मिति सङ्केतितम्, असंभवात्। तदाह-- समीपोच्चारितेन पदेनेति। फस्य कर्तृगामित्वे नित्यमात्नेपदे पञ्चसूत्र्या प्राप्ते विभाषेयमिति \`न वेति विभाषा'इति सूत्रे भाष्ये स्पष्टम्। स्वं यज्ञमिति। स्वीयमित्यर्थः। अत्र स्वशब्देनैव फलस्याऽऽत्मगामित्वावगमात् \`स्वरित़ञितः' इति नित्यात्मनेपदस्यानेन विकल्पः। स्वं यज्ञं कारयतीत्यत्र \`णिचश्चे'त्यस्याऽनेन विकल्पः। स्वं व्रीहिमिति। अत्र \`समुदाङ्भ्यो यमः' इत्यस्याऽनेन विकल्पः। स्वां गामिति। अत्र \`अनुपसर्गाज्ज्ञः' इत्यस्याऽनेन विकल्पः। इत्यात्मनेपदप्रक्रिया।













.

 ***अथ परस्मैपदप्रकरणम्।***







अथ परस्मैपदव्यवस्थां निरूपयितुमुपक्रमते -- शेषात्कर्तरीति।

(569) अनुपराभ्यां कृञः ।1।3।79।

अनुपराभ्यां कृञः। \`परस्मैपदमिति शेषः। ननु \`स्वरितञितः' इत्यात्मनेपदस्य कर्तगामि्नयेव फले विधानादकर्तृगामिनि फले \`शेषात्कर्तरी'ति परस्मैपदस्य सिद्धत्वात् किमर्थ मिदमित्यत आह-- कर्तृगेऽपीति। गन्धनादाविति। गन्धनावक्षेपणसेवनसाहसिक्यप्रतियत्नप्रकथनोपयोगेषु इत्यर्थः। मा भूदिति। भावे कर्मणि लकारस्य कर्तृगे फलेपरस्मपैदनिवृत्त्यर्थं कर्तरीत्यस्याऽनुवृत्तिरिति भावः। ननु कर्तरीत्यस्यानुवृत्तावपि \`अनुक्रियते शब्दः स्वयमेवे'त्यत्र कर्मकर्तरि परस्मैपदं दुर्वारमित्याशङ्क्य परिहरति-- नचेति। एवमपि = कर्तरीत्यस्यानुवृत्तावपि कर्मकर्तरि आत्मनेपदस्य प्रसङ्गो न शङ्क्य इत्यर्थः। कुत इत्यत आह-- कार्यातिदेशेति। तत्र कर्मकर्तरि \`कर्मवत्कर्मणा तुल्यक्रियः' इत्यात्मनेपदेन परेणाऽस्य परस्मैपदस्य बाधादित्यन्वयः। नु कर्मणि यच्छास्त्रं तत् \`कर्मवत्कर्मणे'ति कर्मकर्तर्यतिदिश्यते, तथा चाऽत्र कर्मकर्तरि \`भावकर्मणो'रित्यात्मनेपदशास्त्रमिह प्राप्तम्। तस्य च परत्वाऽभावात् \`अनुपराभ्यां कृञः' इत्यनेन कथं बाधः स्यादित्यत आह-- कार्यातिदेशपक्षस्य मुख्यतयेति। शास्त्रातिदेशस्य कार्यातिदेशार्थतया कार्यातिदेशस्य मुख्यत्वम्। ततश्च \`कर्मवत् कर्मणे'त्यनेन कर्मणि विहितमात्मनेपदं कर्मकर्तरि विधीयते। तस्य च परत्वात्तेनात्मनेपदेन \`अनुपराभ्याटमिति परस्मैपदं कर्मकर्तरि बाधमर्हतीति भावः। \`कर्मवत्कर्मणे'त्यत्र शास्त्रातिदेशमभ्युपगम्यआह----- शास्त्रातिदेशपक्षे त्विति। \`अनुपराभ्यां कृञः' इत्यत्र \`कर्तरि कर्मव्यतिहारे' इत्यस्मादेकं कर्तृग्हणमनुवर्तते। तथा \`शेषात्कर्तरि परस्मैपद'मित्यस्माद्द्वितीयं कर्तृग्रहणमनुवर्तते। तथा च \`स्वभावतः एव यः कर्ता, नतु विवक्षाधीनः कर्मकर्ता तथाविधकर्तर्येव अनुपराभ्यां कृञः परस्मैपद'मिति लभ्यते। एवं च कर्मकर्तरि नास्य प्रवृत्तिरित्यर्थः।



(570)अभिप्रत्यतिभ्यः क्षिपः ।1।3।80।

अभिप्रति । \`परस्मैपद'मिति शेषः। स्वरितेदिति। ततश्च कर्तृगामिनि फले आत्मनेपदे प्राप्ते अनेन तत्रापि परस्मैपदमिति भावः। अभिक्षिपतीति। प्रतिक्षपति अतिक्,िपतीत्यप्युदाहार्यम्।



(571)प्राद्वहः ।1।3।81।

प्रद्वहः। प्रपूर्वाद्वहेः परस्मैपदमित्यर्थः। वहेः स्वरितेत्त्वात्कर्तृगामिन्यात्मनेपदे प्राप्ते तत्राप्यनेन परस्मैपदम्।



(572) परेर्मृषः ।1।3।82।

परेर्मृषः। \`परस्मैपद'मिति शेषः। \`मृष तितक्षाया'मिति दैवादिकस्य स्वरितेत्त्वात्पदद्वये प्राप्तेऽयं विदिः। तदाह--परिमृष्यतीति। चौरादिकस्याऽपि \`आधृषाद्वे'ति णिजभावे स्वरितेत्त्वेऽपि परस्मैपदमेव- परिमर्षतीति। भौवादिकस्य त्विति। \`मृषु सहने सेचने चे'ति भौवादिकस्यतु परस्मैपदित्वात्परिमर्षतीत्येव रूपं सिद्धम्। अतोऽमिन् सूत्रे तस्य न ग्रहणमिति भावः। इहेति। \`परे' रिति योगो विभज्यते। \`वह' इत्यनुवर्तते। परेर्वहः परस्मैपदमित्यर्थः। परिवहति। \`मृष' इति योगान्तरम्। तत्र परेरित्यनुवर्तते, परेर्मृषः पर्समैपदमित्युक्तोऽर्थ इति केचिदाहुरित्यर्थः। भाष्ये त्वयं योगविभागो न दृश्यते।



(573)

व्याङ्परिभ्यो रमः ।1।3।83।

व्याङ्परिभ्यो रमः। \`परस्मैपद'मिति शेषः। रमेरनुदात्तेत्त्वाद्विधिरयम्। विरमतीति। आरमति, परिरमतीत्यप्युदाहार्यम्।



(574)उपाच्च ।1।3।84।

उपाच्च। उपपूर्वादपि रमेः परस्मैपदमित्यर्थः। उत्तरसूत्रे उपादित्यस्यैवाऽनुवृत्तये \`व्याङ्पर्युपेभ्यो रमे'रिति नोक्तम्। अत्र विरमतीत्यर्थे उपरमतीति नोदाहरणम्, तस्य अकर्मकतया उत्तरसूत्रेण परस्मैपदविकल्पविधानात्। अतः सकर्मकमुदाहरति-- यज्ञदत्तमुपरमतीति। ननु विरामार्थकत्वात्कथं सकर्मकतेत्यत आह-- उपरमयतीत्यर्थ इति। ननु णिजभावात्कथमयमर्थो लभ्यते इत्यत आह-- अन्तर्भावितण्यर्थोऽयमिति। धातूनामनेकार्थत्वादिति भावः।



(575) विभाषाऽकर्मकात् ।1।3।86।

विभाषाऽकर्मकात्। उपादिति, रम इति, परस्मैपदमिति चानुवर्तते। तदाह- उपाद्रमेरिति।



(576) बुधुयुधनशजनेङ्प्रुद्रुस्रुभ्यो णेः ।1।3।86।

बुधयुध। बुध युध नश जन इङ् प्रुद्रु स्रु एषां द्वन्द्वः। बोधयति पद्ममिति। \`सूर्य'इति शेषः। बुधिर्विकसनार्थकः। विकसति पद्मम्। तद्विकासयति सूर्य इत्यर्थः। \`अणावकर्मकाच्चित्तवत्कर्तृका'दिति परस्मपैदं तु न सिध्यति, अणौ पद्मस्य कर्तृतया चित्तवत्करर्तृकत्वाऽभावत्। योधयति काष्ठानीति। काष्ठानि युध्यन्ते स्वयमेव। तानि योधयतीत्यर्थः। अणावचित्तवत्कर्तृकत्वात् \`अणावकर्मका'दित्यस्य न प्राप्तिः। अतएव योधयति देवदत्तमिति नोदाहृतम्, \`अणावकर्मकाच्चित्तवत्कर्तृका'दित्येव सिद्धेः। एवमग्रेऽपि ज्ञेयम्। नाशयति दुःखमिति। दुखं नश्यति, तन्नाशयति हरिरित्यर्थः। जनयति सुखमिति। जायते सुखम्, तज्जनयति हरिरित्यर्थः। अध्यापयतीति। अधीते वेदं विधिः, तमध्यापयतीत्यर्थः। \`प्रु गतौ' इत्यस्योदाहरति-- प्रावयतीति। गत्यर्थकत्वं मत्वा आह-- प्रापयतीत्यर्थ इति। द्रावयतीति। द्रवत्याज्यं, तद्द्रावयतीत्यर्थः। धातोर्द्रवीभावार्थकत्वं मत्वा आह-- स्यान्दयतीत्यर्थ इति। \`प्रीतिं भक्तजनस्य यो जनयते' इत्यात्मनेपदं तु प्रामादिकमेव। यद्वा भक्तजनो हरौ प्रीतिं जनयत्यत्मविषये , तां हरिर्जनयते इति ण्यन्ताण्णौ रूपम्। प्रयोज्यकर्तुः शेषत्वविवक्षया भक्तजनस्येति षष्ठीत्याहुः।



(577) निगरणचलनार्थेभ्यश्च ।1।3।87।

निगरण। निगरणं भक्षणम्। चलनं-- कम्पनम्। एतदर्थकेभ्यो ण्यन्तेभ्यः परस्मैपदमित्यर्थः। पूर्वसूत्रे प्रुद्रुस्रूणां ग्रहणं तु अचलनार्थानामेव। अत एव मूले प्रापयतीत्यादि व्याख्यातम्। पानमपि चकोरजिह्वया कथं चिदेतन्मुखचन्द्रचन्द्रिका। इमां किमाचामयसे न चक्षुषी चिरं चकोरस्य भवन्मुखस्पृशी'। इति श्रीहर्षश्लोके आचामयेति पृथक्पदम्। अः विष्णुः, तस्य स्त्री ई = लक्ष्मीः। तया सहिता से इत्येकारान्तस्य सेशब्दस्य संबोधनम्। \`एङ्‌ह्रस्वात्' इति सम्बुद्धिलोप इति व्याख्येयमिति प्रौढमनोरमायां स्थितम्। वस्तुतस्तु चक्षुषोर्मुखचन्द्रिकाकर्मकपानात्मकाचमनाऽसंभवादाचामिरादरे लाक्षमिकःअतो निगरणार्थकत्वाऽभावान्न परस्मैपदम्। नचैवं सति प्रत्यवसानार्थकत्वाऽभावाच्चक्,ुषोः \`गतिबुद्धी'ति कर्मत्वं न स्यादिति शङ्क्यम्, न ह्याचामिरत्र केवले आदरे वर्तते, किंतु दर्शनपूर्वकादरे वर्तते। सादरज्ञाने लाक्षणिक इति यावत्। ततश्च बुद्ध्यर्थकत्वादाचामेश्चक्षुषोः कर्मत्वं निर्बाधमित्यादि शब्देन्धुशेखरे प्रपञ्चितम्। अदेः प्रतिषेध इति। अदेर्ण्यन्तान्निगरणार्थकतया प्राप्तस्य परस्मैपदस्य प्रतिषेधो वक्तव्य इत्यर्थः। \`आदयते देवदत्तेने'त्यत्र अदेः प्रत्यवसानार्थकतया प्राप्तस्य परस्मैपदस्य अदेः प्रतिषेधादित्यत आह-- निगरणचलनेति सूत्रेण प्राप्तस्यैवायं निषेध इति। नतु शेषात्कर्तरीति प्राप्तस्येत्येवकारार्थः, \`अनन्तरस्य' इति न्यायादिति भावः।



(578)अणावकर्मकाच्चित्तवत्कर्तृकात् ।1।3।88।

अणावकर्मकात्। ण्यन्तादिति शेषपूरणम्, णेरित्यनुवृत्तेरिति भावः। अणौ यो दातुरकर्मकः, चित्तवत्कर्तृकश्च, तस्माण्ण्यन्तात्परस्मैपदमिति यावत्। चित्तवत्कर्तृकादिति किम् ?। व्रीहयः शुष्यन्ति, तान् शोषयते। अकर्मकात्किम् ?। कटं करोति तं प्रयुङ्क्ते।कटं कारयति।



(579) न पादम्याङ्यमाङ्यसपरिमुहरुचिनृतिवदवसः ।1।3।89।

न पादम्याङ्यम्। पा दमि आङ्यम् आङ्यम् आङ्यस परिमुहरुचि नृति वद वस् एषां समाहारद्वन्द्वात्पञ्चमी। प्राप्तस्य निषेध्यत्वात् प्राप्तिमुपपादयति-- पिबतिर्निगरणार्थ इति। ततश्च \`निगरणचलनर्थेभ्यः' इति प्राप्तिरिति भावः। नृतिरिति। नृतिश्चलनार्थकः। अणौ चित्तवत्कर्तृकः अकर्मकश्चेत्यर्थः। सूत्रद्वयनेनेति। \`अणावकर्मका'दिति, \`निगरणचलनार्थेभ्यश्च' इति च सूत्रद्वयेनेत्यर्थः। पाययते इति। \`शाच्छासाह्वाव्यावेपां यु'गिति पुकोऽपवादो युक्। दमयते इति। \`जनीजॄष्क्नसुरञ्जोऽमन्ताश्चे'त मित्त्वाद्ध्रस्वः। ननु दिवादौ दमिः सकर्मक इत्युक्तम्, अतः कथमिह \`अणावकर्मका'दिति प्राप्तिरिति चेद्दमेः परस्मैनिषेधादेव दमिरकर्मकोऽपि। अतो दमिः सकर्मक इत्यस्य न विरोधः। आयामयते इति। \`यमोऽपरिवेषणे' इति मित्त्वनिषेधान्न ह्रस्वः। वासयते इति। \`वस निवासे' इति भौवादिकस्यैवात्र ग्रहणम्, नतु \`वस आच्छादने' इत्यादादिकस्याऽपि, तस्य सकर्मकत्वादेवाऽप्राप्तेः, \`लुग्विकरणालुग्विकरणयोरलुग्विकरणस्यैव ग्रहण'मित्युक्तेश्च। धेट ुपसङ्ख्यानमिति। \`परस्मैपदनिषेधस्ये'ति शेषः। धापयेते शिशुमिति मन्त्रः। ननु \`वत्सान् पाययति पयः', \`दमयन्ती कमनीयतामदं', \`भिक्षा वासयती'ति च कथम्। \`न पादम्यड्यमेति परस्मैपदस्य निषेधादित्यत आह-- अकर्त्रभिप्राये इति। \`अनन्तरस्ये'ति न्यायेन \`निगरणचलनार्थेभ्यश्च',\`अणावकर्मकाटदिति सूत्रद्वयप्राप्तस्यैव \`न पादम्याङ्यमाङ्यमसे'ति निषेध इति भावः। \`वा क्यषः' इत्यादि प्राग्व्याख्यातमपि सूत्रक्रमेण पुनरुपात्तम्। इतिपरस्मैपदव्यवस्था।













.

 ***अथ भावकर्मप्रकरणम्।***







अथ भावकर्मतिङ्प्रकरणं निरूप्यते। \`लः कर्मणी'त्यत्र सकर्मकेभ्यो धातुभ्यः कर्मणि कर्तरि च, अकर्मकेभ्यस्तु भावे कर्तरि च लकारा विहिताः। तेषु कर्तरि लकारा निरूपिताः। अथेदानीं भावकर्मणोर्लकारा निरूप्यन्ते इति प्रतिजानीते-- अथेति। \`निरूप्यन्ते' इति शेषः। तत्र \`शेषात्कर्तरि परस्मैपदम्',\`अनुपराभ्यां कृञः' इत्यादिपरस्मैपदविधिषु प्राप्तेष्वाह-- भावकर्मणोरिति तङिति।



(580)सार्वधातुके यक् ।3।1।67।

सार्वधातुके यक्। धातोरिति। \`धातोरेकाचः' इत्यतस्तदनुवृत्तेरिति भावः। भावकर्मवाचिनीति। \`चिण्भावकर्मणो'रित्यतस्तदनुवृत्तेरिति भावः। घटस्य भावो घटत्वमित्यादौ प्रकृतिज्नयबोधे प्रकारो भावः। कवेरयं भाव इत्यादौ अभिप्रायः। \`भावः पदार्थसत्तायां क्रियाचेष्टात्मयोनिषु। विद्वल्लीलास्वभावेषु भूत्यभिप्रायजन्तुषु' इति नानार्थरत्नमाला। \`भावः सत्तास्वभावाभिप्रायचेष्टात्मजन्तुषु' इत्यमरः। इह तु \`लः कर्मणि' इत्यत्र भावशब्दो भावनायां यौगिक इत्याह-- भावो भावनेति। लः कर्मणी'त्यत्र भावशब्देन भावना विवक्षितेति भावः। भावनाशब्दस्य चिन्तायामपि प्रसिद्धत्वादाह-- उत्पादनेति। उत्पत्त्यनुकूलो व्यापार इत्यर्थः। एवं च भूधातोरुत्पत्त्यर्थकाद्धेतुमण्णौ वृद्ध्यावादेशयोर्भाविशब्दात् \`एर'जिति भावे अचि णिलोपे भावशब्दः, भावयतेरुत्पत्त्यर्थकाद्धेतुमण्ण्यन्तात् स्त्रियामित्यधिकारे \`ण्यासश्रन्थो यु'जिति युचि अनादेशे टापि भावनाशब्द इति बोध्यम्। उत्पादना चेयं धात्वर्थान्नातिरिच्यते इति दर्शयतुमाह-- क्रियेति। धात्वर्थात्मकक्रियैव उत्पादनेत्यर्थः। तथाहि \`फलव्यापारयोर्धातु'रिति सिद्धान्तः। पचधातोः पाकोऽर्थः। पाको--विक्लित्त्यनुकूलव्यापारः। तत्र विक्लित्त्यंशः फलम्। अधिश्रयणादिस्तदनुकूलो व्यापारः। तथाविधव्यापाराश्रयो देवदत्तादिः कर्ता, \`धातूपात्तव्यापाराश्रय कर्ते'ति सिद्धान्तात्। अधिश्रयणादिव्यापारजन्या विक्लत्तिः फलं, तदाश्रयत्वादोदनं कर्म, \`व्यापारजन्यफलशालि कर्मे'ति सिद्धान्तात्। एवं सकर्मकेषु सर्वत्र ज्ञेयम्। \`एध वृद्धौ'इत्यस्मिन्नकर्मकेऽपि वृद्ध्यनुकूलव्यापारो धात्वर्थः। नचैवं सति \`एधते देवदत्त' इत्यत्र धातूपात्तव्यापाराश्रयत्वाद्व्यापारव्यधिकरणफलाश्रयत्वं कर्मत्व'मिति सिद्धान्तात्। एवं च फलोत्पत्त्यनुकूलव्यापारात्मिका क्रिया धात्वर्थ इति सिद्धम्। एतेन क्रियावाची धातुः, धातुवाच्या क्रियेत्यन्योन्याश्रयोऽपि निरस्तः। उत्पत्त्यनुकूलव्यापारस्यैव क्रियात्वात्। तदुक्तं-- \`व्यापारो भावना सैवोत्पादना सैव च क्रिये'ति। ननूत्पत्त्यनुकूलव्यापारस्यैव सर्वत्र धातुवाच्यत्वे सर्वेषां धातूनामेकार्थत्वापत्तिः। विक्लित्त्यादितत्तत्फलोत्पत्त्यनुकूलव्यापार्थकत्वं तु न संभवति, एकैकस्य धातोर्विक्लित्त्यादितत्तत्फलांशे, तदनुकूलव्यापारात्मकव्यापारसामान्ये च वाचकत्वानुपपत्तेरित्यत आह-- सा चेत्यादि। पच्यादयो धातुत्वेन रूपेण उत्पत्त्यनुकूलव्यापारात्मिकं क्रियामाहुः। पचित्वादितविशेषरूपेण तु विक्लित्त्यादितत्तत्फलांशमाहुः। तथा च वाचकतावच्छेदकबेदाद्विक्लित्त्यादिफलविशेषस्य, क्रियासामान्यस्य च वाच्यता सङ्गच्छते इति भावः। तथा च भट्टिराह-- \`विभज्य सेनां परमार्थ सेनापतींश्चापि पुरन्दरोऽथ। नियोजयामास स शत्रुसैन्ये करोतिरर्थेष्विव सर्वधातून्॥' इति। अस्तिभवतिविद्यतीनामपि सत्तानुकूलव्यापार एवार्थः। तत्र सत्ता आत्मभरणम्। तदनुकूलव्यापारस्तु जायते, अस्ति, विपरिणमते, वर्द्धते, अपक्षीयते, विनश्यतीति वार्ष्यायणिप्रणीतषड्भावविकारेष्वन्यतमो यथायथं ज्ञेयः। भूवादिसूत्रे भाष्ये स्पष्टमेतत्। प्रपञ्चतं च मञ्जूषायामित्यलम्। ननूत्पादनात्मकक्रियारूपस्य भावस्य धातुवाच्यत्वे \`लः कर्मणि च भावे चे'ति भावे कथं लकारविधिः। अनन्यलभ्यस्यैव शब्दार्थत्वादित्यत आह-- भावार्थकलकारेणानूद्यते इति। \`द्वौ' \`त्रयः' इत्यादौ द्विवचनबहुवचनवदति भावः। युष्मदस्मद्भ्यामिति। युष्मदि अस्मिद च तिङ्समानाधिकरणे उपपदे मध्यमोत्तमपुरुषौ विहितौ। युष्मदस्मदोस्तिङ्सामानाधिकरण्यं च तिङ्वाच्यकारकवाचित्वमेव। भावे लकारे तु \`आस्यते त्वया' \`आस्यते मये'त्यादौ भाव एव तिङ्वाच्यो नतु युष्मदस्मदर्थौ, अतो न मध्यमोत्तमावित्यर्थः। कर्मलकारे तु \`त्वं वन्द्यसे',\`अहं वन्द्ये' इत्यादौ लकारस्य, युष्मदस्मदोश्च सामनाधिकरण्यसंभवात्पुरुषत्रयमपि यथायथमुदाहरिष्यते। तिङ्वाच्येति। सत्त्वं = द्रव्यं-- लिङ्गसङ्क्यान्वययोग्यम्। तिङ्वाच्या या भावना क्रिया सा असत्त्वरूपा = लिङ्गसङ्ख्यान्वयाऽयोग्या, शब्दशक्तिस्वभावात्। ततश्च तस्यां तिङ्वाच्यभावनायां द्वित्वबहुत्वयोरप्रतीतेर्युवाभ्यां युष्माभिर्वा आस्यते इत्यादौ न द्विवचनं, बहुवचनं चेत्यर्थः। तिङ्वाच्येत्यनेन कृद्वाच्यायाः क्रियाया लिङ्गसङ्ख्यान्वयित्वात्मकं सत्त्वरूपत्वमस्तीत्युक्तं भवति। तद्यथा - पाकौ पाका इत्यादि। तदुक्तं --\`सार्वधातुके य'गिति सूत्रे भाष्ये - \`कृदभिहितो भावो द्रव्यवत्प्रकाशते' इति। द्रव्यवल्लिङ्गसङ्ख्यान्वयं लभते इत्यर्थः, शब्दशक्तिस्वभावादिति भावः। ननु तिङ्वाच्यभावनाया असत्त्वरूपतया द्विवहुवचनाऽभावे आस्यते इत्यादौ एकवचनं च न स्यादित्यत आह-- किं त्वेकवचनमेवेति। \`तिङ्वाच्यभावलकारस्ये'ति शेषः। तस्येति। \`द्वेयकयोर्द्विवचनैकवचने' \`बहुषु बहुवचन'मिति सूत्रन्यासं भङ्क्त्वा \`एकवचनं' द्विबहुषु द्विबहुवचने' इति सूत्रन्यासः कर्तव्यः। तत्र द्वित्वबहुत्वयोर्द्विबहुवचननियमे सति तयोरविषये एकवचनमिति लभ्यते इति भाष्ये स्पष्टम्। एवं च एकवचनस्य एकत्वमुत्सृज्य द्विबहुवचनान्यविषये विहितत्वेन औत्सर्गिकतया एकत्वसङ्ख्यानपेक्षत्वाद्भावलकारस्य असत्त्वरूपभाववाचित्वेऽप्येकवचनमेवेति भावः। अनभिहिते इति। भावलकारे कर्तुस्तिङ्वाच्यत्वाऽभावेन अनभिहितत्वात्तृतीयेत्यर्थः। त्वया मयेति। त्वत्कर्तृकं मत्कर्तृकम् अन्यकर्तृकं भवनमित्यर्थः।



(581) स्यसिच्सीयुट्तासिषु भावकर्मणोरुपदेशेऽज्झनग्रहदृशां वा चिण्वदिट् च ।6।4।62।

स्यसिच्। अच् हन ग्रह दृश् एषां द्वन्द्वात्षष्ठी। उपदेश इत्च एव विशेषणम्, नेतरेषाम्, अव्यभिचारात्। तदाह--- उपदेशे योऽजिति। \`अ' जित्यस्यं उपदेशान्वयित्वेऽपि सौत्रः समासः। \`अ'जिति लुप्तषष्ठीकं वा। \`चिण्व'दिति सप्तम्यन्ताद्वनतिः, \`स्यसिच्सीयुट्तासिष्वि'त्युपमेयतः सप्तमीदर्शनात्। तदाह-- चिणीवेति। अङ्गकार्यमिति। अङ्गस्येत्यधिकृतत्वादिति भावः। \`भावकर्मवाचिषु स्यादिष्वि' ति नार्थः,सीयुटो लिङागमतया भावकर्मवाचित्वेऽपि स्यसिच्तासीनां भावकर्मवाचित्वाऽभावात्। नापि \`भावकर्मवाचिनि प्रत्यये परे ये स्यादयस्तेष्वि'त्यर्थः, स्यसिच्तासीनां भावकर्मवाचिप्रत्ययपरत्वसंभवेऽपि सीयुटस्तदसंभवात्। सीयुडागमविशिष्टस्यैव लिङो भावकर्मवाचितया केवलसीयुटो न भावकर्मवाचिप्रत्ययपरकत्वमस्ति। अतो विषयसप्तमीति मत्वाऽऽह-- स्यादीनामिडागमश्चेति। अत्र अज्झनग्रहदृशां, स्यादीनां च न यथासङ्ख्यं, व्याख्यानात्। \`स्यादिषु परेषु अङ्गस्य इ' डिति नार्थः, \`आर्द्धधातुकस्येड्वलादे' रित्यत्र \`आर्द्धधातुके' इति योगं विभज्य \`यावानिट् स आर्द्धधातुकस्यैवे'ति भाष्ये उक्तत्वात्। चिणि यदङ्गाधिकारविहितं कार्यं तस्यैवात्रातिदेशो, न तु चिणि दृष्टमात्रस्य। तेन \`घानिष्यते' इत्यत्र \`हनो वध लिङि, लुङि चे'ति चिणि दृष्टो वधादेशश्चिण्वदिति नातिदिश्यते, तस्य द्वैतीयीकत्वेन अङ्गाधिकारविहितत्वाऽभावात्। तथा आयिष्यते इत्यत्र इणो गादेशो न। \`अध्यायिष्यते' इत्यत्र इङो गाङादेशो न , द्वैतीयीकत्वात्। चिण्वत्त्वाऽभावे अयमिण्नेत्याह-- अयमिडिति। सेट्कस्य वलादित्वलक्षण इट् तु स्यादेवेति भावः। ननु भूयेतेति विधिलिङि चिम्वत्वम् इट् च स्यातामित्यत आह-- इहार्द्धधातुके इति। नेतरेषामिति। स्यसिच्तासीनां न विशेषणमित्यर्थः। अव्यभिचारादिति। स्यसिच्तासीनां सर्वत्राऽऽर्द्धधातुकत्वनियमादिति भावः। अत्र वार्तिकम्-- \`चिण्वद्वृद्धिर्युक्च हन्तेश्च घ्तवं दीर्घश्चोक्तो यो मितां वा चिणीति। इट्वाऽसिद्धस्तेन मे लुप्यते णिर्नित्यश्चायं वल्निमित्तो विघाती॥' इति। स्यसिच्सीयुडिति सूत्रस्य वृद्ध्यादि प्रयोजनमित्यर्थः। तत्र वृद्धिं दर्शयति-- चिण्वद्भावाद्वृद्धिरिति। लुटि भू ता इति स्थिते चिण्वत्त्वात् \`अचोऽञ्णिती'ति वृद्धिरित्यर्थः। इडागमश्चेत्यपि बोध्यम्। तत्फलं तु वक्ष्यते। तथा दाधातोर्लुटि \`आतो युक् चिण्कृतो' रिति युक्। तथा लृटि \`घानिष्यते' इत्यत्र \`होहन्तेर्ञ्णिन्नेषु' इति घत्वम्। शमेर्हेतुमण्ण्य्नताल्लुटि--शामिता शमितेत्यत्र \`चिण्णमुलो'रिति वा दीर्घः। तथा अनेनैवाऽत्र इटि कृते तस्य आभीयत्वेनाऽसिद्धत्वादनिटीति निषेधाऽभावाण्णिलोपः। तथा \`भाविष्यते' इत्यत्र भू-स्य इति स्थिते परमपि वलादिलक्षणं इटं बाधित्वा नित्यत्वादनेन इट्, वल्निमित्ते इटि कृतेऽकृते च चिण्वदिटः प्रवृत्त्या कृताऽकृतप्रसङ्गित्वात्। वलादिलक्षणस्त्विण्न नित्यः, चिण्वदिटि कृते वलादित्वस्य विहतत्वेन वलादिलक्षमस्य इटोऽप्रवृत्तेः। नित्यश्चायमित्यस्य \`चिण्वदि'डिति शेषः। \`वल्निमित्त इत्यनन्तरम् \`इडनित्य इत शेषः। अनित्यत्वे हेतुः-- \`विघातीति। चिण्वदिटो वलादिनिमित्तविघातकत्वादित्यर्थः। एवं च सेट्कत्वेऽप्यनेनैव इट्। एतदभावपक्षे तु सेट्कत्वे वलादिलक्षण इडिति बोध्यम्। तदाह-- भवितेति। चिण्वदिडभावपक्षे वलादिलक्षण इडिति भावः।



(582) चिण् भावकर्मणोः ।3।1।66।

चिण्भावकर्मणोः। च्लेरिति। \`च्लेः सि'जित्यतस्तदनुवृत्तेरिति भावः। तशब्दे परे इति। तशब्दे परे इति। \`चिण् ते पदः' इत्यतस्तदनुवृत्तेरिति भावः अभावीति। च्लेश्चिणि कृते \`चिणो लु'गिति तशब्दस्य लोपः। चिण्विधौ तशब्दे किम् ?। अभाविषात्। अथ अनुपूर्वाद्धूधातोरुपभोगार्थकात्सकर्मकात्कर्मणि लकारे विशेषमाह--- तिङोक्तत्वादिति। कर्तुस्त्वनभिहित्वात्तृतीयैवेति भावः। युष्मदस्मदुपात्तयोः कर्त्रोस्त्वनभिहितत्वातत्तृतीया। अनूभूयेते इति। \`सुखदुःखे' इति शेषः। अनुभूयन्ते इति। \`सुखानी'ति शेषः। णिलोप इति। भूधातोर्णौ वृद्दधौ आवादेशे भावीति ण्यन्तात्कर्मणि लटस्तादेशे यकि णिलोप इत्यर्थः। भावयामासे इति। प्रथमपुरुषैकवचने, उत्तमपुरुषैकवचने च रूपम्। इहेति। \`भावयामासे' इत्यत्र प्रथमैकवचनतशब्दस्य \`लिटस्तझयो'रिति एशादेशे उत्तमपुरुषैकवचनस्य इटश्च \`टित आत्मनेपदाना'मित्येत्त्वे च कृते भावयमामास् ए इति स्थिते \`ह एती'ति सकारस्य हकारः प्राप्तो न भवतीत्यर्थः। कुत इत्यत आह-- तासीति। \`ह एती'त्यत्र तासस्त्योरित्यनुवर्तते। तत्र एधिताहे इत्यादौ तासेः सार्वधातुक एव एति परे हकार इति निर्विवादम्। तथाविधतासिसाहचर्यादस्तेरपि सकारस्य \`व्यतिहे' इत्यादौ सार्वधातुक एव परे प्रवृत्तिः। अतो \`भावयामासे इत्यत्र नाऽस्तेः सकारस्य हकारः, एकारस्यार्द्धधातुकत्वादित्यर्थः। भावितेति। ण्यन्तात् भावि- ता इति स्थिते परत्वाद्वलादिलक्षणमिटं बाधित्वा चिण्विदिटि तस्याऽऽभीयत्वेनाऽसिद्धत्वादनिटीति निषेधाऽभावाण्णिलोपे भावितेति रूपम्। अतएव चिण्वदिड्विधौ \`उपदेशे योऽ'जित्येव व्याख्यातम्, नतु \`उपेदशे अजन्तस्ये'ति, तथा सति हि णिजन्तस्य उपदेशाऽभावान्न स्यादिति भावः। वलादिलक्षणे इटि कृते तु तस्य अनाभीयत्वेन असिद्ध्तवाऽभावादनिटीति निषएधाण्णिलोपाऽभावे णेर्गुणाऽयादेशयोः कृतयोर्भावयितेति रूपमिति मत्वा आह-- पक्षे भावयितेति। अथ सन्न्नताद्भूधातोर्भावलकारे उदाहरति-- बूभूष्यते इति। यकि सनोऽकारस्य \`अतो लोपः' इति लोपः। बूभूषिता। बुभूषिष्यते इति। चिण्वदिटि वलादिलक्षणे इटि च रूपं तुल्यम्। चिण्वदिड्भावपक्षे।ञपि तदतिदेशेन प्राप्तां वृद्धिं बाधित्वा परत्वादतो लोपः। अथ यङन्ताद्भूधातोर्भावलकारे उदाहरति-- बोभूय्यते इति। यकि यङोऽकारस्य पूर्ववदतो लोपः। द्वियकारकं रूपम्। यङलुगन्ताद्बोभूयते इति एकयकारं रूपम्। ष्टुञ्धातोः कर्मलकारे यकि तस्यार्द्धधातुकत्वात् \`अतो दीर्घो यञी'त्यप्राप्तावाह-- अकृत्सार्वेति। स्ताविता स्तोतेति। चिण्वदिडभावपक्षेऽनिट्कत्वान्नेट्। अथ ऋधातोः कर्मणि लकारे यकि कृते कित्त्वाद्गुणनिषेधे प्राप्ते आह--- गुणोऽर्तीति। अर्यते इति। गुणे कृते रपरत्वम्। \`स्मृ'धातोः कर्मणि लकारे आह-- -- स्मर्यते इति। \`गुणेऽर्ती'ति संयोगादित्वाद्गुणे रपरत्वमिति भावः। ननु लुटि ऋ ता, स्मृ इति स्थिते चिण्वदिटं बाधित्वा परत्वाद्गुणः प्राप्नोति, नित्यत्वाच्च, अकृते कृते च चिण्वदिटिगुणस्य प्राप्तेः। कृते तु गुणे रपरत्वेऽजन्तत्वाभावच्चिण्वदिडभावे अनिट्त्वाद्वलादिलक्षणेऽभावे अत स्मर्तेत्येव स्यात्, आरिता स्मारितेति न स्यादित्यत आह-- परत्वादित्यादि। कृते गुणे रपरत्वे अजन्तत्वाऽभावेऽपि उपदेशे योऽच् तदन्तस्येत्युक्तेश्चिण्वदिण्निर्बाध इत्यर्थः। आरितेति। कृतेऽपि गुणे रपरत्वे चिण्वदिटि उपधावृद्धिः। अर्त्तेति। चिण्वदिडभावे रूपम्। एवं स्मारिता स्मर्तेत्यपि। ननु संपूर्वात्कृञः कर्मणि लकारे यकि \`रिङ् शयग्लिङक्षुट इति रिङादेशे \`संपरिभ्यां करोतौ भूषणे, समवाये चे'ति सुटि संस्क्रियते इति वक्ष्यते। तत्र \`गुणोऽर्ती'ति संयोगादित्वाद्गुणः स्यादित्यत आह-- नित्यग्रहणानुवृत्तेरिति। \`नित्यं छन्दसी'त्यतो नित्यमित्यनुवृत्तेः गुणो'र्ती'त्यत्र नित्यं यः संयोगादित्यस्यैव संयोगादिस्तस्यैव संयोगादिलक्षणो गुण इति लभ्यते। कृञ्तु न नित्यं संयोगादिः, संपरिपूर्वकत्वाऽभावे तदभावादिति भावः। अथ स्रंस्धातोर्भावलकारे यकि विशेषमाह-- अनिदितामिति नलोप इति। इदितस्त्विति। \`टु नदि समृद्धौ' इत्यस्माद्भावलकारे यकि इदित्त्वान्नलोपो नेत्यर्थः। अथ यजधातो कर्मलकारे यकि विशेषमाह-- संप्रसारणमिति। \`वचिस्वपियजादीना'मित्यनेनेति भावः। शीङ्धातोर्भावलकारे यकि विशेषमाह-- अयड्यि क्ङितीति।



(583) तनोतेर्यकि ।6।4।44।

तनोतेर्यकि। \`विड्वनोरित्यत आदिति, \`ये विभाषे'त्यतो विभाषेति चानुवर्तते। तदाह-- आकारोऽन्तादेशो वा स्यादिति। शेषपूरणमिदम्। तायते तन्यते इति। कर्मणि लकारः।



(584)तपोऽनुतापे च। \`च्लेः सि'जित्यतश्च्लेरिति, \`चिण् ते' इत्यतश्चिणिति, \`न रुध'इत्यतो नेति चानुवर्तते। चकारात् \`अचः कर्मे'त्यतः कर्मकर्तरीति समुच्चीयते। तदाह--तपश्च्लेरित्यादि। तत्र कर्मकर्तरि कर्मकर्तृप्रक्रियायामुदाहरिष्यति। अनुतापे कर्मलकारे उदाहरति-- अन्वतप्त पापेनेति। पापेनेति कर्तरि तृतीयेति मत्वाऽऽह-- पापं कर्त्रिति। अनुपूर्वसय् तपेः पश्चात्तापार्थकत्वे असङ्गतिः। नहि पापस्य सूर्यादवत्तपनशक्तिरस्ति। शोकार्थकत्वेऽकर्मकत्वापत्तिरत्यत आह--अभ्याहत इति। अनुपूर्वस्तपिहिर उपसर्गवशादभिहननार्थक इति भावः। तस्यच सकर्मकत्वात् कर्मलकार उपपद्यते इति मत्वाह-- कर्मणि लुङिति। शोकार्थकत्वमाश्रित्य भावे वा लुङित्याह-- यद्वा पापेन पुंसा कर्त्रेति। परिणाममसमीक्ष्य सहसा किञ्चिदकृत्यं कृत्वा पश्चाद्दुःखमन्वभवदित्यर्थः। दुःखानुभवः शोकः। धात्वर्थेनोपसङ्गहादकर्मकः। \`शुच शोके' अकर्मकः। \`पुत्रमनुशोचती'त्यत्र तु वियुक्तं पुत्रं स्मृत्वा शोचयतीत्यर्थः। स्मरणे पुत्रस्य कर्मत्वाद्द्वितीयेत्यविरोधः। अथ दाधातोर्धातोश्च कर्मलकारे यकि विशेषमाह-- घुमास्थेतीत्त्वमिति। ग्लैधातोर्भावे लिटस्तादेशस्य एशादेशे \`आदेचः' इत्यात्त्वस्य अशितीति निषेधमाशङ्क्याह-- आदेच इत्यत्रेति। श् चासाविच्च इति कर्मधारयाश्रयणादित्संज्ञशकारादौ प्रत्यये परे आत्त्वस्य निषेधो लभ्यते। एशः शित्त्वेऽपि आदिभूतशकारेत्कत्वाऽभावान्निषेधाऽभावात्तस्मिन् एशि परे आत्त्वं भवत्येवेत्यर्थः। जग्ले इति। आत्त्वे कृते \`आतो लोप इटि चे'ति तस्य लोप इति भावः।



(585) आतो युक् चिण्कृतोः ।7।3।33।

आतोयुक्। अङ्गस्येत्यत्यधिकृतमाता विशेषितं, तदन्तविधिः। \`अचो ञ्णिती'त्यो ञ्णितीत्यनुवृत्तं कृतएव विशेषणं, नतु चिणः, तस्य णित्त्वाऽव्यभिचारात्। तदाह-- आदन्तानामित्यादि। दायितेति।चिण्वदिट्पक्षे युक्। अदायिषातामिति। \`स्थाध्वोरिच्चे'त्येतद्बाधित्वा परत्वाच्चिम्वदिटि कृते \`घुमास्थे'तीत्त्वं न, अजादित्वात्त्वं न, अजादित्वात्। पुनः \`स्थाध्वोरिच्चे'रिति तु न भवति, अझलादित्वात्। तत्र हि \`इको झ'लिति सूत्रझलित्यनुवृत्तं। तथा च झलादिरेव सिच् किदिति लाभादिडादिः सिज्न कित्, तत्संनियोगादित्त्वमपि न भवतीत्याहुः। वस्तुतस्तु सत्यपि तस्मिन्नाऽत्र काचित् क्षतिः। सिचः कित्तवेऽप्यनिग्लक्षणया वृद्ध्या रूपसिद्धेरिति दिक्। अथ हनधातोः कर्मलकारे आह-- हन्यते इति। अचिण्णलोरिति। लुटि चिण्वदिटि वृद्धौ \`हनस्तोऽचिण्णलो'रिति हनो नकारस्य तकारो न भवति, चिण्ववत्त्वादित्यर्थः। कुत्वमिति। तस्यणिति विहितस्याऽत्र चिण्वत्त्वात्प्राप्तिरिति भावः। घानिष्यते इति। \`ऋद्धनो'रिति बाधित्वा नित्यत्वाच्चिण्वदिट। \`ऋद्धनो'रिति तु चिण्वदिटि कृते न भवतीत्यनित्यं, तत्र वलीत्यनुवृत्तेरिति भावः। नन्वाशीर्लिङि घानिषीष्टेत्यत्र हन् सीष्ट इति स्थिते परमपि चिण्वत्त्वं बाधित्वा वधादेशः प्राप्नोति, आर्द्धधातुके विवक्षिते विहितत्वेन वधादेशस्याऽन्तरङ्गत्वादित्यत आह-- आशीर्लिङीत्यादि। नु घानितेत्यादौ अप्राप्तेऽपि वधादेशे आरम्भात्कथं वधादेशस्य चिण्वद्भावोऽपवादः स्यादित्यत आह-- आर्द्धधातुके सीयुटीति। \`स्यसिच्सीयु'डिति सूत्रे अजन्तस्य स्ये, अजन्तस्य सिचि, अजन्तस्य आर्द्धधातुके, सीयुटि, अजन्तस्य तासौ, इत्यजन्तस्य चत्वारि वाक्यानि। एवं हनग्रहदृशामप्येकैकस्य चत्वारि वाक्यानीति स्थितिः। तत्र हन आर्द्धधातुके सीयुटिचिण्वदिड्विधिर्निरवकाशत्वाद्वधादेशापवादः, अप्राप्त एव वधादेशे आरम्भात्। वधादेशस्तु न चिण्वदिटोऽपवादः, तस्य वध्यादित्यत्रकर्तरि लिङि चरितार्थत्वादिति भावः। पक्षे इति। चिण्वत्त्वाऽभावपक्षे। \`हनो वध लिङी'ति वधादेशे वलादिलक्षणे इटि अतो लोपे रूपम्, वधादेशस्याऽदन्तत्वात्। न च हनधातोरनुदात्तत्वादुपदेशे एकाच्त्वात्तदीयवधादेशस्यापि तथाविधत्वादिह कथं वलादिलक्षम इडिति वाच्यम्, \`एकाच उपदेशे' इत्यत्र \`अच' इत्येकत्वसामर्थ्यादेकत्वे सिद्धे पुनरेकग्रहणबलेन इटि अतो लोपे रूपम्, वधादेशस्याऽदन्तत्वात्। न च हनधातोरनुदात्तत्वादुपदेशे एकाच्त्वात्तदीयवधादेशस्यापि तथाविधत्वादिह कथं वलादिलक्षण इडिति वाच्यम्, \`एकाच उपदेशे' इत्यत्र \`अच' इत्येकत्ववसामर्थ्यादेकत्वे सिद्धे पुनरकेग्रहणबलेन \`य उपदेशे एकाजेव नतु कदाप्यनेका'जिति लभ्यते। तेन वधेर्हन्त्युपदेशमादाय एकाचोऽपि न निषेधः। आदेशोपदेशे अनेकाच्त्वादित्युक्तं प्राक्। लुङि तु सिचश्चिणि उपधावृद्धौ कुत्वेन घः। \` आत्मनेपदेष्वन्यतरस्या'मिति वधादेशाऽभावः। अघानिषातामिति। चिण्वदिटि वधादेशाऽभावपक्षे रूपम्।अहसातामिति। चिण्वदिडभावपक्षे \`हनः सि'जिति कित्त्वादनुदात्तोपदेशेत्यनुनासिकलोपः। पक्षे अवधीति। \`आत्मनेपदेष्वन्यतस्या'मिति वधादेशपक्षे इत्यर्थः अवधिषातामिति। \`आत्मनेपदेष्वन्यतस्या'मिति वधादेशस्यापि पाक्षिकतयाऽप्राप्तेपि वधादेशे चिण्वत्त्वस्यारम्भन्नापवादत्वमिति भावः। ननु चिणि वधादेशस्य दृष्टत्वात्स्यादिषु चिण्वत्त्वाद्वधादेशः स्यादित्याशङ्क्य परिहरति-- न चेत्यादिना। आङ्गस्यैवेति। वधादेशस्तु द्वैतीयीकः, न त्वङ्गाधिकारस्थ इति भावः। अथ \`ग्रह उपादाने' इत्यस्माददुपधात्कर्मलकारे उदाहरति-- गृह्यते इति। \`ग्रहिज्ये'ति संप्रसारणम्। अथ लुटि तासि चिण्वदिटि \`ग्रहोऽलिटी'ति दीर्घमाशङ्क्याह-- चिण्वदिटो न दीर्घत्वमिति। कुत इत्यत आह-- प्रकृतस्येति। वलादिलक्षणस्य इटः प्रकृतत्वात्तस्यैव \`ग्रहोऽलिटी'ति दीर्घविधौ ग्रहणं नतु चिण्वदिट इति भाष्ये स्पष्टम्। अथ दृशेः कर्मलकारे उदाहरति-- दृश्यते इति। लिटि- ददृशे। लुटि तासि चिण्वदिट्पक्षे-- दर्शिता। चिण्वत्त्वाऽबावे \`सृजिदृशो'रित्यम्। द्रष्टा।दर्शिष्यते। द्रक्ष्यते। दर्शिषीष्ट। चिण्वदिडभावे तु \`लिङ्सिचावात्मनेपदेषु' इति सिचः कित्त्वात् \`सृजिदृशो'रित्यम्न। नापि लघूपधगुणः। दृक्षीष्ट। अदर्शीति.चिणि लघूपधगुणः। अदर्शिषातामिति। चिण्वदिटि रूपम्। चिण्वत्त्वाऽभावे त्वाह--सिचः कित्त्वादम्नेति। \`लिङ्सिचावात्मनेपदेषु' इति सिचः कित्त्वात् \`सृजिदृशो'रित्यम्न भवति, अकितीति पर्युदासादित्यर्थः। अथ गॄधातोः कर्मलकारे यकि ऋत इत्त्वे \`हलि चे'ति दीर्घे-- गीर्यते। जगरे। लुटि तासि चिण्वत्त्वपक्षे-- गारिता। चिण्वत्त्वाऽभावे वलादिलक्षणे इटि गुणे रपरत्वे-- गरिता गरीता। \`वॄतो वे'ति वा दीर्घः। गारिष्यते गरिष्यते गरीष्यते। गीर्यताम्। अगीर्यत। गीर्येत। गारिषीष्ट। चिण्वत्त्वाऽभावपक्षे तु \`लिङ्सिचोरात्मनेपदेषु' इति इड्विकल्पः। इडभावपक्षे \`उश्चे'ति कित्त्वम्। इत्त्वम्। रपरत्वम्। \`हलि चे'ति दीर्घः। षत्वम्। गीर्षीष्ट। इट्पक्षे तु --गारिषीष्ट। लुङि-- अगारि। अगारिषाताम्। अगीर्षाताम्- अगरिषातामिति सिद्धवत्कृत्य आह-- लुङि ध्वमि चतुरधिकं शतमिति। \`रूपाणी'ति शेषः। तदेवोपपादयति-- तथाहिति। अगारिध्वमिति। गॄ स् ध्वम् इति स्थिते चिण्वदिटि वृद्धौ रपरत्वे \`धिचे'ति सलोपे रूपमिति भावः। द्वितीये त्विटीति। चिण्वदिडभावपपक्षे वलादितलक्षणे सिच इटि ऋकारस्य गुणे रपत्वे \`धि चे'ति सलोपे \`वतो वा' इति दीर्घविकल्पे अगरिध्वम्, अगरीध्वमिति रूपद्वयमित्यर्थः। एषामिति। एषां त्रयाणां मध्ये एकैकस्मिन् रेफस्य \`अचि विभाषे'ति लत्वम्। \`विभाषेटः' इति वा धस्य ढत्वम्। तथा धस्य,तदादेशढस्य,वस्य, मस्य च द्वित्वत्रयमित्येवं पञ्च वैकल्पिकानीत्यर्थः तत्र धढयोर्मस्य च \`अनचि चे'ति द्वित्वविकल्पः। वकारस्य तु \`मय' इति पञ्चमीमाश्रित्य \`यणो मयः' इति द्वित्वविकल्पइति विवेकः। यद्यपि धढयोर्वस्य मसय् च द्वित्वचतुष्टयमिति वक्तुमुचितं, तथापि ढस्य धस्थानिकतया धढयोरेकत्वमभिप्रेत्य \`द्वित्वत्रय'मित्युक्तिः। इत्थमिति। एवं च त्रयाणामेषां लत्वविकल्पे रेफवन्ति त्रीणि, लकारवन्ति त्रीणीति षट् (6)। एषु षट्सु धस्य द्वित्वविकल्पे एकधानि षट्, द्विधानि च षडिति द्वादश (12)। तथा रेफवत्सु त्रिषु लकारवत्सु च त्रिषु ढस्य द्वित्वविकल्पे एकढानि षट्, द्विढानि च षडिति द्वादश (12)। उभयेषामपि द्वादशानां मेलने चतुर्विंशतिः। (24)। एषु वस्य द्वित्वविकल्पे एकवानि चतुर्विंशति, द्विवानि चतुर्विंशतिरित्यष्टाचत्वारिंशत्। (48)। एषु मस्यद्वित्वविकल्पे एकमान्यष्टाचत्वारिंशत्,द्विमान्यष्टाचत्वारिंशदिति (96) षण्णवतिरित्यर्थः। लिङ्सिचोरितीति। चिण्वदिडभावपक्षे वलादिलक्षणस्य इटो \`लिङ्सिचोरिति विकल्पितत्वात्तदभावपक्षे \`उश्चे' ति सिचः कित्त्वाद्गुणाऽभावे ऋत इत्त्वे रपरत्वे \`हलि चे'तिदीर्गे रेफादिणः परत्वात् \`इणः षीध्व'मिति नित्यं ढत्वे अर्गीढ्वमिति रूपमित्यर्थः। ढवमानामिति। ढस्य \`अचो रहाभ्या'मिति द्वित्वविकल्पे एकढं द्विढमिति द्वे रूपे। तयोर्वस्य \`यणो मयः' इति द्वित्वविकल्पे एकवे द्वे , द्विवे द्वे इति चत्वारि (4)। एषु चतुर्षु मस्य \`अनचि चे'ति द्वित्वविकल्पे एकमानि चत्वारि, द्विमानि चत्वारीत्यष्टौ (8) रूपाणीत्यर्थः। षण्णवत्येति। उक्तषण्णवत्या अष्टानां मेलने सति या सङ्ख्या सिध्यति सा चतुरुत्तरशतसङ्क्या (104) उक्तेति ज्ञेयमित्यर्थः। उक्तप्रक्रियां श्लोकेन सङ्गृह्णाति-- इट्दीर्घ इत्यादिना। वलादिलक्,ण इट्, \`वॄतो वे'ति दीर्घः। अजन्तलक्षणश्चिण्वदिट्, \`अचि विभाषे'ति लत्वं, \`विभाषेट' इति वा ढत्वं, धढवमानां द्वित्वत्रिकमित्यष्टानां विकल्पाच्चतुरधिकं शतं रूपाणीत्यर्थः। \`शमय्ते मोहो मुकुन्देने'त्यत्र प्रक्रियां दर्शयति-- हेतुमण्ण्यन्तादिति। शमधातोर्हेतुमण्णौ उपधावृद्धौ मन्तत्वेन मित्त्वाद्ध्रस्वे शमीत्यस्मात्कर्मणि लः, नतु भावे, हेतुमण्ण्यन्तस्य सकर्मकत्वनियमादिति भावः। यगिति। तङि कृते \`सार्वधातुके य'गित्यनेन'ति शेषः। णिलोप इति। \`णेरनिटीत्यनेने'ति शेषः। लुटि तासि शमि इ ता इति स्थिते अमन्तत्वेन मित्त्वान्नित्यमुपधाह्रस्वे प्राप्ते---



(586) चिण्णमुलोर्दीर्घोऽन्यतरस्याम् ।6।4।93।

चिण्णमुलोः। \`दोषो णौ' इत्यतो णाविति, \`ऊदुपधाया गोहः' इत्यस्मादुपधाया इति, \`मितां ह्रस्वः' इत्यतो मितामिति चानुवर्तते। तदाह-- चिण्परे इत्यादिना। नन्विह दीर्घ ग्रहणं व्यर्थं, \`चिण्णमुलोरन्यतरस्या'मित्येतावतैव \`मितां ह्रस्वः' इति पूर्वसूत्रादनुवृत्तस्य ह्रस्वस्यविकल्पे दीर्घविकल्पस्य सिद्धेरित्यत आह--प्रकृत इत्यादि। कुत इत्यत आह-- ण्यन्ताण्णाविति। शमदातोर्ण्यन्ताण्णौ पूर्वणेर्लोपे लुटि तासि ण्यन्तस्याऽजन्तत्वाच्चिण्वदिटि तस्याऽऽभीयत्वेनाऽसिद्धतया \`अनिटी' ति निषेधाऽभावाण्णिलोपे दीर्घविकल्पे सति शमिता शामितेति रूपद्वयमिष्यते। ह्रस्वविकल्पस्य विधौ तु ह्रस्वविकल्पो न स्यात्, प्रथमणिलोपस्य \`अचः परस्मि'न्निति स्थानिवत्त्वेन व्यवहिततया चिण्परकणिपरकत्वाऽभावादित्यर्थः। दीर्घविकल्पविधौ तु न दोष इत्याह-- दीर्घविधाविति। दीर्घविकल्पविधौ हि प्रथमस्य णिचो लोपो न स्थानिवत्, दीर्घविधौ स्थानिवत्त्वनिषेधात्, अतोऽत्र दीर्घविकल्पः सिध्यति। ह्रस्वविधौ तु प्रथमणिलोपस्य स्थानिवत्त्वं दुर्वारं, तत्र स्थानिवत्त्वनिषेधाऽभावादित्यर्थः। भाष्ये त्विति। न पदान्तसूत्रभाष्ये तु \`पूर्वत्रासिद्धे न स्थानिवदि'त्येव सिद्धत्वान्न पदान्तसूत्रे द्विर्वचनसवर्णानुस्वारदीर्घजश्चरः प्रत्याख्याताः। \`सुद्ध्युपास्य' इत्यत्र \`अनचि चे'ति द्विर्वचनस्य, शिण्ढीत्यत्र \`नश्चे'त्यनुस्वारस्य, \`अनुस्वारस्य ययी'ति परसवर्णस्य च, प्रतिदीब्न इत्यत्र \`हलि चे'ति दीर्घस्य, सग्धिरित्यत्र \`झलां जश् झशी'ति जश्त्वस्य, जक्षतुरित्यत्र \`खरि चे'ति चर्त्वस्य च पूर्वत्राऽसिद्धीयत्वादित्यर्थः। ननु ण्यन्ताण्णौ \`चिण्णमुलो'रिति दीर्घे कर्तव्ये प्रथमणिलोपस्य स्थानिवत्त्वं दुर्वारम्, \`चिण्णमुलोः' इति दीर्घस्य पूर्वत्रासिद्धीयत्वाऽभावात्। ततश्च प्रथमणिचा व्यवहितत्वाद्दीर्घाऽनापत्तिः। एवं च तत्र दीर्गे कर्तव्ये स्थानिवत्त्वनिवारणाय दीर्घग्रहणस्यावश्यकत्वात्कथं दीर्घग्रहणप्रत्याख्यातमित्यतआह-- णावितीति। \`चिण्णमुलो'रिति दीर्घविधौ चिण्परे णमुल्परे च \`णौ' इत्यत्र णाविति णित्वजातिप्रधानो निर्देशः। चिण्णमुल्परकणित्वजातौ परत इति लभ्यते। णित्वजातिश्च णिद्वयेऽस्तीति प्रथमणेः स्थानिवत्त्वेऽपि दीर्घो निर्बाध इति \`न पदान्त'सूत्रे दीर्गग्रहणप्रत्याख्यानभाष्यस्याशय इत्यर्थः। शामिता शमितेति। शमधातोर्ण्यन्ताल्लुटि तासि चिण्वदिटि दीर्गविकल्पः। शमियितेति। चिण्वत्त्वाऽभावे वलादिलक्षणे इटि रूपम्। यङन्तादिति। शमधातोर्यङि शंशम्येत्येतस्माद्धेतुमण्णौ \`यस्य हलः' इति यकारलोपे अतो लोपे शंशमीत्यस्मात्कर्मलकारे णिलोपे \`शंशम्यते' इति रूपमित्यर्थः। शंशामिता शंशमितेति। \`चिण्मुलो'रिति दीर्घविकल्पः। शंशमयितेति। चिण्वत्त्वाऽबावे वलादिलक्,णे इटि रूपम्। भाष्यमते त्विति। \`न पदान्त'सूत्रे दीर्गग्रहणप्रत्याख्यानपरभाष्यमते त्वित्यर्थः। यङन्तादिति। \`ण्यन्ता'दिति शेषः। यङन्ताण्णिचि यलोपे अल्लोपे च कृते \`शंशमी'त्यस्माल्लुटि तासि चिण्वदिटि कृते तस्याऽसिद्धत्वाण्णिलोपे \`शंशमिते'त्यत्र अल्लोपस्य स्थानिवत्त्वेन णिच्परकत्वाऽबावात् \`चिण्णमुलो'रिति दीर्घो नास्ति, भाष्यमते \`न पदान्त'सूत्रे दीर्घग्रहणाऽभावेन स्थानिवत्त्वनिषेधाऽभावादित्यर्थः। शम्यते मुनिनेति। अकर्मकत्वाद्भावे ल इति भावः।



(587) नोदात्तोपदेशस्य मान्तस्याऽनाचमेः ।7।3।34।

नोदात्तोपदेशस्य। \`मृजेर्वृद्धि'रित्यतो वृद्धिरिति, \`अत उपधायाः' इत्यत उपधाया इति, \`अचो ञ्णिती'त्यतो ञ्णितीति, \`आतो युक्' इत्यततश्चिण्णकृतोरिति चानुवर्तते। तत्र णितीति कृतएव विशेषणं, न तु चिणः, अव्यभिचारात्। तदाह-- उपधाया इत्यादिना। अनुदात्तोपदेशाः - सङ्गृहीताः। ततोऽन्यः सर्वोऽपि धातुरुदात्तोपदेशः। आङ्पूर्वश्चमिराचमिः, तद्वर्जस्येत्यर्थः। अशमि अदमीति। शमधातोर्दमधातोश्च लुङि चिणि \`अत उपधायाः' इति वृद्धिर्न। अगामीति। गमेरनुदात्तोपदेशत्वादिति भावः। अवादीति। वदधातुर्न मान्त इति भावः। आचामीति। \`अनाचमे'रित्युक्तेरिह नोपधावृद्धिनिषेधः। अनाचमिकमिवमीनामिति. आचामिकमिवमिवर्जानामित्यर्थः। एवं च कमिवम्योरपि न निषेध इति फलितम्। ननु कर्मेर्णिङन्तत्वात्केवलस्य तस्य चिणादौ प्रयोग एव नास्तीत्यत आह-- चिण्यायादय इति। णिङणिचोरप्येवमिति। णिङन्ताण्णिजन्ताद्वा कमेश्चिणि णिलोपे सति पूर्ववद्रूपं शिष्यते इत्यर्थः। ननु \`जनिवध्योश्चे'ति वधेरुपधावृद्धिनिषेधो व्यर्थः, वधादेशस्याऽदन्ततया अल्लोपस्य स्थानिवत्त्वादेव अवधीत्यादौ उपधावृद्ध्यभावसिद्धेरित्याशङ्क्य वधर्धात्वन्तरं हलन्तमेव \`जनिवध्योश्चे'त्यत्र गृह्यत इत्यभिप्रेत्य आह--- वध हिंसायां हलन्त इति।



(588) भञ्जेश्च चिणि ।6।4।33।

भञ्जेश्च चिणि। \`श्नान्नलोपः' इत्यतो नेति अभाजीति। नलोपपक्षे उपधावृद्धिः।



(589) विभाषा चिण्णमुलोः ।7।1।69।

विभाषा चिण्णमुलोः। \`लभेश्चे'त्यतो लभेरिति, \`इदतो नु'मित्यतो नुमिति चानुवर्तते इति मत्वा शेषं पूरयति-- लभेर्नुमागमो वेति। ननु प्रालम्भि उपालम्भीत्यादौ उपसर्गपूर्वस्यापि लभेर्नुम्विकल्पः स्यादित्यत आह-- व्यवस्थितेति। प्रादेरुपसर्गात्परस्य लभेर्नित्यं नुम्, अनुपसर्गात्परस्ये'ति वार्तिकात्, भाष्ये \`उपसर्गात् खल्घञो' रित्यतउपसर्गादिति \`न सुदुर्भ्या'मित्यतो नेति चानुवर्त्त्य उपसर्गात्परस्य लभेः \`विभाषा चिण्णमुलो'रिति नेति व्याख्यातम्। एतेन प्रपूर्वस्य लभेर्नित्यं नुमिति व्याख्यानं परास्तम्। \`लः कर्मणी'ति लकाराविहिताः, तथा \`तयोरेवे कृत्यक्तखलर्थाः' इति कर्मणि कृत्यादिप्रत्यया वक्ष्यन्ते। ते तावद्द्वकर्मकधातुषु कतरस्मिन् कर्मणि भवन्तीत्यत्र व्यवस्थामाह-- द्विकर्मकाणां त्विति। \`कर्मप्रत्ययव्यवस्था वक्ष्यतेट इति शेषः। तां व्यवस्थां सार्द्धश्लोकेन दर्शयति-- गौणे कर्मणीत्यादिना। दुह्याच्पच्दण्ड्‌रुधिप्रच्छिचिब्रूशासुजिमथ्मुषां गौणे कर्मणि लादयो मता इत्यन्वयः। \`अकथितं चे'ति सूत्रेण यस्य कर्मसंज्ञा तद्गौणं कर्मेति बोध्यम्। प्रधाने इति। नीहृकृष्वहां प्रधाने कर्मणि लादयो मता इत्यन्वयः। \`अकथितं चे'ति सूत्रादन्येन यस्य कर्मसंज्ञा तत्प्रधां कर्मेति बोध्यम्। अथ \`गतिबुद्धी'ति सूत्रेण ये द्विकर्मकास्तेषु व्यवस्तामाह-- बुद्धीति। बुद्ध्यर्थकस्य भक्षार्थकस्य शब्दकर्मकाणां च प्रधाने वा गौणे वा कर्मणि स्वेच्छया लादयो मता इत्यन्वयः। इह \`गतिबुद्धी'त्यनेन यस्य कर्मसंज्ञा तद्गौणं कर्म। तदितरत्तु प्रधानं कर्म। प्रयोज्येति। अन्येषां = गत्यर्थानामकर्मकाणां \`हृक्रो'रिति सूत्रोपात्तहृकृञोश्च प्रयोज्यकर्मणि लादयो मता इत्यन्वयः। अयं सार्द्धश्लोकः \`अकथितं चे'ति सूत्रस्थवार्तिकभाष्यसङ्ग्रह इति बोध्यम्। गौर्दुह्यते पय इति। \`गोपेने'ति शेषः। अत्र गोरप्रधानकर्मत्वात्तस्मिन् कर्मणि लकारः। तिङाऽभिहितत्वाद्गोः प्रथमा। प्रधानकर्मत्वात्पय इति द्वितीयान्तं, तस्य तिङाऽनभिहितत्वात्। बलिर्याच्यते वसुधाम्। अविनीतो विनयं याच्यते। तण्डुला ओदनं पच्यन्ते। गर्गाः शतं दण्ड्यन्ते। व्रजो रुध्यते गाम्। माणवकः पन्थानं पृच्छ्यते। वृक्षोऽवचीयते फलानि। माणवको धर्ममुच्यते, शिष्यते वा। शंत जीयते देवदत्तः। सुधां क्षीरोदधिर्मथ्यते। देवदत्तः शतं मुष्यते। एतेषु गौणकर्मण लकारः। अथ \`प्रधाने नीहृकृष्वहा'मित्यत्रोदाहरति-- अजा ग्रामं नीयते इत्यादि। प्रतिक्रियमजा ग्राममित्यन्वेति। उह्यत इत्यत्र वहतेर्यजादित्वात्संप्रसारणम्। अत्र अजायां प्रधानकर्मणि लकारः, ग्रामस्याऽनभिहितत्वाद्द्वितीया। बुद्ध्यर्थस्योदाहरति --बोध्यते माणवकं धर्मः, माणवको धर्ममिति वेति। \`गुरुणे'ति शेषः। अत्र माणवके गौणकर्मणि, धर्मे वा प्रधानकर्मणि ण्यन्ताल्लकारः। भक्षार्थस्य तु अश्यन्ते देवा अमृतं हरिणा, अश्यतेऽमृतं देवानिति वा उदाहार्यम्। शब्दकर्मस्य तु वेदोऽध्याप्यते विधइं हरिणा, वेदमध्याप्यते विधिरिति वेत्युदाहार्यम्। यदुक्तं \`गत्यर्थानामकर्मकाणां हृकृञोश्चेत्येतेषां प्रयोज्यकर्मणि लकार' इति। तत्र गत्यर्थस्योदाहरति-- देवदत्तो ग्रामं गम्यते इति। \`यज्ञदत्तेने'ति शेषः। अत्र प्रयोज्यकर्मणि देवदत्ते गमेर्ण्यन्ताल्लः। ननु अकर्मकाणां ण्यन्तानां प्रयोज्यकर्मण्येव लादय इति वयवस्था व्यर्था। तत्र प्रयोज्यं विना अन्यस्य कर्मण्योऽभावादित्याशङ्क्य \`अकर्मकधातुभिर्योगे देशः कालो भावो गन्तव्योऽध्वा च कर्मसंज्ञक इति वाच्य'मिति वार्तिकेन अकर्मकधातूानमपि देशकालादिकर्मत्वेन ण्यन्तानां तेषां द्विकर्मकतया प्रयोज्यकर्मण्येव तत्र लादय इति व्यवस्था प्रयोजनवतीत्यभिप्रेत्य \`मासमास्यते माणवक' इति ण्यन्ते प्रयोज्यकर्मणि माणवके एव लो, न तु मासे कर्मणीत्युदाहरिष्यते। एवं तर्हि अण्यन्तेष्कर्मकेषु \`मासमास्यते देवदत्तेने'ति भावे लकारो न स्यात्, \`सकर्मकेभ्यः कर्मणि कर्तरि च ल' इति नियमात्। \`मास आस्यते देवदत्तेने'त्येव कर्मणि लकारः स्यादित्याशङ्क्य आह-- अकर्मकाणामित्यादि।ये अकर्मकाः \`कर्तुरीप्सिततमं कर्म', \`तथायुक्तं चानीप्सित'मिति सूत्रसिद्धकर्मरहिताः \`आस उपवेशने', \`वृतु वर्तने' इत्यादयः, तेषाम् \`अकर्मकधातुभिर्योगे' इति वार्तिकसिद्धकर्मणां कर्मणि भावे च लकार इष्यते इत्र्थः। न चेदं वार्तिकमिति भ्रमितव्यं, भाष्ये अदर्शनात्। किंतु न्यायमूलकमेव, अकर्मधातुभिर्योगे देशकालादीनां कर्मसंज्ञाविकल्पस्य भाष्याद्यभिमतत्वात्। यथा चैतत्तथा कारकाधिकारे \`अकर्मकधातुभिर्योगे' इति वचनव्याख्यावसरे अवोचाम। तदाह-- मासो मासं वा आस्यते देवदत्तेनेति। अत्र मासस्य कर्मत्वपक्षे कर्मणि लकारः, मासस्याऽभिहितत्वात्प्रथमा। मासस्य कर्मत्वाऽभावपक्षे तु भावे लकारः। मास इति सप्तमी। मासमिति त्वपपाठः। अथ प्रकृतनुमसरति-- णिजन्तात्त्विति। आसधातो प्रकृतिसिद्धकर्मरहितत्वेन अकर्मकाण्णौ मासस्य कर्मत्वपक्षेऽपि प्रयोज्यकर्मण्येव लकार इत्यर्थः। मासमास्यते माणवक इति। ण्यन्तात्प्रयोज्यकर्मणि माणवके लः। मासस्याऽनभिहितत्वाद्द्वितीया। हृकोस्तु हार्यते वा भृत्यः कटं देवदत्तेन। इति भावकर्मप्रक्रिया।













.

 ***अथ भावकर्मप्रकरणम्।***







अथ भावकर्मतिङ्प्रकरणं निरूप्यते। \`लः कर्मणी'त्यत्र सकर्मकेभ्यो धातुभ्यः कर्मणि कर्तरि च, अकर्मकेभ्यस्तु भावे कर्तरि च लकारा विहिताः। तेषु कर्तरि लकारा निरूपिताः। अथेदानीं भावकर्मणोर्लकारा निरूप्यन्ते इति प्रतिजानीते-- अथेति। \`निरूप्यन्ते' इति शेषः। तत्र \`शेषात्कर्तरि परस्मैपदम्',\`अनुपराभ्यां कृञः' इत्यादिपरस्मैपदविधिषु प्राप्तेष्वाह-- भावकर्मणोरिति तङिति।



(580)सार्वधातुके यक् ।3।1।67।

सार्वधातुके यक्। धातोरिति। \`धातोरेकाचः' इत्यतस्तदनुवृत्तेरिति भावः। भावकर्मवाचिनीति। \`चिण्भावकर्मणो'रित्यतस्तदनुवृत्तेरिति भावः। घटस्य भावो घटत्वमित्यादौ प्रकृतिज्नयबोधे प्रकारो भावः। कवेरयं भाव इत्यादौ अभिप्रायः। \`भावः पदार्थसत्तायां क्रियाचेष्टात्मयोनिषु। विद्वल्लीलास्वभावेषु भूत्यभिप्रायजन्तुषु' इति नानार्थरत्नमाला। \`भावः सत्तास्वभावाभिप्रायचेष्टात्मजन्तुषु' इत्यमरः। इह तु \`लः कर्मणि' इत्यत्र भावशब्दो भावनायां यौगिक इत्याह-- भावो भावनेति। लः कर्मणी'त्यत्र भावशब्देन भावना विवक्षितेति भावः। भावनाशब्दस्य चिन्तायामपि प्रसिद्धत्वादाह-- उत्पादनेति। उत्पत्त्यनुकूलो व्यापार इत्यर्थः। एवं च भूधातोरुत्पत्त्यर्थकाद्धेतुमण्णौ वृद्ध्यावादेशयोर्भाविशब्दात् \`एर'जिति भावे अचि णिलोपे भावशब्दः, भावयतेरुत्पत्त्यर्थकाद्धेतुमण्ण्यन्तात् स्त्रियामित्यधिकारे \`ण्यासश्रन्थो यु'जिति युचि अनादेशे टापि भावनाशब्द इति बोध्यम्। उत्पादना चेयं धात्वर्थान्नातिरिच्यते इति दर्शयतुमाह-- क्रियेति। धात्वर्थात्मकक्रियैव उत्पादनेत्यर्थः। तथाहि \`फलव्यापारयोर्धातु'रिति सिद्धान्तः। पचधातोः पाकोऽर्थः। पाको--विक्लित्त्यनुकूलव्यापारः। तत्र विक्लित्त्यंशः फलम्। अधिश्रयणादिस्तदनुकूलो व्यापारः। तथाविधव्यापाराश्रयो देवदत्तादिः कर्ता, \`धातूपात्तव्यापाराश्रय कर्ते'ति सिद्धान्तात्। अधिश्रयणादिव्यापारजन्या विक्लत्तिः फलं, तदाश्रयत्वादोदनं कर्म, \`व्यापारजन्यफलशालि कर्मे'ति सिद्धान्तात्। एवं सकर्मकेषु सर्वत्र ज्ञेयम्। \`एध वृद्धौ'इत्यस्मिन्नकर्मकेऽपि वृद्ध्यनुकूलव्यापारो धात्वर्थः। नचैवं सति \`एधते देवदत्त' इत्यत्र धातूपात्तव्यापाराश्रयत्वाद्व्यापारव्यधिकरणफलाश्रयत्वं कर्मत्व'मिति सिद्धान्तात्। एवं च फलोत्पत्त्यनुकूलव्यापारात्मिका क्रिया धात्वर्थ इति सिद्धम्। एतेन क्रियावाची धातुः, धातुवाच्या क्रियेत्यन्योन्याश्रयोऽपि निरस्तः। उत्पत्त्यनुकूलव्यापारस्यैव क्रियात्वात्। तदुक्तं-- \`व्यापारो भावना सैवोत्पादना सैव च क्रिये'ति। ननूत्पत्त्यनुकूलव्यापारस्यैव सर्वत्र धातुवाच्यत्वे सर्वेषां धातूनामेकार्थत्वापत्तिः। विक्लित्त्यादितत्तत्फलोत्पत्त्यनुकूलव्यापार्थकत्वं तु न संभवति, एकैकस्य धातोर्विक्लित्त्यादितत्तत्फलांशे, तदनुकूलव्यापारात्मकव्यापारसामान्ये च वाचकत्वानुपपत्तेरित्यत आह-- सा चेत्यादि। पच्यादयो धातुत्वेन रूपेण उत्पत्त्यनुकूलव्यापारात्मिकं क्रियामाहुः। पचित्वादितविशेषरूपेण तु विक्लित्त्यादितत्तत्फलांशमाहुः। तथा च वाचकतावच्छेदकबेदाद्विक्लित्त्यादिफलविशेषस्य, क्रियासामान्यस्य च वाच्यता सङ्गच्छते इति भावः। तथा च भट्टिराह-- \`विभज्य सेनां परमार्थ सेनापतींश्चापि पुरन्दरोऽथ। नियोजयामास स शत्रुसैन्ये करोतिरर्थेष्विव सर्वधातून्॥' इति। अस्तिभवतिविद्यतीनामपि सत्तानुकूलव्यापार एवार्थः। तत्र सत्ता आत्मभरणम्। तदनुकूलव्यापारस्तु जायते, अस्ति, विपरिणमते, वर्द्धते, अपक्षीयते, विनश्यतीति वार्ष्यायणिप्रणीतषड्भावविकारेष्वन्यतमो यथायथं ज्ञेयः। भूवादिसूत्रे भाष्ये स्पष्टमेतत्। प्रपञ्चतं च मञ्जूषायामित्यलम्। ननूत्पादनात्मकक्रियारूपस्य भावस्य धातुवाच्यत्वे \`लः कर्मणि च भावे चे'ति भावे कथं लकारविधिः। अनन्यलभ्यस्यैव शब्दार्थत्वादित्यत आह-- भावार्थकलकारेणानूद्यते इति। \`द्वौ' \`त्रयः' इत्यादौ द्विवचनबहुवचनवदति भावः। युष्मदस्मद्भ्यामिति। युष्मदि अस्मिद च तिङ्समानाधिकरणे उपपदे मध्यमोत्तमपुरुषौ विहितौ। युष्मदस्मदोस्तिङ्सामानाधिकरण्यं च तिङ्वाच्यकारकवाचित्वमेव। भावे लकारे तु \`आस्यते त्वया' \`आस्यते मये'त्यादौ भाव एव तिङ्वाच्यो नतु युष्मदस्मदर्थौ, अतो न मध्यमोत्तमावित्यर्थः। कर्मलकारे तु \`त्वं वन्द्यसे',\`अहं वन्द्ये' इत्यादौ लकारस्य, युष्मदस्मदोश्च सामनाधिकरण्यसंभवात्पुरुषत्रयमपि यथायथमुदाहरिष्यते। तिङ्वाच्येति। सत्त्वं = द्रव्यं-- लिङ्गसङ्क्यान्वययोग्यम्। तिङ्वाच्या या भावना क्रिया सा असत्त्वरूपा = लिङ्गसङ्ख्यान्वयाऽयोग्या, शब्दशक्तिस्वभावात्। ततश्च तस्यां तिङ्वाच्यभावनायां द्वित्वबहुत्वयोरप्रतीतेर्युवाभ्यां युष्माभिर्वा आस्यते इत्यादौ न द्विवचनं, बहुवचनं चेत्यर्थः। तिङ्वाच्येत्यनेन कृद्वाच्यायाः क्रियाया लिङ्गसङ्ख्यान्वयित्वात्मकं सत्त्वरूपत्वमस्तीत्युक्तं भवति। तद्यथा - पाकौ पाका इत्यादि। तदुक्तं --\`सार्वधातुके य'गिति सूत्रे भाष्ये - \`कृदभिहितो भावो द्रव्यवत्प्रकाशते' इति। द्रव्यवल्लिङ्गसङ्ख्यान्वयं लभते इत्यर्थः, शब्दशक्तिस्वभावादिति भावः। ननु तिङ्वाच्यभावनाया असत्त्वरूपतया द्विवहुवचनाऽभावे आस्यते इत्यादौ एकवचनं च न स्यादित्यत आह-- किं त्वेकवचनमेवेति। \`तिङ्वाच्यभावलकारस्ये'ति शेषः। तस्येति। \`द्वेयकयोर्द्विवचनैकवचने' \`बहुषु बहुवचन'मिति सूत्रन्यासं भङ्क्त्वा \`एकवचनं' द्विबहुषु द्विबहुवचने' इति सूत्रन्यासः कर्तव्यः। तत्र द्वित्वबहुत्वयोर्द्विबहुवचननियमे सति तयोरविषये एकवचनमिति लभ्यते इति भाष्ये स्पष्टम्। एवं च एकवचनस्य एकत्वमुत्सृज्य द्विबहुवचनान्यविषये विहितत्वेन औत्सर्गिकतया एकत्वसङ्ख्यानपेक्षत्वाद्भावलकारस्य असत्त्वरूपभाववाचित्वेऽप्येकवचनमेवेति भावः। अनभिहिते इति। भावलकारे कर्तुस्तिङ्वाच्यत्वाऽभावेन अनभिहितत्वात्तृतीयेत्यर्थः। त्वया मयेति। त्वत्कर्तृकं मत्कर्तृकम् अन्यकर्तृकं भवनमित्यर्थः।



(581) स्यसिच्सीयुट्तासिषु भावकर्मणोरुपदेशेऽज्झनग्रहदृशां वा चिण्वदिट् च ।6।4।62।

स्यसिच्। अच् हन ग्रह दृश् एषां द्वन्द्वात्षष्ठी। उपदेश इत्च एव विशेषणम्, नेतरेषाम्, अव्यभिचारात्। तदाह--- उपदेशे योऽजिति। \`अ' जित्यस्यं उपदेशान्वयित्वेऽपि सौत्रः समासः। \`अ'जिति लुप्तषष्ठीकं वा। \`चिण्व'दिति सप्तम्यन्ताद्वनतिः, \`स्यसिच्सीयुट्तासिष्वि'त्युपमेयतः सप्तमीदर्शनात्। तदाह-- चिणीवेति। अङ्गकार्यमिति। अङ्गस्येत्यधिकृतत्वादिति भावः। \`भावकर्मवाचिषु स्यादिष्वि' ति नार्थः,सीयुटो लिङागमतया भावकर्मवाचित्वेऽपि स्यसिच्तासीनां भावकर्मवाचित्वाऽभावात्। नापि \`भावकर्मवाचिनि प्रत्यये परे ये स्यादयस्तेष्वि'त्यर्थः, स्यसिच्तासीनां भावकर्मवाचिप्रत्ययपरत्वसंभवेऽपि सीयुटस्तदसंभवात्। सीयुडागमविशिष्टस्यैव लिङो भावकर्मवाचितया केवलसीयुटो न भावकर्मवाचिप्रत्ययपरकत्वमस्ति। अतो विषयसप्तमीति मत्वाऽऽह-- स्यादीनामिडागमश्चेति। अत्र अज्झनग्रहदृशां, स्यादीनां च न यथासङ्ख्यं, व्याख्यानात्। \`स्यादिषु परेषु अङ्गस्य इ' डिति नार्थः, \`आर्द्धधातुकस्येड्वलादे' रित्यत्र \`आर्द्धधातुके' इति योगं विभज्य \`यावानिट् स आर्द्धधातुकस्यैवे'ति भाष्ये उक्तत्वात्। चिणि यदङ्गाधिकारविहितं कार्यं तस्यैवात्रातिदेशो, न तु चिणि दृष्टमात्रस्य। तेन \`घानिष्यते' इत्यत्र \`हनो वध लिङि, लुङि चे'ति चिणि दृष्टो वधादेशश्चिण्वदिति नातिदिश्यते, तस्य द्वैतीयीकत्वेन अङ्गाधिकारविहितत्वाऽभावात्। तथा आयिष्यते इत्यत्र इणो गादेशो न। \`अध्यायिष्यते' इत्यत्र इङो गाङादेशो न , द्वैतीयीकत्वात्। चिण्वत्त्वाऽभावे अयमिण्नेत्याह-- अयमिडिति। सेट्कस्य वलादित्वलक्षण इट् तु स्यादेवेति भावः। ननु भूयेतेति विधिलिङि चिम्वत्वम् इट् च स्यातामित्यत आह-- इहार्द्धधातुके इति। नेतरेषामिति। स्यसिच्तासीनां न विशेषणमित्यर्थः। अव्यभिचारादिति। स्यसिच्तासीनां सर्वत्राऽऽर्द्धधातुकत्वनियमादिति भावः। अत्र वार्तिकम्-- \`चिण्वद्वृद्धिर्युक्च हन्तेश्च घ्तवं दीर्घश्चोक्तो यो मितां वा चिणीति। इट्वाऽसिद्धस्तेन मे लुप्यते णिर्नित्यश्चायं वल्निमित्तो विघाती॥' इति। स्यसिच्सीयुडिति सूत्रस्य वृद्ध्यादि प्रयोजनमित्यर्थः। तत्र वृद्धिं दर्शयति-- चिण्वद्भावाद्वृद्धिरिति। लुटि भू ता इति स्थिते चिण्वत्त्वात् \`अचोऽञ्णिती'ति वृद्धिरित्यर्थः। इडागमश्चेत्यपि बोध्यम्। तत्फलं तु वक्ष्यते। तथा दाधातोर्लुटि \`आतो युक् चिण्कृतो' रिति युक्। तथा लृटि \`घानिष्यते' इत्यत्र \`होहन्तेर्ञ्णिन्नेषु' इति घत्वम्। शमेर्हेतुमण्ण्य्नताल्लुटि--शामिता शमितेत्यत्र \`चिण्णमुलो'रिति वा दीर्घः। तथा अनेनैवाऽत्र इटि कृते तस्य आभीयत्वेनाऽसिद्धत्वादनिटीति निषेधाऽभावाण्णिलोपः। तथा \`भाविष्यते' इत्यत्र भू-स्य इति स्थिते परमपि वलादिलक्षणं इटं बाधित्वा नित्यत्वादनेन इट्, वल्निमित्ते इटि कृतेऽकृते च चिण्वदिटः प्रवृत्त्या कृताऽकृतप्रसङ्गित्वात्। वलादिलक्षणस्त्विण्न नित्यः, चिण्वदिटि कृते वलादित्वस्य विहतत्वेन वलादिलक्षमस्य इटोऽप्रवृत्तेः। नित्यश्चायमित्यस्य \`चिण्वदि'डिति शेषः। \`वल्निमित्त इत्यनन्तरम् \`इडनित्य इत शेषः। अनित्यत्वे हेतुः-- \`विघातीति। चिण्वदिटो वलादिनिमित्तविघातकत्वादित्यर्थः। एवं च सेट्कत्वेऽप्यनेनैव इट्। एतदभावपक्षे तु सेट्कत्वे वलादिलक्षण इडिति बोध्यम्। तदाह-- भवितेति। चिण्वदिडभावपक्षे वलादिलक्षण इडिति भावः।



(582) चिण् भावकर्मणोः ।3।1।66।

चिण्भावकर्मणोः। च्लेरिति। \`च्लेः सि'जित्यतस्तदनुवृत्तेरिति भावः। तशब्दे परे इति। तशब्दे परे इति। \`चिण् ते पदः' इत्यतस्तदनुवृत्तेरिति भावः अभावीति। च्लेश्चिणि कृते \`चिणो लु'गिति तशब्दस्य लोपः। चिण्विधौ तशब्दे किम् ?। अभाविषात्। अथ अनुपूर्वाद्धूधातोरुपभोगार्थकात्सकर्मकात्कर्मणि लकारे विशेषमाह--- तिङोक्तत्वादिति। कर्तुस्त्वनभिहित्वात्तृतीयैवेति भावः। युष्मदस्मदुपात्तयोः कर्त्रोस्त्वनभिहितत्वातत्तृतीया। अनूभूयेते इति। \`सुखदुःखे' इति शेषः। अनुभूयन्ते इति। \`सुखानी'ति शेषः। णिलोप इति। भूधातोर्णौ वृद्दधौ आवादेशे भावीति ण्यन्तात्कर्मणि लटस्तादेशे यकि णिलोप इत्यर्थः। भावयामासे इति। प्रथमपुरुषैकवचने, उत्तमपुरुषैकवचने च रूपम्। इहेति। \`भावयामासे' इत्यत्र प्रथमैकवचनतशब्दस्य \`लिटस्तझयो'रिति एशादेशे उत्तमपुरुषैकवचनस्य इटश्च \`टित आत्मनेपदाना'मित्येत्त्वे च कृते भावयमामास् ए इति स्थिते \`ह एती'ति सकारस्य हकारः प्राप्तो न भवतीत्यर्थः। कुत इत्यत आह-- तासीति। \`ह एती'त्यत्र तासस्त्योरित्यनुवर्तते। तत्र एधिताहे इत्यादौ तासेः सार्वधातुक एव एति परे हकार इति निर्विवादम्। तथाविधतासिसाहचर्यादस्तेरपि सकारस्य \`व्यतिहे' इत्यादौ सार्वधातुक एव परे प्रवृत्तिः। अतो \`भावयामासे इत्यत्र नाऽस्तेः सकारस्य हकारः, एकारस्यार्द्धधातुकत्वादित्यर्थः। भावितेति। ण्यन्तात् भावि- ता इति स्थिते परत्वाद्वलादिलक्षणमिटं बाधित्वा चिण्विदिटि तस्याऽऽभीयत्वेनाऽसिद्धत्वादनिटीति निषेधाऽभावाण्णिलोपे भावितेति रूपम्। अतएव चिण्वदिड्विधौ \`उपदेशे योऽ'जित्येव व्याख्यातम्, नतु \`उपेदशे अजन्तस्ये'ति, तथा सति हि णिजन्तस्य उपदेशाऽभावान्न स्यादिति भावः। वलादिलक्षणे इटि कृते तु तस्य अनाभीयत्वेन असिद्ध्तवाऽभावादनिटीति निषएधाण्णिलोपाऽभावे णेर्गुणाऽयादेशयोः कृतयोर्भावयितेति रूपमिति मत्वा आह-- पक्षे भावयितेति। अथ सन्न्नताद्भूधातोर्भावलकारे उदाहरति-- बूभूष्यते इति। यकि सनोऽकारस्य \`अतो लोपः' इति लोपः। बूभूषिता। बुभूषिष्यते इति। चिण्वदिटि वलादिलक्षणे इटि च रूपं तुल्यम्। चिण्वदिड्भावपक्षे।ञपि तदतिदेशेन प्राप्तां वृद्धिं बाधित्वा परत्वादतो लोपः। अथ यङन्ताद्भूधातोर्भावलकारे उदाहरति-- बोभूय्यते इति। यकि यङोऽकारस्य पूर्ववदतो लोपः। द्वियकारकं रूपम्। यङलुगन्ताद्बोभूयते इति एकयकारं रूपम्। ष्टुञ्धातोः कर्मलकारे यकि तस्यार्द्धधातुकत्वात् \`अतो दीर्घो यञी'त्यप्राप्तावाह-- अकृत्सार्वेति। स्ताविता स्तोतेति। चिण्वदिडभावपक्षेऽनिट्कत्वान्नेट्। अथ ऋधातोः कर्मणि लकारे यकि कृते कित्त्वाद्गुणनिषेधे प्राप्ते आह--- गुणोऽर्तीति। अर्यते इति। गुणे कृते रपरत्वम्। \`स्मृ'धातोः कर्मणि लकारे आह-- -- स्मर्यते इति। \`गुणेऽर्ती'ति संयोगादित्वाद्गुणे रपरत्वमिति भावः। ननु लुटि ऋ ता, स्मृ इति स्थिते चिण्वदिटं बाधित्वा परत्वाद्गुणः प्राप्नोति, नित्यत्वाच्च, अकृते कृते च चिण्वदिटिगुणस्य प्राप्तेः। कृते तु गुणे रपरत्वेऽजन्तत्वाभावच्चिण्वदिडभावे अनिट्त्वाद्वलादिलक्षणेऽभावे अत स्मर्तेत्येव स्यात्, आरिता स्मारितेति न स्यादित्यत आह-- परत्वादित्यादि। कृते गुणे रपरत्वे अजन्तत्वाऽभावेऽपि उपदेशे योऽच् तदन्तस्येत्युक्तेश्चिण्वदिण्निर्बाध इत्यर्थः। आरितेति। कृतेऽपि गुणे रपरत्वे चिण्वदिटि उपधावृद्धिः। अर्त्तेति। चिण्वदिडभावे रूपम्। एवं स्मारिता स्मर्तेत्यपि। ननु संपूर्वात्कृञः कर्मणि लकारे यकि \`रिङ् शयग्लिङक्षुट इति रिङादेशे \`संपरिभ्यां करोतौ भूषणे, समवाये चे'ति सुटि संस्क्रियते इति वक्ष्यते। तत्र \`गुणोऽर्ती'ति संयोगादित्वाद्गुणः स्यादित्यत आह-- नित्यग्रहणानुवृत्तेरिति। \`नित्यं छन्दसी'त्यतो नित्यमित्यनुवृत्तेः गुणो'र्ती'त्यत्र नित्यं यः संयोगादित्यस्यैव संयोगादिस्तस्यैव संयोगादिलक्षणो गुण इति लभ्यते। कृञ्तु न नित्यं संयोगादिः, संपरिपूर्वकत्वाऽभावे तदभावादिति भावः। अथ स्रंस्धातोर्भावलकारे यकि विशेषमाह-- अनिदितामिति नलोप इति। इदितस्त्विति। \`टु नदि समृद्धौ' इत्यस्माद्भावलकारे यकि इदित्त्वान्नलोपो नेत्यर्थः। अथ यजधातो कर्मलकारे यकि विशेषमाह-- संप्रसारणमिति। \`वचिस्वपियजादीना'मित्यनेनेति भावः। शीङ्धातोर्भावलकारे यकि विशेषमाह-- अयड्यि क्ङितीति।



(583) तनोतेर्यकि ।6।4।44।

तनोतेर्यकि। \`विड्वनोरित्यत आदिति, \`ये विभाषे'त्यतो विभाषेति चानुवर्तते। तदाह-- आकारोऽन्तादेशो वा स्यादिति। शेषपूरणमिदम्। तायते तन्यते इति। कर्मणि लकारः।



(584)तपोऽनुतापे च। \`च्लेः सि'जित्यतश्च्लेरिति, \`चिण् ते' इत्यतश्चिणिति, \`न रुध'इत्यतो नेति चानुवर्तते। चकारात् \`अचः कर्मे'त्यतः कर्मकर्तरीति समुच्चीयते। तदाह--तपश्च्लेरित्यादि। तत्र कर्मकर्तरि कर्मकर्तृप्रक्रियायामुदाहरिष्यति। अनुतापे कर्मलकारे उदाहरति-- अन्वतप्त पापेनेति। पापेनेति कर्तरि तृतीयेति मत्वाऽऽह-- पापं कर्त्रिति। अनुपूर्वसय् तपेः पश्चात्तापार्थकत्वे असङ्गतिः। नहि पापस्य सूर्यादवत्तपनशक्तिरस्ति। शोकार्थकत्वेऽकर्मकत्वापत्तिरत्यत आह--अभ्याहत इति। अनुपूर्वस्तपिहिर उपसर्गवशादभिहननार्थक इति भावः। तस्यच सकर्मकत्वात् कर्मलकार उपपद्यते इति मत्वाह-- कर्मणि लुङिति। शोकार्थकत्वमाश्रित्य भावे वा लुङित्याह-- यद्वा पापेन पुंसा कर्त्रेति। परिणाममसमीक्ष्य सहसा किञ्चिदकृत्यं कृत्वा पश्चाद्दुःखमन्वभवदित्यर्थः। दुःखानुभवः शोकः। धात्वर्थेनोपसङ्गहादकर्मकः। \`शुच शोके' अकर्मकः। \`पुत्रमनुशोचती'त्यत्र तु वियुक्तं पुत्रं स्मृत्वा शोचयतीत्यर्थः। स्मरणे पुत्रस्य कर्मत्वाद्द्वितीयेत्यविरोधः। अथ दाधातोर्धातोश्च कर्मलकारे यकि विशेषमाह-- घुमास्थेतीत्त्वमिति। ग्लैधातोर्भावे लिटस्तादेशस्य एशादेशे \`आदेचः' इत्यात्त्वस्य अशितीति निषेधमाशङ्क्याह-- आदेच इत्यत्रेति। श् चासाविच्च इति कर्मधारयाश्रयणादित्संज्ञशकारादौ प्रत्यये परे आत्त्वस्य निषेधो लभ्यते। एशः शित्त्वेऽपि आदिभूतशकारेत्कत्वाऽभावान्निषेधाऽभावात्तस्मिन् एशि परे आत्त्वं भवत्येवेत्यर्थः। जग्ले इति। आत्त्वे कृते \`आतो लोप इटि चे'ति तस्य लोप इति भावः।



(585) आतो युक् चिण्कृतोः ।7।3।33।

आतोयुक्। अङ्गस्येत्यत्यधिकृतमाता विशेषितं, तदन्तविधिः। \`अचो ञ्णिती'त्यो ञ्णितीत्यनुवृत्तं कृतएव विशेषणं, नतु चिणः, तस्य णित्त्वाऽव्यभिचारात्। तदाह-- आदन्तानामित्यादि। दायितेति।चिण्वदिट्पक्षे युक्। अदायिषातामिति। \`स्थाध्वोरिच्चे'त्येतद्बाधित्वा परत्वाच्चिम्वदिटि कृते \`घुमास्थे'तीत्त्वं न, अजादित्वात्त्वं न, अजादित्वात्। पुनः \`स्थाध्वोरिच्चे'रिति तु न भवति, अझलादित्वात्। तत्र हि \`इको झ'लिति सूत्रझलित्यनुवृत्तं। तथा च झलादिरेव सिच् किदिति लाभादिडादिः सिज्न कित्, तत्संनियोगादित्त्वमपि न भवतीत्याहुः। वस्तुतस्तु सत्यपि तस्मिन्नाऽत्र काचित् क्षतिः। सिचः कित्तवेऽप्यनिग्लक्षणया वृद्ध्या रूपसिद्धेरिति दिक्। अथ हनधातोः कर्मलकारे आह-- हन्यते इति। अचिण्णलोरिति। लुटि चिण्वदिटि वृद्धौ \`हनस्तोऽचिण्णलो'रिति हनो नकारस्य तकारो न भवति, चिण्ववत्त्वादित्यर्थः। कुत्वमिति। तस्यणिति विहितस्याऽत्र चिण्वत्त्वात्प्राप्तिरिति भावः। घानिष्यते इति। \`ऋद्धनो'रिति बाधित्वा नित्यत्वाच्चिण्वदिट। \`ऋद्धनो'रिति तु चिण्वदिटि कृते न भवतीत्यनित्यं, तत्र वलीत्यनुवृत्तेरिति भावः। नन्वाशीर्लिङि घानिषीष्टेत्यत्र हन् सीष्ट इति स्थिते परमपि चिण्वत्त्वं बाधित्वा वधादेशः प्राप्नोति, आर्द्धधातुके विवक्षिते विहितत्वेन वधादेशस्याऽन्तरङ्गत्वादित्यत आह-- आशीर्लिङीत्यादि। नु घानितेत्यादौ अप्राप्तेऽपि वधादेशे आरम्भात्कथं वधादेशस्य चिण्वद्भावोऽपवादः स्यादित्यत आह-- आर्द्धधातुके सीयुटीति। \`स्यसिच्सीयु'डिति सूत्रे अजन्तस्य स्ये, अजन्तस्य सिचि, अजन्तस्य आर्द्धधातुके, सीयुटि, अजन्तस्य तासौ, इत्यजन्तस्य चत्वारि वाक्यानि। एवं हनग्रहदृशामप्येकैकस्य चत्वारि वाक्यानीति स्थितिः। तत्र हन आर्द्धधातुके सीयुटिचिण्वदिड्विधिर्निरवकाशत्वाद्वधादेशापवादः, अप्राप्त एव वधादेशे आरम्भात्। वधादेशस्तु न चिण्वदिटोऽपवादः, तस्य वध्यादित्यत्रकर्तरि लिङि चरितार्थत्वादिति भावः। पक्षे इति। चिण्वत्त्वाऽभावपक्षे। \`हनो वध लिङी'ति वधादेशे वलादिलक्षणे इटि अतो लोपे रूपम्, वधादेशस्याऽदन्तत्वात्। न च हनधातोरनुदात्तत्वादुपदेशे एकाच्त्वात्तदीयवधादेशस्यापि तथाविधत्वादिह कथं वलादिलक्षम इडिति वाच्यम्, \`एकाच उपदेशे' इत्यत्र \`अच' इत्येकत्वसामर्थ्यादेकत्वे सिद्धे पुनरेकग्रहणबलेन इटि अतो लोपे रूपम्, वधादेशस्याऽदन्तत्वात्। न च हनधातोरनुदात्तत्वादुपदेशे एकाच्त्वात्तदीयवधादेशस्यापि तथाविधत्वादिह कथं वलादिलक्षण इडिति वाच्यम्, \`एकाच उपदेशे' इत्यत्र \`अच' इत्येकत्ववसामर्थ्यादेकत्वे सिद्धे पुनरकेग्रहणबलेन \`य उपदेशे एकाजेव नतु कदाप्यनेका'जिति लभ्यते। तेन वधेर्हन्त्युपदेशमादाय एकाचोऽपि न निषेधः। आदेशोपदेशे अनेकाच्त्वादित्युक्तं प्राक्। लुङि तु सिचश्चिणि उपधावृद्धौ कुत्वेन घः। \` आत्मनेपदेष्वन्यतरस्या'मिति वधादेशाऽभावः। अघानिषातामिति। चिण्वदिटि वधादेशाऽभावपक्षे रूपम्।अहसातामिति। चिण्वदिडभावपक्षे \`हनः सि'जिति कित्त्वादनुदात्तोपदेशेत्यनुनासिकलोपः। पक्षे अवधीति। \`आत्मनेपदेष्वन्यतस्या'मिति वधादेशपक्षे इत्यर्थः अवधिषातामिति। \`आत्मनेपदेष्वन्यतस्या'मिति वधादेशस्यापि पाक्षिकतयाऽप्राप्तेपि वधादेशे चिण्वत्त्वस्यारम्भन्नापवादत्वमिति भावः। ननु चिणि वधादेशस्य दृष्टत्वात्स्यादिषु चिण्वत्त्वाद्वधादेशः स्यादित्याशङ्क्य परिहरति-- न चेत्यादिना। आङ्गस्यैवेति। वधादेशस्तु द्वैतीयीकः, न त्वङ्गाधिकारस्थ इति भावः। अथ \`ग्रह उपादाने' इत्यस्माददुपधात्कर्मलकारे उदाहरति-- गृह्यते इति। \`ग्रहिज्ये'ति संप्रसारणम्। अथ लुटि तासि चिण्वदिटि \`ग्रहोऽलिटी'ति दीर्घमाशङ्क्याह-- चिण्वदिटो न दीर्घत्वमिति। कुत इत्यत आह-- प्रकृतस्येति। वलादिलक्षणस्य इटः प्रकृतत्वात्तस्यैव \`ग्रहोऽलिटी'ति दीर्घविधौ ग्रहणं नतु चिण्वदिट इति भाष्ये स्पष्टम्। अथ दृशेः कर्मलकारे उदाहरति-- दृश्यते इति। लिटि- ददृशे। लुटि तासि चिण्वदिट्पक्षे-- दर्शिता। चिण्वत्त्वाऽबावे \`सृजिदृशो'रित्यम्। द्रष्टा।दर्शिष्यते। द्रक्ष्यते। दर्शिषीष्ट। चिण्वदिडभावे तु \`लिङ्सिचावात्मनेपदेषु' इति सिचः कित्त्वात् \`सृजिदृशो'रित्यम्न। नापि लघूपधगुणः। दृक्षीष्ट। अदर्शीति.चिणि लघूपधगुणः। अदर्शिषातामिति। चिण्वदिटि रूपम्। चिण्वत्त्वाऽभावे त्वाह--सिचः कित्त्वादम्नेति। \`लिङ्सिचावात्मनेपदेषु' इति सिचः कित्त्वात् \`सृजिदृशो'रित्यम्न भवति, अकितीति पर्युदासादित्यर्थः। अथ गॄधातोः कर्मलकारे यकि ऋत इत्त्वे \`हलि चे'ति दीर्घे-- गीर्यते। जगरे। लुटि तासि चिण्वत्त्वपक्षे-- गारिता। चिण्वत्त्वाऽभावे वलादिलक्षणे इटि गुणे रपरत्वे-- गरिता गरीता। \`वॄतो वे'ति वा दीर्घः। गारिष्यते गरिष्यते गरीष्यते। गीर्यताम्। अगीर्यत। गीर्येत। गारिषीष्ट। चिण्वत्त्वाऽभावपक्षे तु \`लिङ्सिचोरात्मनेपदेषु' इति इड्विकल्पः। इडभावपक्षे \`उश्चे'ति कित्त्वम्। इत्त्वम्। रपरत्वम्। \`हलि चे'ति दीर्घः। षत्वम्। गीर्षीष्ट। इट्पक्षे तु --गारिषीष्ट। लुङि-- अगारि। अगारिषाताम्। अगीर्षाताम्- अगरिषातामिति सिद्धवत्कृत्य आह-- लुङि ध्वमि चतुरधिकं शतमिति। \`रूपाणी'ति शेषः। तदेवोपपादयति-- तथाहिति। अगारिध्वमिति। गॄ स् ध्वम् इति स्थिते चिण्वदिटि वृद्धौ रपरत्वे \`धिचे'ति सलोपे रूपमिति भावः। द्वितीये त्विटीति। चिण्वदिडभावपपक्षे वलादितलक्षणे सिच इटि ऋकारस्य गुणे रपत्वे \`धि चे'ति सलोपे \`वतो वा' इति दीर्घविकल्पे अगरिध्वम्, अगरीध्वमिति रूपद्वयमित्यर्थः। एषामिति। एषां त्रयाणां मध्ये एकैकस्मिन् रेफस्य \`अचि विभाषे'ति लत्वम्। \`विभाषेटः' इति वा धस्य ढत्वम्। तथा धस्य,तदादेशढस्य,वस्य, मस्य च द्वित्वत्रयमित्येवं पञ्च वैकल्पिकानीत्यर्थः तत्र धढयोर्मस्य च \`अनचि चे'ति द्वित्वविकल्पः। वकारस्य तु \`मय' इति पञ्चमीमाश्रित्य \`यणो मयः' इति द्वित्वविकल्पइति विवेकः। यद्यपि धढयोर्वस्य मसय् च द्वित्वचतुष्टयमिति वक्तुमुचितं, तथापि ढस्य धस्थानिकतया धढयोरेकत्वमभिप्रेत्य \`द्वित्वत्रय'मित्युक्तिः। इत्थमिति। एवं च त्रयाणामेषां लत्वविकल्पे रेफवन्ति त्रीणि, लकारवन्ति त्रीणीति षट् (6)। एषु षट्सु धस्य द्वित्वविकल्पे एकधानि षट्, द्विधानि च षडिति द्वादश (12)। तथा रेफवत्सु त्रिषु लकारवत्सु च त्रिषु ढस्य द्वित्वविकल्पे एकढानि षट्, द्विढानि च षडिति द्वादश (12)। उभयेषामपि द्वादशानां मेलने चतुर्विंशतिः। (24)। एषु वस्य द्वित्वविकल्पे एकवानि चतुर्विंशति, द्विवानि चतुर्विंशतिरित्यष्टाचत्वारिंशत्। (48)। एषु मस्यद्वित्वविकल्पे एकमान्यष्टाचत्वारिंशत्,द्विमान्यष्टाचत्वारिंशदिति (96) षण्णवतिरित्यर्थः। लिङ्सिचोरितीति। चिण्वदिडभावपक्षे वलादिलक्षणस्य इटो \`लिङ्सिचोरिति विकल्पितत्वात्तदभावपक्षे \`उश्चे' ति सिचः कित्त्वाद्गुणाऽभावे ऋत इत्त्वे रपरत्वे \`हलि चे'तिदीर्गे रेफादिणः परत्वात् \`इणः षीध्व'मिति नित्यं ढत्वे अर्गीढ्वमिति रूपमित्यर्थः। ढवमानामिति। ढस्य \`अचो रहाभ्या'मिति द्वित्वविकल्पे एकढं द्विढमिति द्वे रूपे। तयोर्वस्य \`यणो मयः' इति द्वित्वविकल्पे एकवे द्वे , द्विवे द्वे इति चत्वारि (4)। एषु चतुर्षु मस्य \`अनचि चे'ति द्वित्वविकल्पे एकमानि चत्वारि, द्विमानि चत्वारीत्यष्टौ (8) रूपाणीत्यर्थः। षण्णवत्येति। उक्तषण्णवत्या अष्टानां मेलने सति या सङ्ख्या सिध्यति सा चतुरुत्तरशतसङ्क्या (104) उक्तेति ज्ञेयमित्यर्थः। उक्तप्रक्रियां श्लोकेन सङ्गृह्णाति-- इट्दीर्घ इत्यादिना। वलादिलक्,ण इट्, \`वॄतो वे'ति दीर्घः। अजन्तलक्षणश्चिण्वदिट्, \`अचि विभाषे'ति लत्वं, \`विभाषेट' इति वा ढत्वं, धढवमानां द्वित्वत्रिकमित्यष्टानां विकल्पाच्चतुरधिकं शतं रूपाणीत्यर्थः। \`शमय्ते मोहो मुकुन्देने'त्यत्र प्रक्रियां दर्शयति-- हेतुमण्ण्यन्तादिति। शमधातोर्हेतुमण्णौ उपधावृद्धौ मन्तत्वेन मित्त्वाद्ध्रस्वे शमीत्यस्मात्कर्मणि लः, नतु भावे, हेतुमण्ण्यन्तस्य सकर्मकत्वनियमादिति भावः। यगिति। तङि कृते \`सार्वधातुके य'गित्यनेन'ति शेषः। णिलोप इति। \`णेरनिटीत्यनेने'ति शेषः। लुटि तासि शमि इ ता इति स्थिते अमन्तत्वेन मित्त्वान्नित्यमुपधाह्रस्वे प्राप्ते---



(586) चिण्णमुलोर्दीर्घोऽन्यतरस्याम् ।6।4।93।

चिण्णमुलोः। \`दोषो णौ' इत्यतो णाविति, \`ऊदुपधाया गोहः' इत्यस्मादुपधाया इति, \`मितां ह्रस्वः' इत्यतो मितामिति चानुवर्तते। तदाह-- चिण्परे इत्यादिना। नन्विह दीर्घ ग्रहणं व्यर्थं, \`चिण्णमुलोरन्यतरस्या'मित्येतावतैव \`मितां ह्रस्वः' इति पूर्वसूत्रादनुवृत्तस्य ह्रस्वस्यविकल्पे दीर्घविकल्पस्य सिद्धेरित्यत आह--प्रकृत इत्यादि। कुत इत्यत आह-- ण्यन्ताण्णाविति। शमदातोर्ण्यन्ताण्णौ पूर्वणेर्लोपे लुटि तासि ण्यन्तस्याऽजन्तत्वाच्चिण्वदिटि तस्याऽऽभीयत्वेनाऽसिद्धतया \`अनिटी' ति निषेधाऽभावाण्णिलोपे दीर्घविकल्पे सति शमिता शामितेति रूपद्वयमिष्यते। ह्रस्वविकल्पस्य विधौ तु ह्रस्वविकल्पो न स्यात्, प्रथमणिलोपस्य \`अचः परस्मि'न्निति स्थानिवत्त्वेन व्यवहिततया चिण्परकणिपरकत्वाऽभावादित्यर्थः। दीर्घविकल्पविधौ तु न दोष इत्याह-- दीर्घविधाविति। दीर्घविकल्पविधौ हि प्रथमस्य णिचो लोपो न स्थानिवत्, दीर्घविधौ स्थानिवत्त्वनिषेधात्, अतोऽत्र दीर्घविकल्पः सिध्यति। ह्रस्वविधौ तु प्रथमणिलोपस्य स्थानिवत्त्वं दुर्वारं, तत्र स्थानिवत्त्वनिषेधाऽभावादित्यर्थः। भाष्ये त्विति। न पदान्तसूत्रभाष्ये तु \`पूर्वत्रासिद्धे न स्थानिवदि'त्येव सिद्धत्वान्न पदान्तसूत्रे द्विर्वचनसवर्णानुस्वारदीर्घजश्चरः प्रत्याख्याताः। \`सुद्ध्युपास्य' इत्यत्र \`अनचि चे'ति द्विर्वचनस्य, शिण्ढीत्यत्र \`नश्चे'त्यनुस्वारस्य, \`अनुस्वारस्य ययी'ति परसवर्णस्य च, प्रतिदीब्न इत्यत्र \`हलि चे'ति दीर्घस्य, सग्धिरित्यत्र \`झलां जश् झशी'ति जश्त्वस्य, जक्षतुरित्यत्र \`खरि चे'ति चर्त्वस्य च पूर्वत्राऽसिद्धीयत्वादित्यर्थः। ननु ण्यन्ताण्णौ \`चिण्णमुलो'रिति दीर्घे कर्तव्ये प्रथमणिलोपस्य स्थानिवत्त्वं दुर्वारम्, \`चिण्णमुलोः' इति दीर्घस्य पूर्वत्रासिद्धीयत्वाऽभावात्। ततश्च प्रथमणिचा व्यवहितत्वाद्दीर्घाऽनापत्तिः। एवं च तत्र दीर्गे कर्तव्ये स्थानिवत्त्वनिवारणाय दीर्घग्रहणस्यावश्यकत्वात्कथं दीर्घग्रहणप्रत्याख्यातमित्यतआह-- णावितीति। \`चिण्णमुलो'रिति दीर्घविधौ चिण्परे णमुल्परे च \`णौ' इत्यत्र णाविति णित्वजातिप्रधानो निर्देशः। चिण्णमुल्परकणित्वजातौ परत इति लभ्यते। णित्वजातिश्च णिद्वयेऽस्तीति प्रथमणेः स्थानिवत्त्वेऽपि दीर्घो निर्बाध इति \`न पदान्त'सूत्रे दीर्गग्रहणप्रत्याख्यानभाष्यस्याशय इत्यर्थः। शामिता शमितेति। शमधातोर्ण्यन्ताल्लुटि तासि चिण्वदिटि दीर्गविकल्पः। शमियितेति। चिण्वत्त्वाऽभावे वलादिलक्षणे इटि रूपम्। यङन्तादिति। शमधातोर्यङि शंशम्येत्येतस्माद्धेतुमण्णौ \`यस्य हलः' इति यकारलोपे अतो लोपे शंशमीत्यस्मात्कर्मलकारे णिलोपे \`शंशम्यते' इति रूपमित्यर्थः। शंशामिता शंशमितेति। \`चिण्मुलो'रिति दीर्घविकल्पः। शंशमयितेति। चिण्वत्त्वाऽबावे वलादिलक्,णे इटि रूपम्। भाष्यमते त्विति। \`न पदान्त'सूत्रे दीर्गग्रहणप्रत्याख्यानपरभाष्यमते त्वित्यर्थः। यङन्तादिति। \`ण्यन्ता'दिति शेषः। यङन्ताण्णिचि यलोपे अल्लोपे च कृते \`शंशमी'त्यस्माल्लुटि तासि चिण्वदिटि कृते तस्याऽसिद्धत्वाण्णिलोपे \`शंशमिते'त्यत्र अल्लोपस्य स्थानिवत्त्वेन णिच्परकत्वाऽबावात् \`चिण्णमुलो'रिति दीर्घो नास्ति, भाष्यमते \`न पदान्त'सूत्रे दीर्घग्रहणाऽभावेन स्थानिवत्त्वनिषेधाऽभावादित्यर्थः। शम्यते मुनिनेति। अकर्मकत्वाद्भावे ल इति भावः।



(587) नोदात्तोपदेशस्य मान्तस्याऽनाचमेः ।7।3।34।

नोदात्तोपदेशस्य। \`मृजेर्वृद्धि'रित्यतो वृद्धिरिति, \`अत उपधायाः' इत्यत उपधाया इति, \`अचो ञ्णिती'त्यतो ञ्णितीति, \`आतो युक्' इत्यततश्चिण्णकृतोरिति चानुवर्तते। तत्र णितीति कृतएव विशेषणं, न तु चिणः, अव्यभिचारात्। तदाह-- उपधाया इत्यादिना। अनुदात्तोपदेशाः - सङ्गृहीताः। ततोऽन्यः सर्वोऽपि धातुरुदात्तोपदेशः। आङ्पूर्वश्चमिराचमिः, तद्वर्जस्येत्यर्थः। अशमि अदमीति। शमधातोर्दमधातोश्च लुङि चिणि \`अत उपधायाः' इति वृद्धिर्न। अगामीति। गमेरनुदात्तोपदेशत्वादिति भावः। अवादीति। वदधातुर्न मान्त इति भावः। आचामीति। \`अनाचमे'रित्युक्तेरिह नोपधावृद्धिनिषेधः। अनाचमिकमिवमीनामिति. आचामिकमिवमिवर्जानामित्यर्थः। एवं च कमिवम्योरपि न निषेध इति फलितम्। ननु कर्मेर्णिङन्तत्वात्केवलस्य तस्य चिणादौ प्रयोग एव नास्तीत्यत आह-- चिण्यायादय इति। णिङणिचोरप्येवमिति। णिङन्ताण्णिजन्ताद्वा कमेश्चिणि णिलोपे सति पूर्ववद्रूपं शिष्यते इत्यर्थः। ननु \`जनिवध्योश्चे'ति वधेरुपधावृद्धिनिषेधो व्यर्थः, वधादेशस्याऽदन्ततया अल्लोपस्य स्थानिवत्त्वादेव अवधीत्यादौ उपधावृद्ध्यभावसिद्धेरित्याशङ्क्य वधर्धात्वन्तरं हलन्तमेव \`जनिवध्योश्चे'त्यत्र गृह्यत इत्यभिप्रेत्य आह--- वध हिंसायां हलन्त इति।



(588) भञ्जेश्च चिणि ।6।4।33।

भञ्जेश्च चिणि। \`श्नान्नलोपः' इत्यतो नेति अभाजीति। नलोपपक्षे उपधावृद्धिः।



(589) विभाषा चिण्णमुलोः ।7।1।69।

विभाषा चिण्णमुलोः। \`लभेश्चे'त्यतो लभेरिति, \`इदतो नु'मित्यतो नुमिति चानुवर्तते इति मत्वा शेषं पूरयति-- लभेर्नुमागमो वेति। ननु प्रालम्भि उपालम्भीत्यादौ उपसर्गपूर्वस्यापि लभेर्नुम्विकल्पः स्यादित्यत आह-- व्यवस्थितेति। प्रादेरुपसर्गात्परस्य लभेर्नित्यं नुम्, अनुपसर्गात्परस्ये'ति वार्तिकात्, भाष्ये \`उपसर्गात् खल्घञो' रित्यतउपसर्गादिति \`न सुदुर्भ्या'मित्यतो नेति चानुवर्त्त्य उपसर्गात्परस्य लभेः \`विभाषा चिण्णमुलो'रिति नेति व्याख्यातम्। एतेन प्रपूर्वस्य लभेर्नित्यं नुमिति व्याख्यानं परास्तम्। \`लः कर्मणी'ति लकाराविहिताः, तथा \`तयोरेवे कृत्यक्तखलर्थाः' इति कर्मणि कृत्यादिप्रत्यया वक्ष्यन्ते। ते तावद्द्वकर्मकधातुषु कतरस्मिन् कर्मणि भवन्तीत्यत्र व्यवस्थामाह-- द्विकर्मकाणां त्विति। \`कर्मप्रत्ययव्यवस्था वक्ष्यतेट इति शेषः। तां व्यवस्थां सार्द्धश्लोकेन दर्शयति-- गौणे कर्मणीत्यादिना। दुह्याच्पच्दण्ड्‌रुधिप्रच्छिचिब्रूशासुजिमथ्मुषां गौणे कर्मणि लादयो मता इत्यन्वयः। \`अकथितं चे'ति सूत्रेण यस्य कर्मसंज्ञा तद्गौणं कर्मेति बोध्यम्। प्रधाने इति। नीहृकृष्वहां प्रधाने कर्मणि लादयो मता इत्यन्वयः। \`अकथितं चे'ति सूत्रादन्येन यस्य कर्मसंज्ञा तत्प्रधां कर्मेति बोध्यम्। अथ \`गतिबुद्धी'ति सूत्रेण ये द्विकर्मकास्तेषु व्यवस्तामाह-- बुद्धीति। बुद्ध्यर्थकस्य भक्षार्थकस्य शब्दकर्मकाणां च प्रधाने वा गौणे वा कर्मणि स्वेच्छया लादयो मता इत्यन्वयः। इह \`गतिबुद्धी'त्यनेन यस्य कर्मसंज्ञा तद्गौणं कर्म। तदितरत्तु प्रधानं कर्म। प्रयोज्येति। अन्येषां = गत्यर्थानामकर्मकाणां \`हृक्रो'रिति सूत्रोपात्तहृकृञोश्च प्रयोज्यकर्मणि लादयो मता इत्यन्वयः। अयं सार्द्धश्लोकः \`अकथितं चे'ति सूत्रस्थवार्तिकभाष्यसङ्ग्रह इति बोध्यम्। गौर्दुह्यते पय इति। \`गोपेने'ति शेषः। अत्र गोरप्रधानकर्मत्वात्तस्मिन् कर्मणि लकारः। तिङाऽभिहितत्वाद्गोः प्रथमा। प्रधानकर्मत्वात्पय इति द्वितीयान्तं, तस्य तिङाऽनभिहितत्वात्। बलिर्याच्यते वसुधाम्। अविनीतो विनयं याच्यते। तण्डुला ओदनं पच्यन्ते। गर्गाः शतं दण्ड्यन्ते। व्रजो रुध्यते गाम्। माणवकः पन्थानं पृच्छ्यते। वृक्षोऽवचीयते फलानि। माणवको धर्ममुच्यते, शिष्यते वा। शंत जीयते देवदत्तः। सुधां क्षीरोदधिर्मथ्यते। देवदत्तः शतं मुष्यते। एतेषु गौणकर्मण लकारः। अथ \`प्रधाने नीहृकृष्वहा'मित्यत्रोदाहरति-- अजा ग्रामं नीयते इत्यादि। प्रतिक्रियमजा ग्राममित्यन्वेति। उह्यत इत्यत्र वहतेर्यजादित्वात्संप्रसारणम्। अत्र अजायां प्रधानकर्मणि लकारः, ग्रामस्याऽनभिहितत्वाद्द्वितीया। बुद्ध्यर्थस्योदाहरति --बोध्यते माणवकं धर्मः, माणवको धर्ममिति वेति। \`गुरुणे'ति शेषः। अत्र माणवके गौणकर्मणि, धर्मे वा प्रधानकर्मणि ण्यन्ताल्लकारः। भक्षार्थस्य तु अश्यन्ते देवा अमृतं हरिणा, अश्यतेऽमृतं देवानिति वा उदाहार्यम्। शब्दकर्मस्य तु वेदोऽध्याप्यते विधइं हरिणा, वेदमध्याप्यते विधिरिति वेत्युदाहार्यम्। यदुक्तं \`गत्यर्थानामकर्मकाणां हृकृञोश्चेत्येतेषां प्रयोज्यकर्मणि लकार' इति। तत्र गत्यर्थस्योदाहरति-- देवदत्तो ग्रामं गम्यते इति। \`यज्ञदत्तेने'ति शेषः। अत्र प्रयोज्यकर्मणि देवदत्ते गमेर्ण्यन्ताल्लः। ननु अकर्मकाणां ण्यन्तानां प्रयोज्यकर्मण्येव लादय इति वयवस्था व्यर्था। तत्र प्रयोज्यं विना अन्यस्य कर्मण्योऽभावादित्याशङ्क्य \`अकर्मकधातुभिर्योगे देशः कालो भावो गन्तव्योऽध्वा च कर्मसंज्ञक इति वाच्य'मिति वार्तिकेन अकर्मकधातूानमपि देशकालादिकर्मत्वेन ण्यन्तानां तेषां द्विकर्मकतया प्रयोज्यकर्मण्येव तत्र लादय इति व्यवस्था प्रयोजनवतीत्यभिप्रेत्य \`मासमास्यते माणवक' इति ण्यन्ते प्रयोज्यकर्मणि माणवके एव लो, न तु मासे कर्मणीत्युदाहरिष्यते। एवं तर्हि अण्यन्तेष्कर्मकेषु \`मासमास्यते देवदत्तेने'ति भावे लकारो न स्यात्, \`सकर्मकेभ्यः कर्मणि कर्तरि च ल' इति नियमात्। \`मास आस्यते देवदत्तेने'त्येव कर्मणि लकारः स्यादित्याशङ्क्य आह-- अकर्मकाणामित्यादि।ये अकर्मकाः \`कर्तुरीप्सिततमं कर्म', \`तथायुक्तं चानीप्सित'मिति सूत्रसिद्धकर्मरहिताः \`आस उपवेशने', \`वृतु वर्तने' इत्यादयः, तेषाम् \`अकर्मकधातुभिर्योगे' इति वार्तिकसिद्धकर्मणां कर्मणि भावे च लकार इष्यते इत्र्थः। न चेदं वार्तिकमिति भ्रमितव्यं, भाष्ये अदर्शनात्। किंतु न्यायमूलकमेव, अकर्मधातुभिर्योगे देशकालादीनां कर्मसंज्ञाविकल्पस्य भाष्याद्यभिमतत्वात्। यथा चैतत्तथा कारकाधिकारे \`अकर्मकधातुभिर्योगे' इति वचनव्याख्यावसरे अवोचाम। तदाह-- मासो मासं वा आस्यते देवदत्तेनेति। अत्र मासस्य कर्मत्वपक्षे कर्मणि लकारः, मासस्याऽभिहितत्वात्प्रथमा। मासस्य कर्मत्वाऽभावपक्षे तु भावे लकारः। मास इति सप्तमी। मासमिति त्वपपाठः। अथ प्रकृतनुमसरति-- णिजन्तात्त्विति। आसधातो प्रकृतिसिद्धकर्मरहितत्वेन अकर्मकाण्णौ मासस्य कर्मत्वपक्षेऽपि प्रयोज्यकर्मण्येव लकार इत्यर्थः। मासमास्यते माणवक इति। ण्यन्तात्प्रयोज्यकर्मणि माणवके लः। मासस्याऽनभिहितत्वाद्द्वितीया। हृकोस्तु हार्यते वा भृत्यः कटं देवदत्तेन। इति भावकर्मप्रक्रिया।













.

 ***अथ तिङन्ते कर्तृकर्मप्रकरणम्।***







अथ कर्मकर्तृप्रक्रियां निरूपयिष्यन्कर्मणः कर्तृत्वं साधयितुमाह-- यदेति। \`फलव्यापारयोर्धातु'रिति सिद्धान्तः। पचिर्हि विक्लित्यनुकूलव्यापारे वर्तते। तत्र विक्लित्तिः फलम्। तदाश्रय ओदनं कर्म।तदनुकूलो व्यापारः-- अधिश्रयणादिः पुरुषप्रयत्नरूपो व्यापारः। तत्राधिश्रयणं चुल्ल्या उपरि तण्डुलयुक्तस्थाल्याः स्थापनम्। स्थापनं स्थित्यनुकूलव्यापारः। तत्र स्थितिः स्थालीतण्डुलनिष्ठा। तदनुकूलः पुरुषचेष्टाविशेषः। धातुूपात्तव्यापाराश्रयः पुरुषः कर्ता, स्वतन्त्रत्वात्। स्वातन्त्र्यं प्रधान्यमिति भाष्यम्। कर्मकरणादिकं तु पुरुषप्रयत्नपरतन्त्रत्वान्न कर्तृत्वं लभते इति स्थितिः। तत्र यदा सौकर्यतिशयविवक्षया कर्त्तुः पुरुषस्य व्यापारः प्रयत्नो न विवक्ष्यते, किंतु कर्मादिगत एव व्यापारो विक्लित्यादिफलानुकूलत्वेन विवक्ष्यते तदा कर्मादिकारकाण्यपि कर्तृसंज्ञा लभन्ते इत्यर्थः। ननु कर्मादिगतव्यापारस्य पुरुषप्रयत्नाधीनत्वादस्वतन्त्रत्वात्कथं कर्मणः कर्तृत्वमित्यत आह-- स्वव्यापारे स्वतन्त्रत्वादिति। स्वातन्त्र्येण विवक्षितत्वादित्यर्थः। तदुक्तं \`कर्मवत्कर्मणे'त्यत्र भाष्ये -- \`कर्मकर्तरि कर्तृत्वं स्वातन्त्र्यस्य विवक्षित्तवात्' इति। अत्र कर्मग्रहणं करणादिकारकस्याप्युपलक्षणम्। तेनेति। असिना छिनत्तीत्यादिप्रयोगदशायामसिकुठारादीनां करणत्वादिसत्त्वेऽपि, \`असिश्छिनत्ती' इत्यादिप्रयोगदशायां कर्तृत्वेन विवक्षितत्वात्कर्तरि लकार इत्यर्थः। साध्वसिश्छिनत्तीति। अत्र करणस्य कर्तृत्वविवक्षा। \`साधु' इति क्रियाविशेषं सौकर्यातिशयद्योतनाय। अतितैक्ष्ण्यात् पुरुषप्रयत्नविशेषमाघातातिशयं विना स्वयमेव असिश्छिनत्तीत्यर्थः। काष्ठानि पचन्तीति। अत्रापि करणानां कर्तृत्वविवक्षा। स्थाली पचतीति। अत्राऽधिकरणस्य कर्तृत्वविवक्षा। काष्ठानामतिशुष्कत्वाद्धमनफूत्कारानपेक्षया स्थाल्या अतिलघुत्वादविलम्ब्यश्रपणतया सौकर्यं बोध्यम्। कर्मणस्त्विति। ये छिदिभिदिप्रभृतय एककर्मकास्तत्र कर्मणः कर्तृत्वविवक्षायां वृक्षश्छिनत्ती'त्यादौ प्राक् सकर्मकत्वेऽपि संप्रति सर्मणः कर्तृत्वविवक्षायामकर्मका एते इत्यर्थः। ये तु द्विकर्मकास्तत्र एकस्य कर्मणः कर्तृत्वविवक्षायामपि इतरेण कर्मणा सकर्मकत्वसत्त्वात्प्रायेणेत्युक्तिः। ततश्च तेषु द्विकर्मकेषु कर्मणि कर्तरि च लकारः। तत्र कर्मणि लकारे यथा-- \`सुधां क्षीरसागरो मथ्यते'। कर्तरि यथथा-- \`सुधां क्षीरसागरो मथ्नाति'। अथ यदुक्तम्-- एककर्मकेषु कर्मणः कर्तृत्वविवक्षायामकर्मकत्वमिति, तस्य प्रयोजनाह-- तेभ्यो भावे कर्तरि च लकारा इति। नतु कर्मणि, असंभवात्। अत एव \`अकर्मकेभ्यो भावे कर्तरि ल' इत्युक्तमिति भावः। तत्र एककर्मकेभ्यः कर्मणः कर्तत्वविवक्षायां भावे लकारमुदाहरति-- पच्यते ओदनेनेति। ओदनकर्तृकः पाक इत्यर्थः। एवं भिद्यते काष्ठेनेत्यपि। यद्यपि पचेर्द्विकर्मकत्वं तथापि तण्डुलानामविवक्षायामेककर्मकत्वं पचेराश्रितम्। कर्तरि त्विति। एककर्मकेषु कर्मणः कर्तृत्वविवक्षायां कर्तरि लकारे विशेषो वक्ष्यते इत्यर्थः।



(590) कर्मवत्कर्मणा तुल्यक्रियः ।3।1।87।

कर्मवत्कर्मणा। \`कर्तरि श'बित्यतः कर्तरीत्यनुवृत्तं प्रथमया विपरिणम्यते।तुल्या क्रिया यस्य स तुल्यक्रियः कर्ता। \`कर्मणे'त्यनेन कर्मकारकस्था क्रिया विवक्षिता, क्रियायाः कर्मकारकेण तुल्यत्वस्य तत्स्थक्रियामादायैव उपपाद्यत्वात्। तदाह-- कर्मस्थयेत्यादिना। कर्मणः कर्तृत्वेन विवक्षायां कर्ता कर्मवदिति यावत्। वत्करणाऽभावे तु कर्मसंज्ञक इत्यर्थशङ्का स्यात्।तथा सति सकर्मकत्वात्पच्यते ओदनेन भिद्यते काष्ठेनेति भावे लो न स्यात्। कार्यातिदेशोऽयमिति। यद्यपि शास्त्रातिदेशे कार्यातिदेशे वा न फलभेदः, तथापि शास्त्रातिदेशस्यापि कार्यातिदेशार्थत्वातन्मुख्यत्वात्कार्यातिदेश एवाश्रयणीय इत्यर्थः। तेनेति। \`स्यु'रित्यत्रान्वेति। कर्मवत्त्ववचनेन कर्मकार्याणि \`सार्वधातुके य'गिति यक्, \`भावकर्मणो'रित्यात्मनेपदम्, \`चिण् भावकर्मणो'रिति चिण्, \`स्यसिच्सीयुट्तासिषु' इति चिण्वत्त्वं, तत्संनियोगाशिष्ट इट् च स्युरित्यर्थः। कर्मणः कर्त्तृत्वविवक्षायां कर्त्तरि विहितानि शास्त्राण्येव न स्युरिति भावः। कर्तुरिति। कर्मणः कर्तृत्विविक्षायां कर्तरि लकारे सति तदादेशतिङा कर्तुरभिहितत्वादित्यर्थः। पच्यते ओदन इति। फूत्कारादिपुरुषश्रमातिशयविशेषं विना विक्लित्त्याश्रयो भवतीत्यर्थः। भिद्यते काष्ठमिति। कुठारादिदृढाघातं पुरुषश्रमं विना द्विधा भवतीत्यर्थः। अत्र कर्मणः कर्तृत्वेऽपि कर्मत्वाऽतिदेशाद्यक्। अपाचि अभेदीति। अत्र कर्मवत्त्‌वाच्चिण्। ननु कर्मणः कर्तृत्वविवक्षायां भावलकारे पच्यते ओदनेन , भिद्यते काष्ठेनेत्यत्र कर्मकर्तुस्तिङाऽनभिहितत्वाद्द्वितीया स्यात्, कर्मवत्त्वातदेशादित्याशङ्कते-- नन्विति। परिहरति-- नेति। नायमाक्षेप उन्मिषतीत्यर्थः। कुत इत्यत आह-- लकार वाच्य एवेति। तच्च कुत इत्यत आह-- लिङ्याशिषीति। \`व्यत्ययो बहुलल्ँलिड्याशिष्य'ङ्ङिति संहितया पाठे लकारात् पूर्वं लकारान्तरं \`हलो यमा'मिति लुप्तं प्रश्लिष्यते। ततस्च ल् ल् इति द्विलकारात्सूत्रात् ल् इति षष्ठ्यन्तं \`कर्मवत्कर्मणा' इत्यत्रानुवर्तते। तथाच लः कर्ता कर्मवदिति लभ्यते। वाच्यत्वं षष्ठ्यर्थः। तथा च लकारवाच्यः कर्ता कर्मवदिति पर्यवस्यतीत्यर्थः। अस्त्वेवं, प्रकृते किमायातमित्यत आह-- भावे प्रत्यये च कर्तुर्लकारेणानुपस्थितेरिति। तत्र भावस्यैव तद्वाच्यत्वादिति भावः। अत एवेति। लकारवाच्यस्यैव कर्मकर्तुः कर्मवत्त्वविधानादेव कृत्यक्तखलर्थाः प्रत्ययाः कर्मणि विहिताः कर्मकर्तरि न भवन्ति, तस्य लकारवाच्यत्वऽबावेन कर्मवत्त्वस्य तत्राऽप्रवृत्त्तेरित्यर्थः। एतच्च भाष्ये स्पष्टम्। ननु \`सिनोतेर्ग्रासकर्मकर्तृकस्ये'ति निष्ठानत्ववार्तिके \`सिनो ग्रासः स्वयमेवे'ति भाष्येकथमुदाहृतं, क्तप्रत्ययस्य कर्मकर्तर्यभावादिति चेदुच्यते--- अत एव भाष्यात् \`निष्ठे'ति सूत्रविहितकर्मार्थकक्तप्रत्ययस्यैव कर्मकर्तर्यभाव इति विज्ञायते। \`सिनो ग्रासः स्वयमेवे'त्यत्र तु \`गत्यर्थाऽकर् मके'त्यादिना कर्तरि विहितः क्तप्रत्ययः कर्मकर्तरि भवत्येवेति शब्देन्दुशेखरे विस्तरः। भेत्तव्यं कुसूलेनेति। पुरुषप्रयत्नमनपेक्ष्य कुसूलकर्तृका भिदिक्रियेत्यर्थः। शङ्कते-- नन्विति। इदानीमिति। कर्मणः कर्तृत्वविवक्षादशायामित्यर्थः। नतु तत्तुल्येति। तुल्यत्वस्य भेदघटित्त्वादिति भावः। अर्द्धाङ्गोकारेण परिहरति-- सत्यमिति। विक्लित्तिर्द्विधाभवनं च कर्मस्थमेव संप्रति कर्तृस्थमिति युक्तं तथापि तयोस्तुल्यत्वाऽभावस्तु नेत्यर्थः। कर्मत्वेपि। कर्मत्वकर्तृत्वे अवस्थे = धर्मविशेषौ तयोर्भेदः स एव उपाधिः = निमित्तं यस्य तताविधं कर्मत्वकर्तृत्वसमानाधिकरणक्रियाभेदमाश्रित्य तुल्यत्वव्यवहार इत्यर्थः। वास्तवभेदाऽभावेऽपि औपाधिकभेदात्कर्मस्थक्रियातुल्यक्रियत्वं कर्मकर्तृरिति भावः। करणाधिकरणाभ्यामिति। \`असिना छिनत्ति' स्थाल्यां पचती'त्यत्र करणाऽधिकरणयोर्यो व्यापारः स एव \`असिश्छिनत्ति' स्थाली पचती' त्यत्र कर्तृस्थ इति तत्रापि कर्मवत्त्वं स्यात्, तन्निवृत्त्यर्थं कर्मणेति पदमित्यर्थः। ननु \`कर्मवत्कर्मणे'त्यत्र \`धातोरेकाच' इत्यतो धातोरित्यनुवर्तते। धातोर्वाच्यया क्रियया तुल्यक्रिय इत्यर्थः। करणत्वाद्यवस्थायां वस्तुतः सन्नपि असिस्थाल्योर्व्यापारो न धातूपात्त इति नोक्तदोष इत्यस्वरसादाह-- किंचेति। गच्छति ग्राम इति। मार्गस्य अविषमनिष्कण्टकतया प्रत्यासन्नतया च श्रमं विना प्राप्त्याश्रयो भवतीत्यर्थः। आरोहति हस्तीति। अङ्कुशाऽऽघातादिहस्तिपकव्यापारं विना स्वयमेव न्यग्भवन् आरोहणाश्रयो भवतीत्यर्थः। अधिगच्छतीति। पूर्वार्द्धमिदम्। \`यत्कृपालेशतस्तस्मै नमोऽस्तु गुरवे सदा' इत्युत्तरार्द्धम्। गुरुकृपालेशादेव श्रमं विना स्वयमेव शास्त्रार्थोऽधिगच्छति = निश्चयविषयो भवति, स्मृतिविषयो भवति, श्रद्धाविषयो भवतीत्यर्थः। अत्र कर्मकर्तुर्ग्रामादेः कर्तृस्थक्रियावत्त्वेन कर्मस्थक्रियावत्त्वाऽभावान्न कर्मवत्त्वम्। अतो न कर्मकार्यम् यगादि।किंतु कर्तृकार्यं शबाद्येवेति भावः। ननु कर्मकर्तुर्ग्रामादेः प्राप्त्याद्याश्रयत्वेन कर्मस्थक्रियत्वमस्त्येवेत्यत आह-- यत्रेति। यत्रक्रियाकृतो विशेषो = वैलक्षण्यं दृश्यते = प्रत्यक्षमुपलभ्यते, तत्र कर्मणि विद्यमाना क्रिया कर्मस्थक्रियेत्युच्यते इत्यन्वयः। तदुदाहृत्य दर्शयति--- यथा पक्वेषु तण्डुलेष्विति। \`तण्डुलावस्थापेक्षया विक्लित्तिकृतो विशेषो दृश्यते' इति शेषः। अन्यत्रापि क्रियाकृतं वैलक्षण्यमुदाहृत्य दर्शयति-- यथा वा छिन्नेषु काष्ठेष्विति। \`अच्छिन्नापेक्षया वैलक्षण्यं दृश्यते' इति शेषः। \`गच्छति ग्राम' इत्यादौ तु नैवमित्याह-- न हीति। ग्रामेष्विति। उपलक्षणमिदम्। पक्वाऽपक्वतण्डुलेषु यथा क्रियाकृतं वैलक्षण्यमुपलभ्यते तथा गताऽगतग्रामे आरूढाऽनारूढहस्तिनि अधिगताऽधिगते स्मृताऽस्मृते श्रद्धिताऽश्रद्धिते च शास्त्रार्थे क्रियाकृतवैलक्षण्यं न दृश्यते इत्यर्थः। ग्राममनादौ कर्तर्येव श्रमादिवैलक्षण्यदर्शनादिति भावः। ननु ज्ञानेच्छयोरिव यत्नस्याऽपि कर्तृस्थत्वात्तद्वाचिनः कृञोऽपि कर्ता न कर्मवत्स्यात्। ततश्च \`क्रियते घटः स्वयमेवे'ति यगादिर्न सिद्ध्येदित्याशङ्क्य कृञो न यत्नार्थत्वमित्याह-- करोतिरुत्पादनार्थ इति। उत्पत्त्यनुकूलव्यापारार्थक इत्यर्थः। एतच्च भूवादिसूत्रे भाष्ये स्पष्टम्। करोतेरुत्पादनार्थकत्वे तु कर्मस्थक्रियत्वं तत्कर्तुरुपपादयति-- उत्पत्तिश्च कर्मस्थेति। उत्पन्ने अनुत्पन्ने च वैलक्षण्यस्य प्रत्यक्ष्तवादिति भावः। तेनेति। कृञः कर्तुः कर्मस्थक्रियत्वेनैत्यर्थः। तथा च \`क्रियते घटः स्वयमेवे'त्यत्र यक्। तासि तु चिण्वदिट्पक्षे कारिता, तदभावे तु कर्तेति सिद्धवत्कृत्याह--करिष्यते घट इत्यादीति। चिण्वदिट्पक्षे \`कारिष्यते' इति रूपं, तदभावपक्षे तु \`ऋद्धनोः स्ये' इतीट्--करिष्यते। सीयुटश्चिण्वदिटि--कारिषीष्ट। तदभावे तु --कृषीष्ट। लुङि-- अकारि अकृत। नैतदिति। कर्मवत्वं न सिद्ध्येदित्यर्थः। \`यततेट इतिवत्सकर्मकत्वमेव न स्यादित्यपि बोध्यम्। एतेनेति। ज्ञानस्य कर्तृस्थत्वव्युत्पादनेनेत्यर्थः। अनुव्यवस्यमानेऽर्थे इति। अर्ते स्वयमेव निश्चयविषयतां संपद्यमाने इत्यर्थः। व्याख्यातमिति। समर्थितमित्यर्थः। कथं समर्थितमित्यत आह-- कर्तृस्थत्वेन यगभावादिति। अनुव्यवसायः = निश्चयः, तत्र कर्मकर्ता अर्थः, स न कर्मस्थक्रियः, अर्थे अनुव्यवसायकृतवैलक्षण्याऽभावात्, किंतु कर्तृस्थक्रिय एव, अनुव्यसायकर्तरि देवदत्ते हर्षादिदर्शनात्। ततश्चकर्मवत्त्वाऽभावान्न यक्।यकि तु कित्त्वात् \`घुमास्थागापाजहातिसा'मिति ईत्वे \`अनुव्यवसीयमान' इति स्यादित्यर्थः। ननु यगभावे कथं यकारश्रवणमित्यत आह-- श्यनीति। \`षो अन्तकर्मणि' इति धातोरनुव्यवपूर्वादुपसर्गवशेन निश्चयवृत्तेराने कृते श्यनि \`ओतः श्यनी' त्योकारलोपे \`अनुव्यवस्यमान' इति रूपसिद्धेरित्यर्थः। ननु कर्मवत्त्वाऽभावे \`भावकर्मणो' रित्यात्मनेपदाऽभावात्कथमिह लटः शानच्, तस्यात्मनेपदत्वादित्यत आह-- ताच्छील्यादाविति। \`ताच्छील्यवयोवचनशक्तिषु चान'शित्यनेन चानशित्यर्थः। तस्य च लादेशत्वाऽभावेन आत्मनेपदत्वाऽभावात् करमवत्त्वाऽभावेऽपि कर्मकर्तरि प्रवृत्तिर्निर्बाधा। तदाह-- न त्वात्मनेपदमिति। ननु \`अन्योन्यं स्पृशतः स्वयमेव यज्ञदत्त देवदत्ता'वित्यत्रापि कर्मत्वाद्यगादि स्यात्। तत्र हि स्पृशिः संयोगानुकूलव्यापारार्थकः। उभावपि कर्तारौ, कर्मभूतौ च। स्पर्शनक्रियाया एकत्वेऽपि आश्रयभेदात्तद्भेदमाश्रित्य यज्ञदत्तनिष्ठां स्पर्शनक्रियां प्रति देवदत्तस्य कर्मत्वम्। एवं देवदत्तनिष्ठां स्पर्शनक्रियां प्रति यज्ञदत्तस्य कर्मत्वम्।एवं कर्तृत्वप्युभयोर्ज्ञेयम्। एवंच उभयोः कर्तृत्वकर्मत्वसत्त्वादेकस्मिन् कर्तरि कर्मणि वा स्पृशिक्रिया सैवेतरस्मिन् कर्तरि कर्मणि वा वर्तते इति कर्मवत्त्वं स्यात्, आश्रयनिबन्धनं भेदमाश्रित्य तुल्यक्रियत्वोपपत्तेः। स्पृष्टाऽस्पृष्टयोरन्योन्यसंयोगकृतहर्षादितदभावर्सनाचच्चेत्यत आह-- सकर्मकाणां प्रतिषेध इति। एककर्मकाणां छिदिभिदिप्रभृतीनां कर्मणः कर्तृत्वविवक्षया अकर्मकाणां कर्तुः कर्मवत्त्वमुक्तम्। ये तु द्विकर्मकाः कर्मणः कर्तृत्वविवक्षायामपि सकर्मका धातवस्तेषां धातूनां कर्मकर्तुः कर्मवत्त्वप्रतिषेधो वक्तव्य इत्यर्थः। अन्योन्यं स्पृशत इति। कर्मवत्त्वे तु यकि तङि च \`स्पृश्येते' इति स्यादिति भावः। \`सकर्मकाणां प्रतिषेधः इत्यस्योदाहरणान्तरमाह-- अजा ग्रामं नयतीति। अजा ग्रामं स्वयमेव प्राप्नोतीत्यर्थः। अत्र नयनं प्रत्यजायाः कर्मणः कर्तृत्वविववक्षायामपि ग्राममादाय सकर्मकत्वान्न कर्मवत्त्वमिति भाव-। वस्तुतस्तु गते अगते चग्रामे वैलक्षण्याऽभावादेवाऽत्र क्मवत्त्वस्याऽप्राप्तिरिति नेदमस्य वार्तिकस्योदाहरणम्। अत एव भाष्ये अन्योन्यमाश्लिष्यतः, अन्योन्यं स्पृशतः, अन्योन्यं सङ्गृहीत इत्येवोदाहृतमिति शब्देन्दुशेखरे स्पष्टम्। दुहिपच्योरिति। \`कर्मवत्त्व'मिति शेषः। अनयोर्द्विकर्मकत्वादेकस्य कर्मणः कर्तृत्वविवक्षायामपि अन्यकर्मणा सकर्मकत्वात्पूर्ववार्तिकेन कर्मवत्त्वनिषेधे प्राप्ते प्रतिप्रवसोऽयम्।



(591) न दुहस्नुनमां यक्चिणौ ।3।1।89।

न दुह। दुह स्नु नम् एषां द्वन्द्वः। कर्मकर्तरीति। एतत्तु नाऽनुवृत्तिलभ्यं, पूर्वत्रानुपलम्भात्। किंतु \`कर्मवत्कर्मणा तुल्यक्रियः' इति समभिव्याहारलभ्यमेव। \`अचः कर्मकर्तरी'त्यतो मण्डूकप्लुत्या तदनुवृत्तिर्वा। दुहेरनेनेति। \`न दुहस्नुनमा'मित्यनेन दुहेः कर्मकर्तरि यक एव निषेधः। चिण्तु \`दुहश्चे'ति वक्ष्यमाणसूत्रेण विकल्पितो वक्ष्यते इत्यर्थः। कर्मकर्तरि तशब्दे परे दुहेश्चिण्वेति तदर्थः। \`चिण्तु विकल्पेनेष्यते' इति क्वचित्पाठः। दुग्धे इत्यत्र प्रक्रियां दर्शयति-- शप् लुगिति। दुहेः कर्मकर्तरि यकि निषिद्धे शप्प्रवर्तते, तस्य \`अदिप्रभतिभ्यः' इति लुगित्यर्थः। \`गौः पयो दुग्धे इति। गौः स्वयमेव पय उत्सृजतीत्यर्थः। कर्मकर्तृभूतायां गवि लट्। स्वरितेत्त्वेऽपि \`भावकर्मणो'रित्यात्मनेदमेव। \`न दुहेति न यक्। गांपयो दुग्धे इति तु नोदाहृतम्, \`गौणे कर्मणि दुह्यादेर्लादयो मताः'इत्युक्तेः। अचः कर्मकर्तरि। \`च्लेः सि'जित्यतश्च्लेरिति, \`चिण् ते पदः'इत्यतश्चिण्ते इति, \`दीपजने'त्यतोऽन्यतरस्यामिति चानुवर्तते। \`धातोरेकाचः' इत्यतोऽनुवृत्तस्य धातुग्रहणस्य अचा विशेषतत्वात्तदन्तविधिः। तदाह-- अजन्तादित्यादिना। अकारीति। \`कटः स्वयमेवे'ति शेषः। कर्मकर्तरि लुङ्। च्लेश्चिण्। वृद्धिः। रपरत्वम्। \`चिणो लु'गिति तशब्दस्य लुक्। अकृतेति। चिणभावपक्षे \`ह्रस्वादङ्गा'दिति सिचो लोपः।



(592) दुहश्च ।3।1।63।

दुहश्च। \`अच' इतिवर्जं पूर्वसूत्रं तत्रानुवृत्तं यत्तत्सर्वमिहानुवर्तते। कर्मकर्तरि तशब्दे परे दुहेश्चिण्वा स्यादित्यर्थः स्पष्ट इति न व्याख्यातम्। अनुवृत्तिसौकर्यार्थमेव पूर्वसूत्रं प्रकृतदुहधातावनुपयुक्तमप्युपन्यस्तम्। अदोहीति। दुहेः कर्मकर्तरि लुङ्। \`स्वयमेव गौः पय' इति शेषः। चिण्पक्षे लघूपधगुणः। चिणभावपक्षे आह--पक्षे क्स इति। \`शल इगुपधा'दित्यनेनेति भावः। लुग्वेति। \`लुग्वा दुहदिहलिहगुहा'मिति क्सस्यपाक्षिको लुगित्यर्थः। अथ \`दुहपच्यो'रित्यत्र पचेरुदाहरति-- उदुम्बरः फलं पच्यतेइति। \`उदुम्बरवृक्षं फलं पचति कालविशेष' इत्यत्र द्विकर्मकः पचिः। इह तु उदुम्बरो वृक्षः स्वयमेव कालविशेषमनपेक्ष्य फलं पक्वाश्रयं करोतीत्यर्थः। अत्र उदुम्बरस्यगौणकर्मणः कर्तृत्वेन विवक्षायां फलेन प्रधानकर्मणा सकर्मकत्वात् \`सकर्मकाणां प्रतषेधः' इति कर्मवत्त्वस्य प्रतिषेधे प्राप्ते \`दुहिपच्यो'रिति कर्मवत्त्वस्य प्रतिप्रसवाद्यगादिकमिति भावः। वस्तुतस्तु भाष्ये द्विकर्मकेषु पचेरपरिगणनान्न द्विकर्मकत्वमिति कारकाधिकारे प्रपञ्चितमस्माभिः। तथा च कर्मकर्तरि \`फलं पच्यते' इत्यत्र फलस्यैव कर्मतया तस्यकर्तृत्वविवक्षायां पचेरकर्मकत्वात् \`सकर्मकाणा'मिति प्रतिषेधस्याऽप्रसक्तेः प्रतिप्रसवविधिरयं व्यर्थं इति यद्यपि, तथाप्यत्र मते \`उदुम्बरः फलं पचती'त्यत्र कर्तृलकारे पचेः कर्तृस्थक्रियत्वात् कर्मस्थक्रियत्वाऽभावादुदुम्बरः फलं पच्यतिति कर्मकर्तरि \`कर्मवत्कर्मणेति कर्मवत्त्वस्याऽप्राप्तौ \`दुहिपच्यो'रिति कर्मवत्त्वस्य बहुलं पचेरपूर्वविधिरित्यन्यत्र विस्तरः। \`सृजियुज्योः श्यस्तु' इति वार्तिकम्। \`अनयोः सकर्मकयो'रित्यादि तद्भाष्यम्। अत्र सृजियुज्योर्दैवादिकयोर्न ग्रहणं,तयोरकर्मकताया उक्तत्वात्, किंतु \`सृज विसर्गे' इति तौदादिकस्य, \`युजिर्योगे' इति रौधादिकस्य च ग्रहणं, तत्र विसर्गः = उत्पादनम्। यथा प्रजाः सृजतीति।योगः-- संयोजनम्। यता अश्वं युनक्तीति। रथादिना संयोजयतीति गम्यते। सृजेः श्रद्धोपपन्ने इति। श्रद्धायुक्ते मुख्यकर्तर्येव उक्तो विधिरित्यर्थः। तत्र मुख्यकर्तरि अत्यन्ताऽप्राप्तं कर्मवत्त्वमिह बहुलं विधीयते। \`यजेस्तु कर्मकर्तर्येव उक्तविधि' रिति भाष्यात्तत्रापि कर्मणि क्रियाकृतवैलक्षण्याऽभावादप्राप्तं कर्मत्वमिह बहुलं विधीयते। कर्मत्वे सति यकि प्राप्ते तदपवादः श्यन्विधीयते। तेन \`ञ्नित्यादिर्नित्य'मित्याद्युदात्तत्वं सिध्यति। यकि तु \`तास्यनुदात्तेदित्यादिना लसार्वधातुकानुदात्तत्वे प्रत्ययस्वरेण यक उदात्तत्वं स्यात्। सृज्यते स्रजं भक्त इति। अत्र मुख्यकर्तरि लकारः। कर्मवत्त्वादात्मनेपदम्। यगपवादः श्यन्। श्रद्धया निष्पादयतीत्यर्थ इति। धातूनामनेकार्थत्वादित भावः। \`सृज्यते स्रजं भक्त' इत्यत्र यदा तु निष्पादयतीत्येवाऽर्थः, नतु श्रद्धयेति दा सृजति स्रजमित्येव भवति।अथ युजेरुदाहरति--युज्यते ब्रह्मचारी योगमिति। अत्र \`कर्मकर्तरि यगपवादः श्यन्नि'ति भाष्यम्। योगश्चित्तवृत्तिनिरोधः योगशास्त्रप्रसिद्धः। ब्रह्मचर्यं--स्त्रीसङ्गराहित्यम्। तद्योगाङ्गमिति च योगशास्त्रप्रसिद्धम्। स योगः ब्रह्मचारिणं युनक्ति = आत्मदर्शनेन संयोजयतीति कर्तृलकारे संयोजनक्रियायां योगो मुख्यकर्ता, ब्रह्मचारी तु कर्मेति स्थितिः। तत्र कर्मणो ब्रह्मचारिणः कर्तृत्वविवक्षायां \`युज्यते ब्रह्मचारी योग'मिति कर्मकर्तरि ब्रह्मचारिणि लकारः, कर्मवत्त्वात्तदैव यगपवादः श्यन्। ब्रह्मचारी प्राणायामाभ्यासादिश्रमबाहुल्यं विना स्वयमेव योगेन संबध्यते इत्यर्थः। तत्र ब्रह्मचारिणि कर्मकर्तरि धात्वर्थसंबन्धोऽनुयोगितया वर्तते, योगे तु प्रतियोगितया वर्तत इति स्थितिः। तत्र यद्यपि प्रतियोगिनो योगात् \`सहयुक्तेऽप्रधाने' इति तृतीयया भवितव्यं, तथापि युजेः प्रतियोगित्वावच्छिन्नसंबन्धोऽर्थः। तत्र प्रतियोगित्वं फलं, संबन्धो व्यापारः। प्रतियोगित्वरूपफलाश्रयत्वाद्द्वितीयेति समाहितं शब्देन्दुशेखरे। अत्र भाष्यप्रयोगादेव योगाद्द्वितीयेत्यन्ये। भूषाकर्मेति वार्तिकम्। भूषाकर्म, किरादि, सन् एषां द्वन्द्वः। अन्यत्रेति। प्रथमान्तात्स्वार्थे त्रल्। आत्मनेपदादन्यत्कर्मकार्यमिति लभ्यते। भूषा कर्म क्रिया येषां वाच्यतया ते भूषाकर्माणो धातवः। भूषणक्रियावाचिनामिति यावत्। तदाह-- भूषावाचिनामित्यादिना। अलङ्कुरुते कन्येति। स्वयमेव अन्यप्रयत्नं विना भूषणक्रियावतीत्यर्थः। अत्र भूषार्थकत्वात्कर्मकर्तरि तङेव, न तु यक्। अलमकृतेति। अत्र तङेव नतु चिण्। लुटि तु अलङ्कर्तेत्येव, नतु चिण्वदिटौ। अवकिरते हस्तीति। हस्तिनमवकिरति कुसुमादिरित्यत्र मुख्यकर्तरि लकारः। तत्र हस्ती कर्म। तस्यकर्तृत्वविवक्षायां स्वयमेव पुरुषप्रयत्नं विना वृक्षादिसमीपं गच्छन् पुष्पादिभिरवकीर्णवान् भवतीत्यर्थः। अत्रापि तङेव, नतु यगादि। अवाकीर्ष्टेति। \`लिङ्‌सिचोरात्मनेपदेषु' इति वेट्। गिरते इति। \`ओदनं स्वयमेवे'ति शेषः। \`गॄ निगरणे' अयं किरादिः। शप्रत्यये \`रिङ् शयग्लिङ्क्षु' इति रिङ्। अतिथिमाद्रियते इति मुख्यकर्तरि। आद्रियतेऽतिथिरिति कर्मकर्तरि। स्वयमेव आदरणाश्रय इत्यर्थः। अत्र यद्यपि शे यकि च न विशेषस्तथापि न्याय्यः श एव, यको निषिद्धत्वात्। स्वरे वा विशेषः। तङ् तु ङित्त्वादेव सिद्धः। अतिथेरभिहितत्वात् प्रथमेति विशेषः। आदृतेति। चिणोऽनेन निषेधे \`ह्रस्वादङ्गा'दिति सिचो लोपः। \`उश्चे'ति कित्त्वम्। अथ सन्नन्तस्योदाहरति-- चिकीर्षते कट इति। स्वयमेव कर्तुमिच्छाविषय इत्यर्थः। नन्विच्छायाः पुरुषरूपकर्तृनिष्ठत्वात्कृटरूपकर्मनिष्ठत्वाऽभावादित्छायां सत्यामसत्यां च कटे कर्मणि वैलक्षण्याऽदर्शनाच्च कर्मस्थक्रियत्वाऽभावादिह कर्मवत्त्वस्याऽप्रसक्तेस्तन्निषेधो व्यर्थ इत्यत आह--इच्छाया इति।



(593) न रुधः ।3।1।64।

न रुधः। अस्माच्चेश्चिण्नेति। अवारुद्ध गौरिति। \`स्वयमेवे'ति शेषः। कर्मकर्तरीत्येवेति। \`अचः कर्मकर्तरी'त्यतस्तदनुवृत्तेरिति भावः। अवारोधि गौर्गोपेनेति। इह गोः कर्मणः कर्तृत्वविवक्षाया अभावान्न चिण्निषेध इति भावः।



(594) तपस्तपः कर्मकस्यैव ।3।1।88।

तपस्तपः कर्मकस्यैव। आद्यं तप इति षष्ठ्यन्तम्। तपः कर्मकस्यैव तपधतोरिति लभ्यते। \`कर्त्तरिश'बित्यतः \`कर्तरीत्यनुवृत्तं प्रथमया विपरिणम्यते। \`कर्मवत्कर्मणे'त्यतः कर्मवदित्यनुवर्तते इति मत्वा सूत्रशेषं पूरयति -- कर्ताकर्मवदिति। विध्यर्थमिदमिति। एतच्चानुपदमेव उदाहरणव्याख्यावसरे स्पष्टीभविष्यति। ननु विद्यर्थत्वे एवकारो व्यर्थ इत्यत आह-- एवकारस्त्विति। तप्यते तपस्तापस इति। अत्र तपिरर्जनार्थक इत्याह-- अर्जयतीत्यर्थ इति। प्राजापत्यचान्द्रायणादिकृच्छ्राद्यात्मकं तपः संपादयतीत्यर्थः। मुख्यकर्तरि लः। मुख्यकर्तरि लः। संपादनस्य तापसात्मककर्तृस्थत्वात्तपोरूपकर्मस्थत्वाऽभावात् \`कर्मवत्कर्मणे'त्यप्राप्तं कर्मवत्त्वमनेन सूत्रेण विधीयते। तेन यगात्मनेपदादि। यदा तु तदपि दुःखजननात्मके संतापे वर्तते तदा \`तापसं तपस्तपती'त्येव भवति। दुःखयतीत्यर्थः। अत्र मुख्यकर्तृ तपः। तापसस्तु कर्म। अत्रापि दुःखजननव्यापारस्य तपोरूपकर्तृस्थतया तापसरूपकर्मस्थत्वाऽभावात् \`कर्मवत्कर्मणे'त्यनेन कर्मवत्त्वं न भवति। तपः कर्मकत्वाऽभावादनेनापि न कर्मवत्त्वम्। अतो यगादि कर्मकार्यम्। अथ लुङि अतप्तेत्यत्र कर्मवत्त्वाच्चिणमाशङ्क्य आह-- तोपऽनुतापे चेति चिण्निषेधात्सिजिति। तस्य \`झलो झली'ति लोपे परिनिष्ठितमाह-- अतप्तेति। उत्तपति सुवर्णं सुवर्णकार इति। अत्र तपः कर्मकत्वाऽभावान्न कर्मवत्त्वमपि भावः। भाष्ये तु एवकारादिदं सूत्रं नियमार्थमित्युक्तमिति शब्देन्दुशेखरे प्रपञ्चितमेतत्। वृत्त्यनुसारिण इत्यनेन भाष्यविरोधः सूचित इत्यलम्। \`दुहिपच्योर्बहुल'मिति कर्मवत्त्वविधिस्थदुहिप्रसङ्गात् \`न दुहस्नुनमामिति सूत्रमुपन्स्तं प्राक्। इदानां सिंहावलोकनन्यायेन स्नु धातुः क्षीरप्रस्रवणसूत्रमुपन्यस्यति- न दुहस्नुनमां यक्चिणाविति। तत्र स्नुधातोरुदाहरति--प्रस्नुते इति। स्नुधातुः क्षीरप्रस्रवणविषये उत्कण्ठीकरणे वर्तते। वत्सो गां प्रस्नौतीति मुख्यकर्तरि लकारे वत्सो गां क्षीरप्रस्रवणविषये उत्कष्ठयतीत्यर्थः। अन्तर्भावितण्यर्थोऽत्र स्नुधातुः। अत्र गौः कर्म। उत्कण्ठव्यापारस्तु कर्तृभूतवत्सनिष्ठः। उत्कण्ठा तु गोरूपकर्मनिष्ठा। गोः कर्मणः कर्तृत्वविवक्षायां तु-- प्रकृते गौः। स्वयमेव क्षीरप्रस्रवणविषये उत्कण्ठावतीत्यर्थः। तत्र उत्कण्ठा पूर्वं कर्मप्राप्तेऽनेन निषेधः। प्रास्नाविष्टेति। अत्र कर्मवत्त्वात्प्राप्तश्चिण् न । किंतु चिण्वदिटौ पक्षे स्तः। चिण्वदिडभावे तु \`स्नुक्रमो' रिति निमाद्वलादिलक्षण इण्न। तदाह--प्रास्नोष्टेति। णम उदाहरति-- नमते दण्ड इति। नमति दण्डं कश्चित्। नमयतीत्यर्थः। कर्मणः कर्तृत्वविक्षायां तु \`नमते दण्डः'। अत्र कर्मवत्त्वेऽपि न यक्। अनंस्तेति। अत्र कर्मवत्त्वेऽपि न चिण्। ननु णमधातोः प्रह्वीभावार्थकस्याऽकर्मकत्वात्कर्यवत्त्वाऽप्रसक्तेर्यक्चिणोर्न प्रसक्तिरित्यत आह-- अन्तर्भावितण्यर्थोऽत्र नमिरिति। धातूनामनेकार्थकत्वादिति भावः। यक्चिणोरिति। \`न दुहस्नुनमा'मिति यक्चिणोः प्रतिषेधसूत्रे दुहस्नुनमां, हेतुमण्णिश्रिब्रूञामिति च वाच्यमित्यर्थः। कारयते इति। \`स्वयं देवदत्त' इति शेषः। करोति देवदत्तः, तं प्रेरयति यज्ञदत्त इति ण्यन्तान्मुख्यकर्तरि लकारः। अत्र ण्यन्तकर्मणो देवदत्तस्य यज्ञदत्तप्रेरणमनपेक्ष्य कर्तृत्वविवक्षायां कर्मकर्तरि लकारः। कर्मवत्त्वेऽपि तङेव, न यगिति भावः। अचीकरतेति। अत्र कर्मवत्त्वेऽपि न चिण्, \`णिश्रीति चङेव। उच्छ्रयते दण्ड इति। \`स्वयमेवे'ति शेषः। \`दण्डमुच्छ्यति कश्चि'दिति मुख्यकर्तरि लकारः। तत्र कर्मणो दण्डस्य कर्तृव्यापारमनपेक्ष्य कर्तृत्वविवक्षायां कर्मकर्तरि लकारः। कर्मवत्त्वेऽपि न यक्, तङेव। उदशिश्रियतेति। कर्मवत्त्वेऽपि चिणभावात् \`णिश्री'ति चङ्। ननु \`कारिष्यते' इत्यत्र कथं चिण्वदिटौ, ण्यन्तस्याऽजन्तस्य उपदेशाऽभावादित्यत आह-- चिण्वदिट् तु स्यादेवेति। \`स्यसिच्सीयुट्तासिषुट इत्यत्र हि उपदेशे अजन्तस्येति नाऽर्थः, किंतु उपदेशे योऽच् तदन्तस्येत्यर्थः। तथा च णिजन्तस्योपदेशाऽभावेऽपि णेरुपदेशसत्त्वान्न दोष इति भावः। उच्छ्रायिष्यते इति। श्रिञ उपदेशे योऽच् तदन्तत्वाच्चिण्वदिटौ। ब्रूते कथेति। \`स्वयमेवे'ति शेषः। कथां ब्रवीति कश्चिदित मुख्यकर्तृलकारे कथा कर्म, तस्य पुरुषप्रयत्नाऽविवक्षायां क्मकर्तरि लकारः। कर्मवत्त्वात्तङ्। न कथां ब्रवीति कश्चिदिति मुख्यकर्तृलकारे कथा कर्म, तस्य पुरुषप्रयत्नाऽविवक्षायां कर्मकर्तरि लकारः। कर्मवत्त्वात्तङ्। न यक्। अवोचतेति। कर्मवत्त्वेऽपि न चिण् किंतु \`ब्रूवो वचिः' \`अस्यतिवक्तिख्यातिभ्योऽङ्ट \`वच उ' मिति भावः। उच्चारणएन शब्देषु प्राकट्यरूपविशेषदर्शनात् कर्मस्थक्रियत्वं बोध्यम्। णिश्रन्थीति। ण्यन्तस्ये श्रन्थेः ग्रन्थेः ब्रूञ आत्मनेपदविधावकर्मकस्य च यक्चिणोः प्रतिषेधो भारद्वाजीयाऽभिमत इत्यर्थः। अत्र णीति सामान्यस्य ग्रहणं न तु हेतुमण्णिच एव। ततश्च णिङन्तस्यापि न यक्चिणाविति मत्वाऽऽह--पुच्छमुदस्यति उत्पुच्छयते गौरिति। \`पुच्छादुदसने इति णिङ्। नन्वत्र उदसने पुच्छं कर्म, गौर्मुख्यकर्त्री, नतु कर्मकर्त्री।ततश्च नाऽत्र यक्चिणोः प्रसक्तिरित्यत आह-- अन्तर्भावितण्यर्थतायामिति। \`उदस्यती'त्यस्य उदासयतीत्यन्तर्भावितण्यर्थताश्रयणे उत्पुच्छयते गां देवदत्त इत्यत्र गौः कर्म, तस्यगोरूपकर्मणः प्रेयितृपुरुषप्रयत्नानपेक्षया कर्तृत्वविवक्षायां कर्मकर्तरि लकारे उत्पुच्छयते गौरिति भवतीत्यर्थः। स्वयमेव पुच्छमुदस्यतिगौरिति बोधः।उदपुपुच्छतेति। अत्र न चिण्। श्पचङाविति। \`उत्पुच्छयते गौ'रित्यत्र यकः प्रतिषेधाच्छप्। उदपुपुच्छतेत्यत्र चिणः प्रतिषेधाच्चङित्यर्थः। ननु \`श्रन्थ मोक्षणे, ग्र्नथ ग्रथने' इति श्रन्थिग्रन्थ्योश्चौरादिकतया । णिग्रहणेनैव सिद्धेः पुनर्ग्रहणं वयर्थमित्यत आह-- श्रन्थिग्रन्थ्योरिति। ग्रन्थति ग्रन्थमिति। रचयतीत्यर्थः। श्रन्थति मेखलां देवदत्त इति। विस्रंसयतीत्यर्थः। \`देवदत्त' इत्युभयत्रान्वेति। अत्र कर्मणो ग्रन्थस्य, मेखलायाश्च कर्तृत्वविवक्षायं ग्रन्थते ग्रन्थः, श्रन्थते मेखलेति च भवति। स्वयमेव ग्रन्थरचनाश्रयः, स्रंसनाश्रयश्चेत्यर्थः। तत्र कर्मवत्त्वेऽपि न यगिति भावः। अग्रन्थिष्ट, अश्रन्थिष्टेत्यत्र च न चिण्। क्रैयादिकयोस्त्विति। कर्मवत्त्वेऽपि तयोर्यकि निषिद्धे श्नाविकरण इति भावः। आत्मनेपदविधावकर्मको यस्तमुदाहरति-- विकुर्वते सैन्धवा इति। सैन्धवाः = अश्वाः। अत्र विपूर्वः कृञ् वल्गने वर्तते, उपसर्गवशात्। तदाह-- वल्गन्तीति। शब्दं कुर्वन्तीत्यर्थः। धात्वर्थेनोपसङ्ग्रहादकर्मकोऽयम्।मुख्यकर्तरि लकारः। वेरिति। \`वेः शब्दकर्मणः' इत्यन्तरं पठितेन \`अकर्मकाच्चे'ति सूत्रेण परगामिन्यपि फेल तङित्यर्थः। नन्वस्याऽकर्मकतया अश्वानां कर्मकर्तृत्वाऽभावान्न यकः प्रसक्तिरित्यत आह-- अर्न्तभावितेति।विपूर्वकः कृञ् शब्दं कुर्वाणस्य प्रेरणे यदा वर्तते तदा विकुर्वते सैन्धवानिति भवति। अश्वान् शब्दायतीत्यर्थः। तत्र सैन्धवानां कर्मणां पुरुषप्रेरणाऽविवक्षया कर्तृत्वविवक्षायां विकुर्वते सैन्धवा इति भवति। वल्गन्तीत्यर्थः। अत्र सैन्धवानां कर्मकर्तॄणां कर्मवत्त्वेऽपि न यगित्यर्थः। व्यकारिष्टति। चिणि निषिद्धे ण्यन्तत्वाऽभावाच्चङभावे सिचश्चिण्वदिटि वृद्दिरिति भावः। चिण्वदिडभावपक्षे आह-- व्यकृतेति। \`ह्रस्वादङ्गा'दिति सिचो लोपः।



(595) कुषिरञ्जोः प्राचां श्यन्परस्मैपदं च ।3।1।90।

कुषिरञ्जोः। अनयोरिति। \`कुष निष्कर्षे' \`रञ्ज रागे'इत्यनयोरित्यर्थः। कर्मकर्तरीति। \`अचः कर्मकर्तरी' त्यतो मण्डूकप्लुत्या तदनुवृत्तेरिति भावः। \`न दुहस्नुनमा'मित्यतो नेति, यगिति चानुवर्तते। तदाह-- न यगिति। किंतु श्यन्निति। यग्विषये इत्यर्थः। एवं च यग्विषयादन्यत्र न श्यः प्रवृत्तिः। \`न य'गित्यनुक्ताव श्यनो विधाने तु यग्विषयादन्यत्रार्द्धधातुकेऽपि श्यन् स्यादिति भावः। \`प्राचां'ग्रहणाद्विकल्पः। तदाह--कुष्यति कुष्यते वा पाद इति। \`स्वयमेवे'ति शेषः। कुष्णाति पादं देवदत्त इति मुख्यकर्तृलकारे पादः कर्म। तस्य पुरुषप्रयत्नमनपेक्ष्य कर्तृत्वविवक्षायां श्यनि परस्मैपदे च कुष्यतीति रूपम्। तदुभयाऽभावे यकि आत्मनेपदे च कुष्यते इति रूपमिति भावः। यक्श्यनोः स्वरे विशेषः। श्यनि \`कुष्यन्ती वधू'रित्यत्र \`शप्श्यनोर्नित्य'मिति नित्यं नुम्। यकि तु \`आच्छीनद्यो'रिति विकल्पः स्यात्। रज्यति रज्यते वा वस्रमिति। अन्तर्भावितण्यर्थतायां दैवादिकत्वाच्छ्यनि \`रज्यति वस्र'मित्यत्र रञ्जयतीत्यर्थः। मुख्ये कर्तरि लः। कर्मणः कर्तृत्वविवक्षायां तु रज्यति रज्यते वा वस्रमिति भवतीत्यर्थः। यगवि,ये तु नास्त्येवेति। \`श्य'निति शेषः। यकं प्रतिषिध्य तत्स्थाने श्यनो विधिसामर्थ्यादित्यर्थः। कोषिषीष्टेति। आर्द्धातुकत्वेन यगविषयत्वान्न श्यन्। तत्संनियोगशिष्टत्वात् परस्मैपदं च श्यनभावे सति न भवतीति भावः। रङ्क्षीष्टेति। रञ्जेः सीयुटि जस्य कुत्वेन गः। तस्य चर्त्वेन कः। अनुस्वारपरसवर्णौ। अत्र कर्मकर्तृप्रकरणे सर्वत्र पच्यते ओदनः स्वयमेवेति, भिद्यते काष्ठं स्वयमेवेत्यादौ स्वयंशब्दस्य आत्मना करणेनेत्यर्थः, न त्वात्मना कर्त्रेति, तथा सति कर्मण्येव लः स्यादिति \`णेरणौ' इति सूत्रे कैयटे स्पष्टम्। इति कर्मकर्तृप्रक्रिया।













.

 ***अथ तिङन्ते लकारार्थप्रकरणम्।***







अथ लकारार्थप्रक्रिया निरूप्यते।

(596)अभिज्ञावचने लृट् ।3।2।112।

अभिज्ञावचने लृट्। अभिज्ञा = स्मृतिः, सा उच्यते बोध्यते अनेनेति विग्रहः। तदाह--स्मृतिबोधिन्युपपदे इति। स्मृतिबोधकपदे समीपे प्रयुज्यमाने सतीत्यर्थः। \`भूते' इत्यधिकृतम्। \`अद्यतने ल'ङित्यतोऽनद्यतने इत्यनुवर्तते। तदाह--- भूतानद्यतने इति। लङ इति। \`अनद्यतने ल'ङित्यस्यापवाद इत्यर्थः। स्मरसीति। हे कृष्ण ! गोकुले अवसामेति यत्तत्स्मरसीत्यर्थः। अत्र वाक्यार्थः कर्म। कृतं गोकुलवासं स्मरसीति यावत्। एवमिति। समरसीति पदयोग इव बुध्यसे इत्यादिस्मृतिबोधकपदयोगेऽपि लृडित्यर्थः। ननु बुध्यत्यादेः स्मृति्त्वेन रूपेण स्मृत्यर्थकत्वाऽभावात्कथमिहि लृडित्यत आह-- तेषामपीति। पर्यवसानगत्या स्मृतिबोधकत्वात्तद्योगेऽपि लृट्। एतदर्थमेव वचनग्रहणमिति भावः।



(597) न यदि ।3।2।113।

न यदि। \`यदी'ति सप्तमीति मत्वाह--- यद्योगे इति। उक्तं नेति। \`अभिज्ञावचने' इति लृण्न भवतीत्यर्थः। अभिजानासीति। वने अभुञ्जमहीति यत्तस्मरसीत्यर्थः।



(598) विभाषा साकाङ्क्षे ।3।2।114।

विभाषा। उक्तविषये इति। अभिज्ञाबोधिन्युपपदे इत्यर्थः। लक्ष्यलक्षणभावेनेति। ज्ञाप्यज्ञाप्यकभावेनेत्यर्थः। अत्र व्याख्यानमेव शरणम्। स्मरसीति। पूर्वं वने अवसाम, तत्र वने गा अचारयामेति यत्तत् हे कृष्ण ! स्मरसीत्यर्थः। अत्र यदित्यस्य गम्यत्वेऽपि तस्य प्रयोगाऽभावान्न यद्योगः। वासो लक्षणमिति। \`चारणस्ये'ति शेष-। उभयत्रापि लृड्विकल्पः, अभिज्ञावचनयोगस्य अविशिष्टत्वादिति भावः। न च यद्योग एव \`विभाषा साङ्काक्षे' इति विकल्पोऽस्त्विति भ्रमितव्यं, \`यदि च अयदि चाऽयं विकल्प' इति भाष्यात्तदाह-- यच्छब्दयोगेऽपीति। \`परोक्षे लि'डिति प्राग्व्याख्यातमपि विशेषविवक्षया स्मार्यते। अहमर्थस्य प्रत्यक्षत्वात् परोक्षत्वाऽभावात्कथमस्य लिट उत्तमपुरुष इत्यत आह-- उत्तमपुरुषे चित्तेति। सुप्त इति। सुप्तत्वादहं विललापेत्यर्थः। अत्र स्वापाच्चित्तविक्षेपः। बहु जगदेति। मत्तत्वात्तस्य पुरस्तादहं बहु जगदेत्यर्थः। अत्र उन्मादाच्चित्तविक्षेपः। आदिना व्यासङ्गसङ्ग्रहः। अत्यन्तापह्नवे इति। अपरोक्षार्थमिदम्. कलिङ्गेष्ववात्सीरिति। अतस्त्वं न सहवासयोग्य इति प्रश्नः। \`अङ्गवङ्गकलिङ्गेषु सौराष्ट्रमगधेषु च। तीर्थयात्रां विना यातः पुनः संस्कारमर्हति।' इति वचनादिति भावः। नाहं कलिङ्गान् जगामेत्युत्तरम्। कलिङ्गशब्दस्य जनपदविसेषवाचित्वाद्बहुवचम्. अत्र तद्देशगमनोत्तरकालिकववासविषयकप्रश्ने कारणीभूतगमनस्यैवापलापादत्यन्तापह्नवो ज्ञेयः। कलिङ्गेष्ववात्सीरित्यत्र \`अकर्मकधातुभिर्योगे देशः कालो भावः' इति कर्मसंज्ञायाः पाक्षिकत्वान्न द्वितीयेति कारकाधिकारे निरूपितम्।



(599) हशश्वतोर्लङ् च ।3।2।116।

हशश्वतोर्लङ् च। स्पष्टम्।



(600) प्रश्ने चासन्नकाले ।3।2।117।

प्रश्ने चासन्नकाले। \`प्रश्ने इत्यनेन प्रश्नविषयो विवक्षित इत्याह-- प्रष्टव्यः प्रश्न इति। अर्थे इत्यन्तरं \`वर्तमानाद्धातो'रिति शेषः। प्रयोक्तृदृष्टिपथातिक्रान्तत्वमनासन्न्कालत्वम्। वृत्तौ तु पञ्चवर्षातीतकालोऽनासन्नकाल इत्युक्तम्।



(601) लट् स्मे ।3।2।118।

लट् स्मे । \`स्मे'त्यव्ययम्। तद्योगे लिड्विषये लट् स्यादित्यर्थः। यजति स्मेति। स्मशब्दो भूतकालद्योतकः।



(602)अपरोक्षे च ।3।2।119।

अपरोक्षे च। एवं स्मेति। पिता एवमुक्तवानित्यर्थः।



(603) ननौ पृष्टप्रतिवचने ।3।2।120।

ननौ पृष्ट। निवृत्तमिति। व्याख्यानादिति भावः। अकार्षीः किमिति प्रश्नः। ननु करोमीत्युत्तरम्। अकार्षमित्यर्थः। नन्विति संबोधने।



(604) नन्वोर्विभाषा ।3।2।121।

नन्वोर्विभाषा। न नु अनयोर्द्वन्द्वः। तदाह-- नशब्दे नुशब्दे चेति. लड्वा स्यादिति \`भूते' इति शेषः। अकार्षीः किमिति प्रश्नः। न कोरमि, नाकार्षमित्युत्तरम्। अहं नु करोमि, अहं न्वकार्षमिति च। \`तर्के नु स्या'दित्यमरः।



(605)पुरि लुङ् चाऽस्मे ।3।2।122।

पुरि लुङ् चास्मे। \`अस्मे इति च्छेदः। पुरेत्याकारान्तमव्यम्। पुरीति तस्य सप्तम्येकवचनम्। आत इति योगविभाघादाल्लोपः। मण्डूकप्लुत्येति। अत्र व्याख्यानमेव शरणम्। चाल्लडिति। तथा च लुङ् लट् च वेति फलितम्। पक्षे इति। एतदुपभयाऽभावपक्षे इत्यर्थः। यथाप्राप्तमिति। अनद्यतनपरोक्षभूते लिट्। परोक्षत्वाऽविवक्षायां तु लङित्यर्थः। \`अभिज्ञावचने ' इत्यारभ्य एतदन्ता विधयस्तृतीयस्य द्वैतीयीकाः। अथ तृतीयस्य तार्तीयीका विधयो वक्ष्यन्ते। भविष्यतीत्यनुवर्तमाने इति। \`भविष्यति गम्यादयः' इति सूत्रादिति भावः।



(606) यावत्पुरानिपातयोर्लट् ।3।3।4।

यावत्पुरा। यावत् पुरा इति द्वे पदे। अनयोः प्रयुज्यमानयोर्लट् स्यादित्यर्थः। लुडादेरपवादः। निश्चयं द्योतयत इति। \`यावत्तावच्च साकल्येऽवधौ मानेऽवधारणे'इत्यमरः। यावद्दास्यते तावद्भोक्ष्यते इति। यत्परिणमाणकं तत्परिमाणकमित्यर्थः। \`यत्तदेतेभ्यः परिमाणे वतु'बिति वतुबन्तत्वेन निपातत्वाऽभावान्न लडिति भावः। करणभूतयेति। \`पुरा यास्यती'ति प्रत्युदाहरणान्तरम्। पुर्‌शब्दस्य पुरेति तृतीयान्तमिदम्। तत्स्फोरणाय करणभूतयेत्युक्तम्।



(607) विभाषा कदाकर्ह्योः ।3।3।5।

विभाषा कदाकर्ह्योः। \`भविष्यति लड्वा स्या'दिति शेषपूरणम्। लडभावपक्षे लुटलृटौ यथाप्राप्तम्। तदाह--कदा कर्हि वा भुङ्क्ते भोक्ष्यते भोक्ता वेति। न च कर्हियोगे लडभावपक्षे लुडेवोचितो, नतु लृट्। \`अनद्यतने र्हिलन्यतरस्या'मिति र्हिलन्तकर्हियोगविरोधादिति वाच्यं, लृडुदाहरणस्य कदायोगमात्रविषयत्वादिहुः।



(608) किंवृत्ते लिप्सायाम् ।3।3।6।

किंवृत्ते लिप्सायां। किंशब्देन वृत्तं निष्पन्नं किंवृत्तमित्यभिप्रेत्य आह-- विभक्त्यन्तमिति लड्वेति। लडभावे तु लुट्लृटौ यथाप्राप्तम्। किंवृत्तशब्देन विभक्त्यन्तडतरडतमान्तानामेव ग्रहणमिति युक्तम्। कं कतरं कतमं वेति। \`क्षुधितमन्नलिप्स'मिति शेषः।



(609) लिप्स्यमानसिद्धौ च ।3।3।7।

लिप्स्यमानसिद्धौ च। लड्वेति। पक्षे यथाप्राप्तम्। लिप्स्यमानसिद्धौ लिप्सायायाः सत्त्वेऽप्यकिंवृत्तार्थमिदमिति मत्वोदाहरति-- योऽन्नमिति। योऽन्नं ददाति स स्वर्गं याति, योऽन्नं दास्यति स स्वर्गं यास्यति, योऽन्नं दाता स स्वर्गं यातेत्यन्वयः।



(610) लोडर्थलक्षणे च ।3।3।8।

लोडर्थलक्षणे च । लोडर्थः प्रैषादिरिति। \`विधिनिमन्त्रणामन्त्रणाधीष्टसंप्रश्नप्रार्थनेषु' इत्यनुवृत्तौ \`लोट् चे'ति लोड्विधानादिति भावः। कृष्णश्चेदिति। कृष्णबोजनकाले त्वं गाश्चारयेत्यर्थः। अत्र कृष्णभोजनं लोडर्थस्य गोचारणप्रैषस्य लक्षणम्, परिच्छेदकमिति यावत्। पक्षे लुट्लृटाविति। कृष्णश्चेद्भोक्ता, भोक्ष्यते वा, त्वं गाश्चारयेत्युदाहार्यम्।



(611) लिङ् चोर्ध्वमौहुर्तिके ।3।3।9।

लिङ् चोर्ध्वमौहूर्तिके। \`ऊर्ध्व'मिति विभक्तिप्रतिरूपकमव्ययम्। ऊर्ध्वं मुहूर्ताद्भव इति विग्रहः। केचित्तु \`ऊर्ध्व'मिति द्वितीयान्तम्, \`अकर्मकधातुभिर्योगे' इति कर्मत्वादित्याहुः। ऊर्ध्वमौहूर्तिक इति। ऊर्ध्वमुहूर्तशब्दाद्भवार्थे कालाट्ठिति भावः। ननु तद्धितार्थेत्यत्र दिक्सङ्ख्ये? इत्यनुवृत्तेः समानाधिकरणाधिकाराच्चात्र कथंसमास इत्यत आह-- निपातनादिति। पूर्वपदे आदिवृद्धिमाशङ्क्य आह-- उत्तरपदवृद्धिश्चेति। निपातनादित्यनुषज्यते। ऊर्ध्वमौहूर्तिके इति। मुहूर्तादूर्ध्वकालीने इत्यर्थः। इदं च लोडर्थलक्षण इत्यत्रान्वेति। लिङ्लटाविति। चाल्लट् समुच्चीयत इति बावः। वा स्त इति। पक्षे लुट्लृटौ यथाप्राप्तम्। छन्द इति। वेदमित्यर्थः। इति तृतीयस्य तृतीये भविष्यतीत्यधिकारस्था लविधयः। अथाऽस्मिन्नेव तृतीयपादे कतिपयान्विधीनाह--



(612) वर्तमानसामीप्ये वर्तमानवद्वा ।3।3।131।

वर्तमानसामीप्ये। स्वर्थे प्यञिति। अस्मादेव निर्देशाच्चतुर्वर्णादेराकृतिगणत्वाद्वेति भावः। इत्यारभ्येति। तृतीयस्य द्वितीये \`वर्तमान ल'डित्यारभ्य आपादसमाप्तेः \`उणादयो बहुल'मिति तृतीयपादादिमसूत्रात्पाग्वर्तमानाधिकारः। तस्मिन्नधिकारे येन विशेषणेन याभ्यः प्रकृतिभ्यो वर्तमाने प्रत्यया वहिताते सर्वे तेनैव विशेषणेन ताभ्यः प्रकृतिभ्यो वर्तमानसमीपकाले भूते भविष्यति च वा भवन्तीत्यर्थः। अत्र भूते भविष्यति चेत्यार्थिकं, तयोरेव वर्तमानसामीप्यसत्त्वात्। कदा आगतोऽसीत्यगतं प्रति प्रश्नः। अयमागच्छामित्युत्तरम्। अव्यवहितपूर्वकाले आगतवानस्मीत्यर्थः। वर्तमानसमीपकाले भूते लट्। \`अय'मित्यनेन आगमनकालीनं प्रस्वेदपरिकरबन्धादियुक्तं रूपं निर्दिश्यते इदानीमागमनं सूचयितुम्। आगममिति। वर्तमानवत्त्वाऽभावे भूते लुङ्। कदा गमिष्यसीति गमनात्प्राक् प्रश्ने, एष गच्छामीत्युत्तम्। अव्यवहितोत्तरकाले गमिष्यामीत्यर्थः। \`एष' इति तु अयमितिवद्वयाख्येयः। वर्तमानकालसमीपे भविष्यति लट्। गमिष्यामि वेति। वर्तमानवत्त्वाऽभावे भविष्यति लृट्।



(613) आशंसायां भूतवच्च ।3।3।132।

आशंसायां भूतवच्च। नानुवर्तते इति। अत्र व्याख्यानमेव शरणम्। अप्राप्तस्य प्रियसय् प्राप्तीच्छा आशंसा। सा च भविष्यद्विषयैव। भूते इच्छाविरहात्। तदाह-- भविष्यति काले इति। देवश्चेदिति। देव = पर्जन्यः, अवर्षीच्चेद्धान्यमवापम्स्म। वर्षति चेद्वपामः। वर्षिष्यति चेद्वप्स्याम इत्यन्वयः। भूतवद्भावाद्भविष्यति लुङ्-- अवर्षीदिति अवाप्स्मेति च भवति। वपधातोर्लुङि उत्त्मपुरुषबहुवचने अवाप्स्मेति भवति। वृष्टिवापयोरुभयोरप्याशंसाविषयत्वादुभत्रापि लुङ। वर्तमानवत्त्वपक्षे तु लट्। तदुभयाऽभावे तु लृट्। ननु भूतवत्त्वपक्षे लङ्‌लिटावपि कुतो न स्यातामित्यत आह-- सामान्यातिदेशे इति। भूतत्वसामान्ये विहितस्याऽतिदेशादनद्यतनभूतत्वविशेषविहितयोर्लङ्‌लिटोर्नाऽतिदेश इत्यर्थः। एतच्च भाष्ये स्पष्टम्।



(614) क्षिप्रवचने लृट् ।3।3।133।

क्षिप्रवचने लृट्। वचनग्रहणात्क्षिप्रपर्याये इति लभ्यते। तदाह-- क्षिप्रपर्याये इति। पूर्वविषये इति। आशंसायामित्यर्थः। \`आशंसायां भूतवच्चे'त्यस्यापवादः। ननु \`क्षिप्रवचनेने'त्येतावतैव आशंसायां क्षिप्रपर्याये उपपदे भविष्यति न भूतवन्न वर्तमानवदिति लाभाल्लृङ्गहणमनर्थकमित्यत आह-- नेति वक्तव्ये इति। \`क्षिप्रवचने ने'त्युक्ते \`सामान्यातिदेशे विशेषानतिदेशः इनि न्यायेन भविष्यत्सामान्ये विहितस्य लृट एव निषेधः स्यान्नतु लुटः, तस्यअनद्यतनभविष्यद्विशेषविधानात्। शीघ्रं वप्स्याम इति। अनद्यतनत्वद्योताय श्वश्शब्दः। अत्र न लुडिति भावः।



(615) आशंसावने लिङ् ।3।3।134।

ाशंसावचने लिङ्। आशंसायाः प्राप्तीच्छाया भूते असंभवाद्भविष्यतीति लभ्यत इति मत्वाह-- भविष्यतीति। \`आशंसायां भूतवच्चे'त्यस्यापवादः। तदाह-- नतु भूतवदिति। गुरुश्चेदिति। गुरुरुपेयाच्चेत् क्षिप्रमधीयीयेत्याशंसे इत्यन्वयः। क्षिप्रयोगेऽपि परत्वाल्लिङेव, नतु लृडिति भावः।



(616) नाऽनद्यतनवत्क्रियाप्रबन्धसामीप्ययोः ।3।3।135।

नाऽनद्यतनवत्। क्रियायाः प्रबन्धः = सातत्यम्। तदाह-- क्रियायाः सातत्ये इति। अनद्यतनबदित्यनेन अनद्यने भूते भविष्यति च विहितौ लङ्लुटौ विवक्षितौ। तदाह-- लङ्लुटौ नेति। अनद्यतने भूते लङ् न भवति, भविष्यत्यनद्यतने तु लुग्नेत्यर्थ-। क्रियासातत्ये लङ्निषेधमुदाहरति-- यावज्जीवमन्नमदादिति। लुङि \`गातिस्थे' ति सिचो लुक्। सामीप्ये उदाहरिष्यन्नाह-- सामीप्यमिति। येयमिति। पोर्णमास्या उपरि कृष्णपक्षे कतपयाहोरात्रे व्यवधानेऽपि सामीप्यमस्त्येव, पौर्णमास्यन्तरेण सजातीयेन व्यवधानाऽभावात्। आधितेति। धाधातोर्लुङि \`स्थाध्वोरिच्चे'ति धाधातोरित्त्वं, सिचः कित्त्वं च \`ह्रस्वादङ्गा'दिति सिचो लोपः। सोमेनायष्टेति। \`येयं पौर्णमास्यतिक्रान्ता तस्या'मित्यनुषज्यते। अथ क्रियासातत्ये लुटो निषेधमुदाहरति-- येयममावास्येति। सोमेन यक्ष्यते इति। \`येयममावास्या आगामिनी तस्या'मित्यनुषज्यते।



(617)भविष्यति मर्यादावचनेऽवरस्मिन् ।3।3।135।

भविष्यति मर्यादा। \`अवरस्मि'न्निति च्छेदः। अनद्यतनवन्नेति। लुण्नेत्यर्थः। \`अक्रियाप्रबन्धार्थ'मिति भाष्यम्। \`असामीप्यार्थं चे'ति कैयटः। योऽयमिति। कस्मिंश्चिज्जनपदविशेषे वसतः आपाटलिपुत्राद्योऽयं गन्तव्योऽध्वा तस्य अध्वनो मध्यवर्तिन्याः कौशाम्ब्याः यदवरं पूर्वप्रदेशस्तत्र सक्तून् श्वः प्रभृति पास्याम इति योजना। अत्र कौशाम्ब्या इति मर्यादा गम्यते। \`अवर'मित्यनेन अवरत्वं गम्यते। अत्र भविष्यत्यद्यतेन लुण्न, किंतु लृडेवेति भावः। कालविभागे। पूर्वसूत्रमिति। \`भविष्यति मर्यादावचनेऽवरस्मि'न्निति सूत्रमित्यर्थः। ननु कालमर्यादायामपि पूर्वसूत्रेणैव सिद्धमित्यतआह-- अहोरात्रेति। तथा च आहोरात्रसंबन्धिनि प्रविभागे \`भविष्यति मर्यादावचने इत्युक्तविधिर्न भवतीत्यर्थः। ननु \`भविष्यति मर्यादावचनेऽवरस्मिन्कालविभागे चानहोरात्राणामित्येकमेव सूत्रं कुतो नेत्यत आह-- योगविभाग उत्तरार्थ इति। इदमुत्तरसूत्रे स्पष्टीभविष्यति। योऽयं वत्सर आगामीति। कालतो मर्यादायामुदाहरणम्। आग्रहायण्या इति। मार्गशीर्षपौर्णमास्या इत्यर्थः। युक्ता इति। नियमयुक्ता इत्यर्थः। अध्येष्यामहे इति। अत्र न लुट्, किंतु लृडेवेति भावः। पञ्चदशरात्रयुक्ता इति। पञ्चदश रात्रयो यस्य पक्षस्येति बहुव्रीहिः। \`अच्प्रत्यन्ववपूर्वादित्यत्र अजिति योगविभागादच्समासान्तः। यद्वापञ्चदशानां रात्रीणां समाहारः पञ्चदशरात्रः। \`अहःसर्वैकदेशे'त्यच्समासान्तः। \`सङ्ख्यापूर्वंरात्रं क्लीब'मिति तु \`लिङ्गमशिष्यं लोकाश्रयत्वाल्लिङ्गस्ये'ति वचनान्न भवति।



(618) परस्मिन्विभाषा ।3।3।138।

परसमिन्विभाषा। अनुवर्तते इति। तथा च भविष्यति काले मर्यादोक्तौ परस्मिन् विभागे अनद्यनवद्वेति फलितम्। \`लिङ्निमित्ते लृङ् क्रियातिपत्तौ' इति व्याख्यातं भूधातुनिरूपणे।



(619) भूते च ।3।3।140।

भूते च। अधिकारोऽयम्। अनुवर्तते इति। तथा च लिङ्निमित्ते लृङ् क्रियातिपत्तौ भूत इति अधिक्रियते इति फलितमिति भावः।



(620) वोताप्योः ।3।3।141।

वोताप्योः। अयमप्यधिकारः। वा आ उताप्योरिति छेदः। भूते इति, लिङ्निमित्ते लृङिति चानवर्तते। तदाह--उताप्योरित्यतः प्रागिति। \`उताप्योः समर्थयो'रित्यतः प्रागित्यर्थः। नन्वनेन \`उताप्यो'रित्यतः प्राग्भूते लिङ्निमित्ते लृङ्वेत्याधिकाराक्रान्तत्वाद्भूतेचेति पूर्वमधिकारसूत्रं निर्विषयमित्यत आह-- पूर्वसूत्रं त्विति। \`उताप्योः समर्थयोर्लि'ङित्यारभ्य इच्छार्थेभ्यो विभाषे'त्यतः प्राक् \`भूते चे'ति पूर्वमधिकारसूत्रं प्रवर्तत इत्यर्थः। इमावधकारौ यत्रलिङ्विधिस्तत्रैव प्रवर्तेतते, नतु लडादिविधौ, लिङ्निमित्ताऽभावात्।



(621) गर्हायां लडपिजात्वोः ।3।3।142।

गर्हायाम्। अपि जातु अनयोर्द्वन्द्वः। अत्र \`वोताप्योरिति भूते लिङ्निमित्ते लृङ् वा इत्यधिकारो न संबध्यते। लड्विधानेन तद्विषये लिङ्‌निमित्ताऽभावात्। कालत्रये इति। वर्तमाने भूते। भविष्यति चेत्यर्थः। भविष्यतीति निवृत्तम्। अतः कालसामान्ये लडिति भावः। परत्वादिति। अनवकाशत्वाच्चेत्यपि द्रष्टव्यम्। \`अपि जाया'मित्यत्र , \`जातु गणिका'मित्यत्र अपि- जातुशब्दौ निन्दाद्योतकौ। तदाह-- गर्हितमेतदिति।



(622) विभाषा कथमि लिङ् च ।3।3।143।

विभषा कथमि। गर्हायामित्येवेति। अनुवर्तत एवेत्यर्थः। \`कालत्रये लि'ङिति शेषपूरणम्। भविष्यतीति निवृत्तमिति। भावः चाल्लडिति। \`समुच्चीयते' इति शेषः। तथा च कथमित्यस्मिन् प्रयुज्यमाने कालत्रये गर्हायां लिङ्लटौ वा स्त इति फलितम्। कथं धर्मं त्यजेरिति। त्यक्तत्वान् त्यक्ष्यसि त्यजसि वेत्यर्थः। \`गर्हितमेतदिति कथंशब्दाद्गम्यते। लटि उदाहरति-- त्यजसि वेति। उक्तोऽर्थः। पक्षे इति। विभाषाग्रहणाल्लिङ्लटोरभावपक्षे भूते वर्तमाने भविष्यति च कालत्रये लिट्‌लङ्‌लुङ्‌लट्‌लुट्‌लृट इत्यर्थः। अत्रेति। अत्रा = उक्तविषये भविष्यति काले क्रियाया अनिष्पत्तौ गम्यमानां \`लिङ्‌निमित्ते लृङ् क्रियातिपत्तौ' इति नित्यमेव लृङ्, कथमो गर्हायाश्च लिङ्‌निमित्तस्य सत्त्वादित्यर्थः, विशेषविहितत्वादिति भावः। भूते वेति। \`वोताप्यो'रिति भूते लिङ् निमित्ते लृङ् वेत्यधिकृत्वादुक्तविषये भूतकाले लृङ् वेत्यर्थः। भविष्यि नित्यं लृडित्यत्रोदाहरति-- कथं नामेति। \`तत्र भवा'निति समुदायः पूज्यवाची। वेदप्रामाण्याभ्युपगन्तेति यावत्। एवंविधः कथं धर्मत्यक्ष्यत्, तत्त्यागस्य गर्हितत्वादिति भावः।



(623) किंवृत्ते लिङ्‌लृटौ ।3।3।144।

किंवृत्ते लिङ्लृटौ। नानुवर्तते इति। व्याख्यानादिति भावः। विभक्त्यन्तं डतरडतमान्तं च किंशब्दनिष्पन्नं किंवृत्तमित्युक्तम्। तस्मिन्प्रयुज्यमाने गर्हायां लिङ्‌लृटौ स्त इत्यर्थः। सर्वलकाराणामपवादाविति वृत्तिः। लृङ् प्राग्विदिति। भविष्यति नित्यं लृङ्, भूते वेति प्रागुक्तमिहाप्यनुसन्धेयमित्यर्थः। लिङ्‌निमित्तस्य किंवृत्तस्य गर्हायाश्च सत्त्वादिति भावः।



(624) अनवक्लृप्त्यमर्षयोरकिंवृत्तेऽपि ।3।3।145।

अनवक्लृप्यमर्ष। निवृत्तमिति। व्याख्यानादिति भावः। अनवक्लृप्त्यमर्षयोर्लिङ्‌लृटोश्च यथासङ्ख्यं नेष्यते, अल्पाच्तरस्य अमर्षशब्दस्य पूर्वनिपातत्यागादिति वृत्तिः। न सम्भावयामीति। अकिंवृत्ते उदाहरणम्। भवान् हिरं निन्देदिति यत्तन्न संभवायामि, न मर्षये वेत्यन्वयः। किंवृत्ते उदाहरति--कः कतर इति। लृङ्‌प्राग्वदिति। भविष्यति नित्यं लृङ्, भूते वेत्युक्तमिहाप्यनुसंधेयमित्यर्थः।



(625) किङ्किलाऽस्त्यर्थेषु लृट् ।3।3।146।

किङ्किला। किंङ्किलेति। समुदायस्य, अस्त्यर्थानां च द्वन्द्वः। यावदिति। \`गर्हायां चेत्तः प्रागित्यर्थः। किङ्किलेत्यस्मिन् अस्त्यर्थेषु च प्रयुज्यमानेषु अनवक्लृप्त्यमर्षयोर्लृट् स्यादित्यर्थः। पूर्वसूत्रेण लृङ्लृरटोः प्राप्तौ लृडेवेत्यर्थमिदम्। तदाह-- लिङोऽपवाद इति। न श्रद्दधे इति। न संभावयामीत्यर्थः। त्वं शूद्रान्नं भोक्ष्यसे इति यत्तन्न श्रद्दधे, न मर्षये वा किङ्किलेत्यन्वयः। किङ्किलेति क्रोधं द्योतयति। अस्तीति। शूद्रस्य स्त्री शूद्री। तां गमिष्यसीत्यस्ति भवति विद्यते वेत्यन्वयः। अत्र लृङ् नेति। भविष्यति नित्यं लृङ्, भूते वेत्युक्तमिह न संभवति, अत्र लिङो विध्यभावेन लिङ्‌निमित्तविरहात्।



(626) जातुयदोर्लिङ् ।3।3।147।

जातुयदोर्लिङ्।जातु यत् अनयोः प्रयोगे अनवक्लृप्त्यमर्,योर्लिङ् स्यादित्यर्थः। यदिति विभक्तिप्रतिरूपकमव्ययम्। \`अनवक्लृप्त्यमर्षयोरकिंवृत्तेऽपी'ति लिङ्‌लृटौ प्राप्तौ लिङेवेत्यर्तमिदम्। तदाह--- लृटोऽपवाद इति। यदायद्योरिति। यदायद्योः प्रयोगेऽपि उक्तविषये लिङ उपसङ्ख्यानमित्यर्थः। जात्वादिशब्दा उदाहरणे अनवक्लृप्त्यमर्षद्योतकाः। त्वादृशो हिरं निन्देदित्यतेतन्नावकल्पयामि, न मर्षयामि वेत्यन्वयः। नावकल्पयामीत्यस्य न संभवायामीत्यर्थः। लृङ् प्राग्वदिति। भविष्यति नित्यं लृङ्भूते वेत्युक्तमिहाप्यनुसंधेयमित्यर्थः, जात्वादियोगस्तु, अनवक्लृप्त्यमर्षयोश्च लिङ्‌निमित्तत्वादिति भावः।



(627) यच्चयत्रयोः ।3।3।148।

यच्चयत्रयोः। यच्चेति समुदाये यत्रशब्दे च प्रयुज्यमाने अनवक्लृप्त्यमर्षयोर्लिङ् स्यादित्यर्थः। लृटोऽपवादः। योगविभागस्तु उत्तरसूत्रे अनयोरेवानुवृत्त्यर्थः। उदाहरणे यच्चेति यत्रेति च अनवक्लृप्त्यमर्षद्योतकौ। त्वमेवं कुर्या इत्येतन्न श्रद्दधे, न मर्षयामि वेत्यन्वयः। अत्रापि \`भविष्यति नित्यं लृङ्, भूते वे'त्युक्तमनुसंधेयम्। लिङ्‌निमित्तस्य सत्त्वात्।



(628) गर्हायां च ।3।3।149।

गर्हायां च। निवृत्तमिति। व्याख्यानादिति भावः। \`यच्चत्रयोरिति, लिहिति चानुवर्तते। तदाह---यच्चयत्रयोर्योगे इति।लिङेवेति। नतु लकारान्तरमित्यर्थः। उदारसणे यच्चेति यत्रेति च गर्हाद्योतकम्। \`त्वं शूद्रं याजये' रितियत्तदन्याय्यमित्यन्वयः। लृङ् प्राग्वत्।



(629) चित्रीकरणे च ।3।3।150।

चित्रीकरणे च। यच्चयत्रयोः प्रयोगे आश्चर्ये गम्ये लिहेव स्यान् तु लकारान्तरमित्यर्थः। उदाहरणे यच्चेति यत्रेति चाश्चर्यद्योतकम्। त्वं शूद्रं याजयेरिति यत्तदाश्चर्यमित्यन्वयः।



(630) शेषे लृडयदौ ।3।3।151।

शेषे लृडयदौ।यच्चयत्राभ्यामन्यः शेषः। तदाह-- यच्चयत्राभ्यामन्यस्मिन्निति। \`यदिभिन्ने' इति शेषः। लृट्‌स्यादिति। नतु लकारान्तरमित्यर्थः। आश्चर्यमिति। अन्धः कृष्णं द्रक्ष्यतीत्याश्चर्यमित्यन्वयः। नामेत्यव्ययमाश्चर्यद्योतकम्। मूक् इति। मूकोऽधीयीत इत्याश्चर्यमित्यन्वयः। यदीत्याश्चर्यद्योतकम्।



(631) उताप्योः समर्थयोर्लिङ् ।3।3।152।

उताप्योः। समौ अर्थौ ययोरिति विग्रहः। शकन्ध्वादित्वात्पररूपम्। एकार्थयोरित्यर्थः। कमर्तमादायानयोरेकार्थकत्वमित्यत आह-- बाढमिति। तथा च बाढार्थकयोः उत अपि इत्यनयोः प्रयोगे लिङ् स्यान्न तु लकारान्तरमित्यर्थः। उत अपि वेति। उत हन्यादघं हरिः, अपि हन्यादघं हरिरित्यन्वयः। \`उताऽपी'बाढमितयर्थकौ। गम्यते इति। \`उत दण्ड पतिष्यती'त्यत्र उतशब्देन प्रश्नो गम्यते। \`अपिधास्यति द्वार'मित्यत्र अपिना धाधातोः प्रच्छादनार्थकत्वं गम्यत इत्यर्थः। इतः प्रभृतीति। \`वोताप्यो'रिति मर्यादायामाङ्। \`उताप्यो'रत्यतः प्राग्भूते लिङ्‌निमित्ते लृङ् वेत्यधिक्रियते। \`उताप्यो'रित्यादिसूत्रेषु भूते \`लिङ्‌निमित्ते लृङ् क्रियातिपत्तौ' इत्येवाधिक्रियते इत्युक्तम्। एवं च \`उताप्यो'रिति सूत्रप्रभृति लिङ्‌निमित्तेक्रियापत्तौ भूते लृङित्येवाधिक्रियते, नतु वाग्रहणम्। अतो नित्यमेवाऽत्र विषये क्रियातिपत्तौ भूते भविष्यति च लृङित्यर्थः।



(632) कामप्रवेदनेऽकच्चिति ।3।3।153।

कामप्रवेदनेऽकच्चिति। \`अकच्चिती'ति च्चेदः। तदाह-- नतु कच्चितीति। सर्वलकारापवादः। अभिप्रायः = इच्छा। काम इति। भवान् भुञ्जीतेति मे कामः। इच्छेत्यर्थः। अत्र लिङ्‌निमित्तस्य सत्त्वात् क्रियातिपत्तौ भूतेऽपि नित्यं लिङ्। प्रश्न एवायं कामप्रवेदनद्योतक इति प्राप्तिः। अत्र कच्चिच्छब्दस्य इच्छार्थकत्वाऽभावादिच्छार्थेष्विति वक्ष्यमाणं नाऽत्र प्रवर्तते।



(633) संभावनेऽलमितिचेत्सिद्धाऽप्रयोगे ।3।3।154।

संभावने। अलमर्थोऽत्र प्रौढिरिति। पर्याप्तिरित्यर्थः। विपरिणम्यते इति। संभावने इति यत् सप्तम्यन्तं तदावर्त्त्य प्रथमया संभावनमिति च विपरिणम्यते, यत्तु अलमिति प्रथमान्तं तदावर्त्त्य सप्तम्या अलमि इति च विपरिणम्यत इत्यर्थः। \`छान्दसं विभक्तिव्यत्ययमाश्रित्ये'ति शेषः। तथा च संभावने इति सप्तम्यन्तं, संभावनमिति प्रथमान्तं च लभ्यते। तथा अलमिति प्रथमान्तमलभि इति सप्तम्यन्तं च लभ्यते। तत्र संभावने इति सप्तम्यन्तमर्थनिर्देशपरं। तदाह-- संभावनेऽर्थ लिङ्‌स्यादिति। उत्कटान्यतरकोटिकं ज्ञान संभावनमित्युच्यते। संभावनमितिप्रथमान्तं तु अलमिति प्रथमान्तेन विशेष्यते। इति र्हेतौ। तदाह-- तच्चेदिति। तत् = संभावनम्‌, अलं = पर्याप्तिहेतुकं चेदित्यन्वयः। षिधधातोर्ज्ञानार्थकात् \`मतिबुद्धी'त वर्तमाने कर्मणि क्ते सिद्धशब्दः। सिद्धे गम्यमानेऽप्यलमर्थे अप्रयोगो यस्य स सिद्धाऽप्रयोगस्तस्मिन्निति विग्रहः। अलमीति सप्तम्यन्तमत्र विशेष्यसमर्पकं संबध्यते। अलंशब्दप्रयोगं विनापि तदर्थे गम्यमाने इति यावत्। तदाह-- सिद्धाऽप्रयोगे सतीति। \`अलमी'ति शेषः। अपि गिरिमिति। बलवन्तं पुरुषमधिकृत्य अत्युक्तिरियम्। प्रायेण शिरसा गिरि भेत्तुमयं समर्थ इत्यर्थः। गिरिभेदसंभावनस्य सामर्थ्यहेतुकत्वद्योतकोऽपिशब्दः। अत्र लिङ्‌निमित्तसत्त्वात् क्रियातिपत्तौ भूते लृङ्। \`अलमिति संभावने सिद्धाऽप्रयोगश्चे'दिति सुवचम्।



(634) विभाषा धातो सम्भावनवचनेऽयदि ।3।3।155।

विभाषा धातौ। \`अयदी'ति छेदः। तदाह-- नतु यदिति। लिङभावे लृट्, \`शेषे लडयदौ' इत्यतस्तदनुवृत्तेः। संभावयामीति। प्रायेण भोक्तुं समर्थ इत्यर्थः।



(635) हेतुहेतुमतोर्लिङ् ।3।3।156।

हेतुहेतुमतोर्लिङ्। पूर्वसूत्राद्विभाषानुवृत्तिं मत्वा आह-- वा स्यादिति। पक्षे लृट्। हेतुभूते फलभूते वाऽर्थे वर्तमानाद्धातोर्लिङ् वा स्यादिति यावत्। भविष्यत्येवेति। लिङित्यनुवर्तमाने पुनर्लिङ्ग्रहणादिति भावः। हन्तीति। इतिर्हेतौ। वर्तमानकालिकहननाद्धेतोरित्यर्थः। अत्र लिङ्‌निमित्तसत्त्वाद्भविष्यति तु क्रियातिपत्तौ भूते च लृङ्।



(636) इच्छार्थेषु लिङ्लोटौ ।3।3।157।

इच्छार्थेषु लिङ्‌लोटौ। इच्छार्थकधातुषु प्रयुज्यमानेषु लिङ्‌लोटौ स्तः। सर्वलकारापवादः। असमानकर्तृकविषयमिदम्। समानकर्तृकेषु तु \`लिङ् चे'ति वक्ष्यते। इच्छामिति। भुञ्जीत भवानिति इच्छामीत्यन्वयः। कामप्रवेदने इति। परं प्रति स्वाभिप्रायाविष्करणे \`इच्छार्थेषु लिङ्लोटा'विति विधिरित्यर्थः। इच्छन्करोतीति। परं प्रति स्वाभिप्रायाविष्करणाऽभावान्न लिङ्‌लोटाविति भाव-। \`कामप्रवेदनेऽकच्चिती'ति सूत्रं तु प्रकरणादिना यत्र कामप्रवेदनं, नत्विच्छार्थकमुपपदमस्ति तद्विषयमिति बोध्यम्। इत उत्तरसूत्रं \`समानकर्तृकेषु तुमु'न्निति तु कृदधिकारे व्याख्यास्यते।



(637) लिङ् च ।3।3।159।

लिङ् च। समानकर्तृकेष्विति, इच्छार्थेष्विति चानुवर्तते। तदाह-- समानेत्यादि। भुञ्जीयेतीच्छतीति। अत्र भोक्तुरेव इषिकर्तृत्वात्समानकर्तृकत्वम्। \`समानकर्तृकेषु इच्छार्थेष्वि'ति लोटो निवृत्त्यर्थमिदं सूत्रम्। क्रियातिपत्तौ तु भविष्यति नित्यं लृङ्, भूते चेत्यधिकारः संपूर्णः। इच्छार्थेभ्यो। लिङित्येवानुवर्तते। समानकर्तृकेष्विति तु निवृत्तम्। तत् सूचयन्नुदाहरति-- इच्छेत् इच्छतीति। \`विधिनिमन्त्रणे'ति बूधातौ व्याख्यातमप सूत्रकर्मप्राप्तत्वात्समारितम्। एवं लोडिति। लोट् चेति विध्यादिषु विहितो लोडप्येवमुदाहर्तव्य इत्यर्थः।



(638)प्रैषातिसर्गप्राप्तकालेषु कृत्याश्च ।3।3।163।

प्रैषातिसर्ग।लोट् चेति। पूर्वसूत्रोपात्तो लोट् चकारात्समुच्चीयते। कृत्यसंज्ञकाः प्रत्यया वक्ष्यमाणा, लोट् च प्रैषादिषु भवन्तीत्यर्थः। प्रैषे अतिसर्गे च कृत्यप्रत्ययमुदाहरति-- भवता यष्टव्यमिति। भावे तव्यप्रत्ययः। लोटमुदाहरति-- भवान्यजतामिति. ननु चकारेण लोटोऽनुकर्षणं व्य्रथं, प्रैषस्य विधिरूपतया, अतिसर्गस्य आमन्त्रणरूपतया च \`लोट् चे'त्यनेनैव सिद्धेरित्यत आह-- वकारेणेति। प्राप्तकाले यथा-- गुरुणा भोक्तव्यम्। गुरुर्भुञ्जीत। भोजनं प्राप्तावसरमित्यर्थः। \`प्राप्तकाले च कृत्याश्चे'त्युक्तौ तु निमन्त्रणादिष्वपि कृत्याः स्युः। अतः प्रैषादिग्रहणम्।



(639) लिङ् चोर्ध्वमौहूर्तिके ।3।3।164।

लिङ् चोर्ध्वमौहूर्तिके। \`लोडर्थलक्षणे चे'त्युत्तरमेवंजातीयकमेव सूत्रं लिङ्लड्लुङ्लृड्‌विधायकं प्राक् पठितम्। तत्र ऊर्ध्वमौहूर्तिकशब्दो व्याख्यातः। प्रैषादय इति। तथा च मुहूर्तादूर्ध्वं यजेत यजतां यष्टव्यमिति। अत्र प्राप्तकालेऽप्राप्तस्य लिङो विधिः, विध्यादिसूत्रे लिङ्‌विधौ प्राप्तकालस्य ग्रहणाऽभावात्। प्रैषातिसर्गयोस्तु विद्यादिसूत्रेणैव लिङ् सिध्यति। लिङ एवात्र विधौ तु तेन लोटः कृत्यानां च बाधः स्यात्, अतश्चकारेण तेषामिति विधिरिति ज्ञेयम्।



(640) स्मे लोट् ।3।3।165।

स्मे लोट्। पूर्वसूत्रेति। तथा च मुहूर्तादुपरितनकाले प्रैषातिसर्गप्राप्तकालेषु लोडेव स्यान्नतु लिह् कृत्याश्चेत्यर्थः। तदाह-- लिङः कृत्यानां चापवाद इति।



(641) अधीष्टे च ।3।3।166।

अधीष्टे च। लोट् स्यादिति। अधीष्टे विहितस्य लिङोऽपवादः। अधीष्टं सत्कारपूर्वको व्यापार इत्युक्तम्। त्वं स्माध्यापयेति गुरुं प्रत्युक्तिः। \`स्मे लोडधीष्टेचे'त्येकसूत्रत्वेन सिद्धए योगविभागस्तु ऊर्ध्वमौहूर्तिक इत्यनुवृत्तिनिवृत्त्यर्थः। \`कालसमयेलासु तुमु'न्नित्युत्तरसूत्रं तु कृदधिकारे व्याख्यास्यते।



(642) लिङ्यदि ।3।3।168।

लिङ्यदि। कालसमयवेलास्वत्यनुवर्तते। सर्वलकारापवादः, तुमुनपवादश्च। भुञ्जीत भवानिति यत्तस्यकालः समयो वेला वेत्यन्वयः।



(643) अर्हे कृत्यतृचश्च ।3।3।169।

अर्हे कृत्यतृतश्च। चाल्लिङिति। योग्येकर्तरि गम्ये कृत्याः, तृच्, लिङ् चेत्यर्थः। त्वं कन्यां वहेरिति। कन्याविवाहस्य योग्य इत्यर्थः।



(644) शकि लिङ् च ।3।3।172।

शकि लिङ् च। \`शक्' इति भावे क्विबन्तम्। शक्तौ गम्यमानायामित्यर्थः। भारं त्वं वहेरिति। वोढुं शक्त इत्यर्थः। \`माङि लु'ङिति व्याख्यातमपि क्रमप्राप्तं विशेषविवक्षया पुनः स्मार्यते। ननु सर्वलकारापवादोऽयमित्युक्तम्, एवं सति मा भवतु मा भविष्यतीति कथमिति शङ्क्यते -- कथमिति। परिहरति-- नायं माङिति। किंत्विति। ङकारानुबन्धविधिर्मुक्तस्यापि अव्ययेषु पाठादिति भावः। नच माशब्दमादाय मा भवत्वित्यादिप्रयोगसत्त्वे \`माङि लु'ङिति व्यर्थमिति वाच्यं, सर्वलकारविषये \`न माङ्योगे' इत्यडाड्रहितलुङन्तप्रयोगार्थं तदावश्यकत्वात्।



(645) धातुसम्बन्धे प्रत्ययाः ।3।4।1।

धातुसम्बन्धे। धातुशब्देन धात्वर्थो लक्ष्यते। धात्वोः संबन्ध इति विग्रहः, संबन्धस्य द्विनिष्ठत्वात्। तथा च धात्वर्थयोः संबन्धे सति परत्ययाः स्युरिति लब्धम्। कस्मिन्नर्थे इत्याकाङ्क्षायां काले इति गम्यते, \`वर्तमाने ल' डित्यारभ्य तत्तत्कालविशेषेष्वेव प्रत्ययविधिदर्शनात्। तत्र तत्तद्विधिभिरेव तत्तत्कालविशेषे प्रत्ययसिद्धेस्ततोऽन्यस्मिन्काले इति गम्यते। तदाह-- धात्वर्थानामित्यादिना। धात्वर्थयोरित्यर्थः। उदाहरणबहुत्वाभिप्रायं बहुवचनम्। \`वर्तमानसामीप्ये वर्तमानवद्वे'त्यादिसूत्रे यत्र काले ये प्रत्यया उक्तास्ते धात्वर्थयोः सम्बन्धे गम्ये ततोऽन्यमिन्नपि काले स्युरिति यावत्। तथा च \`वसन् ददर्शे' इत्यत्र लडादेशः शतृप्रत्ययो भूतकाले इतिसिद्धं भवति। ननु \`वसन् ददर्शे'त्यत्र भूते लडिव वर्तमाने लिडितय्पि स्यादित्यत आह-- तिङन्तेति। \`वसन् ददर्शे' त्यादौ तङन्तवाच्या दर्शनादिक्रिया प्रधानम्। वासादिक्रिया तु दर्शनादिक्रियार्थत्वाद्गुणभूता। अतः प्रधानभूतदर्शनादिक्रियानुसारेण गुणभूतवासादिक्रियावाचिभ्य एव इह प्रत्ययाः कालान्तरेषु विधीयन्त इत्यर्थः। भूते लडिति। एवं च उषित्वा ददर्शेत्यर्थ-। तदाह-- अतीतेति। अतीति वासे कर्ता यस्येति विग्रहः। \`सप्तमीविशेषणे बहुव्रीहौ' इति ज्ञापकाद्व्यधिकणपदो बहुव्रीहिः। उदाहरणान्तरमाह-- सोमयाजीति। सोमेन इष्टवान्यः स सोमयाजी। करणे यजः' इति भूते विहितो णिनिः, इह भवितेत्यनद्यतनभविष्यल्लहन्तप्रधानक्रियानुसारेण अनद्यतनभविष्यति बोध्यः। तदाह-- सोमेन यक्ष्यमाण इति। भवनमिति। उत्पत्तरित्यर्थः। \`गोमानासी'दित्यप्युदाहार्यम्। अत्र गौरस्यास्तीति अस्तिक्रियायां वर्तमानायां वर्तमानायां \`तदस्यास्ती'ति विहितो मतुप् गौरस्यासीदिति भूतायामस्तिक्रियायां भवति, धात्वर्थद्वयसंबन्धस्य सत्त्वात्। एतेन अर्थद्वारके धात्वोः संबन्धे इत्यपि व्याख्यानं परास्तम्। तथा सति परस्परसंबन्धार्थबोधकधातुद्वयप्रोगे प्रत्यया इत्यर्थलाभाद्गोमानासीदित्यत्र मतुबनापत्तेः। नहि धात्वोरिह प्रयोगोऽस्ति। धात्वर्थयोः सम्बन्धे इत्यर्थाभ्युपगमे तु गोमानासीदित्यत्र धातुद्वयप्रयोगाभावेऽपि धात्वर्थद्व्यस्य सत्त्वादासीदित्यर्थे मतुब्निर्बाध इत्यन्यत्र विस्तरः।



(646) क्रियासमभिहारे लोट्, लोटो हिस्वौ, वा च तध्वमोः ।3।4।2।

क्रियासमभि। अत्र चत्वारि वाक्यानि। तत्र \`क्रियासमभिहारे लो'डिति प्रथमं वाक्यम्. पौनः पुन्यं भृशार्थश्च क्रियासमभिहार इत्युक्तम्। क्रियासमभिहारे इति धात्वर्थविशेषणम्। क्रियासमभिहारविसिष्टक्रियावृत्तेर्धातोरिति लभ्यते। लोट् तु द्योतकः। तदाह--पौनः पुन्ये भृशार्थे च द्योत्ये इति। क्रियासमभिहारविशिष्टक्रियावृत्तेर्धातोर्लोडिति यावत्। सर्वलकारापवादः। \`लोटो हिस्वा'विति द्वितीयं वाक्यं व्याचष्टे-- तस्येति। पूर्ववाक्यविहितस्य लोटो हिस्वावादेशौ स्त इत्यर्थः। तिङामपवाद इति। अपवादावित्यर्थः। प्रत्येकाभिप्रायमेकवचनम्। ननु हिस्वयोरुभयोरपि लादेशत्वात्परस्मैपदत्वं स्यात्। तथा सति हेः परस्मपैदत्वं, स्वादेशस्य त्वात्मनेपदत्वमितीष्टा व्यवस्था न सिध्येत्। अस्य स्वादेशस्य तङ्‌प्रत्याहारप्रविष्टत्वाऽभावेन \`तङानावात्मनेपदटमित्स्याऽप्रवृत्तेः। \`तिप्रतस्झी'त्यादिसूत्रोपात्तेषु ताऽऽतामादिष्वेव तङ्संज्ञाप्रवृत्तेः। किंच अनयोर्हिस्वयोः \`तिप्तस्झी'ति सूत्रानन्तर्भूतत्वात्तिङ्त्वं च दुर्लभमित्यत आह-- तौ चेति। \`लोटो हिस्वा'विति द्वितीयवक्ये तावत्क्रियासमभिहारे लोडिति प्रतमवाक्याल्लोडित्यनुवृत्तं स्थानषष्ठ्या विपरिणतं तृतीयं वाक्यं संपद्यते। तत्र हि \`लोटो हिस्वौ' इति द्वितीयवाक्याद्धिस्वावित्यनुवृत्तं धर्मपरमाश्रीयते। तथा च लोडादेशौ हिस्ववद्भवत इत लभ्यते। कौ भवत इत्याकाङ्क्षायां पूर्ववाक्योपस्थितौ हिस्वाविति गम्यते। ततश्च याविमौ तिङनन्तर्भूतौ हिस्वावुक्तौ तौ प्रसिद्धलोडादेशतिङन्तर्बूतहिस्ववद्भवत इति तृतीयं वाक्यं पर्यवस्यति। तिङन्तर्भूतहिस्वयोस्तावत्क्रमात्परस्मैपदत्वमात्मनेपदत्वं तिङ्त्वं च प्रसिद्धम्। अतः प्रकृतौ हिस्वौ कर्मात्परस्मैपदात्मनेपदसंज्ञौ तिङ्‌संज्ञौ चेत्यर्थः। तिङ्‌त्वात्पदत्वसिद्धिः। ननु \`वा च तध्वमो रिति तध्वमोर्हिस्वादेशविकल्पविदिरनुपपन्नः, लोडादेशभूतहिस्वयोस्तिङपवादतया लोटस्तध्वमोरप्रसक्तेरित्यत आह-- तध्वमोर्विषयेत्विति। स्थानषष्ठीमाश्रित्य \`लोडादेशतध्वमोः स्थाने हिस्वा'वित्यर्थ इति न भ्रमितव्यम्‌, येनोक्तदोषः स्यात्, किंतुं विषयविषयिभावः षष्ठ्यर्थः। तथा च तध्वमोर्विषये लोटो हिस्वौ, पक्षे तध्वमाविति फलतीत्यर्थः।अत्र मध्यमपुरुषबहुवचनमेव तशब्दो गृह्यते, व्याख्यानात्, ध्वंसाहचर्याच्च। ननु हिस्वयोरनयोर्मध्यमपुरुषैकवचनत्वस्याप्यतिदेशाद्युष्मत्सामानाधिकरण्ये एकत्वे च सत्येव हिस्वौ स्याताम्। तथा च \`इणौ हिस्वौ सर्वेषां पुरुषाणां, सर्वेषां च वचनानामिष्येते' इति भाष्यमनुपपन्नमित्यत आह-- हिस्वविधानेति। यदि हिस्वयोर्मध्यमपुरुषैकवचनसंज्ञे स्यातां तर्हि युष्मत्सामानाधिकरण्ये एकत्वे च सत्येवलोटो हिस्वौ स्याताम्, अन्यत्र तु यथायथं तिबाद्यादेशाः स्युः। तथा सति लोटो हिस्वविधानमनर्थकं स्यादतो न पुरुषवचनातिदेश इत्यर्थः। तेनेति। हिस्वयोः पुरुषवचनातिदेशाऽभावेन क्रमात् परस्मैपदात्मनेपदसंज्ञालाभेन चेत्यर्थः। सकलेति। सकलपुरुषवचनविषये हिर्भवति, स च भवन् परस्मैपदिभ्य एव कर्तर्येव भवति, न त्वात्मनेपदिभ्यो भावकर्मकर्तृष्वित्यर्थः, \`शेषात्कर्तरि परस्मैपदमित्युक्तेरिति भावः। आत्मनेपदिभ्यः स्व इति। \`अनुदात्तङित आत्मनेपदम्',\`भावकर्मणो्रित्यादिसूत्रविषयेभ्यो धातुभ्यो भावकर्मकर्तुषु लोटः स्व एव भवतीत्यर्थः। अनयोरत्र क्रमात् परस्मैपदात्मनेपदसंज्ञाविध्यभावे तु लादेशत्वेन उभयोः परस्मैपदत्वात् कर्तर्येव परस्मैपदमात्मनेपदिभ्योऽपि स्यादिति भावः।



(647) समुच्चयेऽन्यतरस्याम् ।3।4।3।

समुच्चये। समभिहार इति पदरहितं \`क्रिया, लोट् लोटौ हिस्वौ वा च तध्मो'रिति पूर्वसूत्रमनुवर्तते। क्रियेति लुप्तषष्ठीबहुवचनान्तं समुच्चय इत्यत्रान्वेति। तदाह-- अनेकक्रियासमुच्चये द्योत्ये इति। एवं च कारकसमुच्चयमाश्रित्य नाऽस्य प्रवृत्तिः। प्रागुक्तमिति। धातोर्लोट्, तस्य हिस्वौ प्रसिद्धहिस्वधर्मकौ तध्मोर्विषये वा इत्युक्तमित्यर्थः। यथाविध्यनुप्रयोगः। \`क्रियासमभिहारे' इति, \`समुच्चयेऽन्यतरस्या'मिति च लोड्विधी उक्तौ, तयोर्मध्ये यत्पूर्वसूत्रं \`क्रियासमभिहारे' इति, तदेतत्पूर्वशब्देन परामृश्यते। तदाह--- आद्ये लोड्विधाते इति। विधिमनतिक्रम्य यथाविधि। यस्याः प्रकृतेर्लोड़्विहितस्तस्या अनुप्रयोग इति लभ्यते। तदाह-- लोट्प्रकृतिभूत एवेति। अत्राऽनुप्रयोगः पश्चात्प्रयोगः, न त्वव्यवहितत्वं विवक्षितम्, लुनीहि \`लुनीहीत्येवायं लुनाती'ति भाष्यप्रोगाल्लिङ्गात्।



(648) समुच्चये सामान्यवचनस्य ।3।4।5।

समुच्चये सामान्यवचनस्य। उच्यतेऽनेनेति वचनः। सामान्यवाचिन इत्यर्थः। फलितमाह-- सामान्यार्थकस्येति। समुच्चीयमानक्रियासामन्यवाचिन इत्यर्थः। अनुप्रयोगादिति। अनुप्रयोगादिति। अनुप्रयुज्यमानादित्यर्थः। तत इति। अनुप्रयुज्यमानधातुप्रकृतिकलडादिभिरित्यर्थः। हिस्वाभ्यां तु न सङ्ख्याकारकाद्यभिव्यक्तिः। तथा च भाष्यं-- \`हिस्वान्तमव्यक्तपदार्थकं तेनाऽपरिसमाप्तोऽर्थः' इत्यादि। \`क्रियासमभिहारे द्वे वाच्ये' इति वार्तिकं द्विरुक्तप्रक्रियायां व्याख्यातम्। इदमाद्यसूत्रविहितलोडन्तविषयमिति भाष्ये स्पष्टम्। क्रियासमभिहारे लोटमुदाहरति-- याहियाहीति यातीति। भाष्ये \`इति' शब्दस्य दर्सनादिति भावः। ह्यन्तस्येति। याहि याहीत्यस्येत्यर्थः। एककर्तृकतकमिति। यातीति यानिकर्तुस्तदेकत्वस्य च प्रतीतेरित्यर्थः। अभेदान्वये इति। तथा च पुनः पुनरतिशयेन वा यद्यानं तदात्मकमेककर्तृकं वर्तमानं यानमिति बोधः। तिङन्तेषु सर्वत्र क्रियाविशेष्यक एव बोध इति सिद्धान्तादेवमुक्तिः। एवमिति. याहि याहीति यातः। याहि याहीति यान्तीतित्यादिसकलपुरुषवचनेषूदाहार्यमित्यर्थः। याहि याहीति ययौ। याहि याहीति याता। याहि याहीति यास्यति। याहि याहीति यातु। लोण्मध्यमपुरुषबहुवचनतादेशविषये लोटो हिभावविकल्प उक्तः-- वा च तध्वमोरिति। तत्र हिभावपक्षे याहि याहीति यूयं यातेति सिद्धवत्कृत्य अभावपक्षे आह--यात यातेति यूयं यातेति। याहि याहीत्ययात्। याहि याहीति यायात्। लुङ्याह--याहि याहीत्ययासीदिति। लृङि उदाहरति-- अयास्यद्वेति। याहि याहीत्ययास्यदिति लृङि रूपम्। यास्यति वेति पाठे लृटि उदाहरणम्। क्रमस्तु न विवक्षितः। पक्षे इति। ध्वंविषये स्वादेशाऽभावपक्षे इत्यर्थः। यूयमधीध्वमिति-- लोण्मध्यमपुरुषबहुवचनम्। भावकर्मणोस्तु भूयस्व भूयस्वेति भूयते। पच्यस्व पच्यस्वेति पच्यते इत्युदाहार्यम्। अथ \`समुच्चये सामान्यवचनस्ये' त्यस्योदाहरति-- समुच्चये त्विति। अभ्यवहरतीति। पानं द्रवद्रव्यस्य। दन्तसंमर्दनं विना भक्षणम्। खादनं तु -- कठिनद्रव्यस्य चर्वणम्। तयोः सामान्यरूपमभ्यवहरणम्, यथाकथंचिद्भक्षणात्मकत्वात्। पक्षे हिस्वाविति। तध्वमोर्विषये कदाचिद्धिस्वादेशौ पक्षे इत्यर्थः। \`पिब खादेत्यभ्यवहरते' त्युदाहार्यम्। अत्रेति। \`पिब खादेत्यभ्यवहरती'त्यादौ समुच्चीयमानपानखादनादिक्रियाविशेषाणामनुप्रयुज्यमानधातुवाच्याभ्यवहरणातमकक्रियासामान्येनाऽभेदान्वय इत्यर्थः। पक्षे सक्तूनिति। समुच्चये लोडभावपक्षे अनुप्रयोगोऽपि सामान्यवचनस्य नास्तीति भावः। एतेनेति। \`समुच्चयेऽन्यतरस्या'मिति \`समुच्चये समान्यवचनस्ये'ति च सूत्रद्वयेन तदुदाहरणप्रदर्शनेन च \`पुरीमवस्कन्दे'त्यादि माघकाव्यस्थं श्लोकवाक्यं व्याख्यातमित्यर्थः। बली-- रावणो, नमुचिद्विषा = इन्द्रेण सह, विगृह्य - विरोधं प्राप्य, पुर्याः = अमरावत्याः, अवस्कन्दनं = पीडनं, नन्दनवनस्य लवनं, रत्नानां मोषणम्, अमराङ्गनानां हरणमित्येवंप्रकारेण अहर्दिवम् = अहन्यहनि, अस्वास्त्यं चक्रे = कृतवानित्यन्वयः। इत्थंशब्द इतिपर्यायोऽवस्कन्दनादिक्रियाविशेषणामस्वस्थ्यक्रियासामान्येऽभेदं ग्राहयति। फलितमाह-- अवस्कन्दलवनादिति। आदिना मोषणं हरणं च गृह्यते। भ्रममूलकत्वमुपपादयति-- द्वितयीसूत्रे इति। अननुवृत्तेरिति। भाष्ये तदनुवृत्तेरनुक्तत्वादिति भावः। तदनुवृत्त्यभ्युपगमे बाधकमाह--- लोडन्तस्येति। \`समुच्चयेऽन्यतरस्या'मिति सूत्रे \`क्रियासमभिहारे' इत्नुवृत्तौ \`अवस्कन्दे' त्यादिलोडन्तानां \`क्रियासमभिहारे द्वे वाच्ये' इति द्वित्वापत्तेरित्यथः। भ्रम एवेति। मध्यमपुरुषांऽशे, एकवचनांशे च भ्र एवेत्यर्थः। कुत इत्यत आह-- पुरुषवचनसंज्ञे इह नेत्युक्तत्वादिति। अत्र भाष्ये हिस्वान्तयोरनभिव्यक्तसङ्ख्याकालकत्वात्तदभिव्यक्तयेऽनुप्रयोगस्य न्यायत एव प्राप्तत्वादनुप्रयोगविधिर्माऽस्तु इत्युक्तम्। एवं च \`तानीमानि क्षुद्राण्यसकृदावर्तीनि भूतानि भवन्ति जायस्व म्रियस्वेत्येतत्तृतीयं स्थान'मिति श्रुतौ \`समुच्चयेऽन्यतरस्या'मिति लोटो हिस्वावेव भवतो,न त्वनुप्रयोगः। तत्र जननमरणक्रिययोरेव विवक्षिततया सङ्ख्याकालभिव्यक्तेरविवक्षितत्वेन तत्राऽनुप्रयोगस्य प्रयोजनाऽभावात्। एतेन \`आ च सत्यलोकादाचाऽवीचेर्जायस्वम्रियस्वेति विपरिवर्तमानमात्मानं जीवलोकं चालोक्याऽस्मिन् संसारे नित्याऽशुचिदुःखात्मकं प्रसङ्ख्यानमुपवर्तते' इति वाचस्पत्यग्रन्थेऽपि जायस्व म्रियस्वेति व्याख्यातम्। नचात्र \`समुच्चयेऽन्यतरस्या'मित्यत्र \`क्रियासमभिहारे' इत्यस्याननुवृत्तेरुक्तत्वात्कथमिह पौनःपुन्यमसकृत्पदगम्यमित्यदोषः। कल्पतरुग्रन्थे तु जायस्व म्रियस्वेत्यत्र \`क्रियासमभिहारे' इति सूत्रेण लो'डित्युक्तम्, तत्तु द्वित्वापत्तेरुपेक्ष्यमिति शब्देन्दुशेखरे प्रपञ्चितम्। इति श्रीवासुदेवदीक्षितविरचितायां सिद्धान्तकौमुदीव्याख्यायां बालमनोरमायां लकारार्थप्रक्रियानिरूपणम्।













.

 ***अथ पूर्वकृदन्ते कृत्यप्रकरणम्।***







अथ कृदन्तप्रक्रिया निरूप्यन्ते। तदेवं \`प्रत्यया अथ कथ्यन्ते तृतीयाध्यायगोचराः'इति प्रतिज्ञातेषु तृतीयाध्यायस्थप्रत्ययेषु प्रथमपादे \`प्रत्ययः', \`परश्चे'त्यारभ्य \`कुषिरञ्जोः प्राचां श्य'न्नित्यन्तैः सूत्रैर्विहिताः कतिचित्प्रत्यया निरूपिताः। अथतदुत्तरसूत्रविहितान्निरूपयितुमुपक्रमते--

(649) धातोः ।3।1।91।

धातोः। आ तृतीयेति। आतृतीयाध्यायपरिसमाप्तेरित्यर्थः। एतच्च भाष्ये स्पष्टम्। तत्रोपपदं कृदतिङिति। व्याख्यातं प्राक्।



(650) वाऽसरूपोऽस्रियाम् ।3।1।94।

वाऽसरूपोऽस्रियाम्। \`असरूप'इति छेदः। परिभाषेयमिति। अधिकारत्वे स्वरितत्वकल्पनागौरवादिति भावः। असरूप इति लिङ्गनिर्देशः। यत्र असरूपप्रत्ययो विधास्यते तत्र वेत्युपतिष्ठते। \`वे'त्यतः प्राक् \`बाधक' इति शेषः। असरूपो वा बाधको भवतीति यावत्। कस्य बाधको वेतयाकाङ्क्षायामुत्सर्गस्येत्यर्थाल्लभ्यते। फलितमाह-- अस्मिन् धात्वधिकारे इत्यादिना। स्त्रीशब्दः स्वर्यते। तदाह-- स्त्र्यधिकारोक्तं विनेति। \`स्त्रियां क्तिन् इति वक्ष्यमाणस्त्र्यधिकारस्थमपवादं विनेत्यर्थः। स्त्र्यधिकारस्थस्तु असरूपः प्रत्यय उत्सर्गस्य नित्यमेव बाधक इतिभावः। \`ण्वुल्तृचौ' इत्युपसर्गः। \`इगुपधज्ञाप्रीकिरः कः' इत्यपवादः। तद्विषये ण्वुल्तृचवावपि भवतः। विक्षिपः। विक्षेपकः। विक्षेप्ता। असरूप इति किम् ?। \`कर्मण्यण्' इत्युत्सर्गः। \`आतोऽनुपसर्गे कः' इत्यपवादः। स तु सरूपत्वान्नित्यं बाधक एव। गोदः। कम्बलदः। \`नानुबन्धकृतमसारूप्य'मिति वचनादनुबन्धो न सारूप्यप्रतिबन्धकः। अस्त्रियां किम् ?। \`स्त्रियां क्तिन्' इत्युत्सर्गः। \`अ प्रत्यया'दिति प्रत्ययान्तद्विहितोऽकारप्रत्ययः, तस्याऽपवादो बाधक एव भवति। चिकीर्षा। व्यावक्रोशी व्याक्रुष्टिरित्यत्र तु \`कर्म व्यतिहारे णच् स्त्रिया'मिति णच् क्तिनो बाधको वा भवत्येव। \`अस्त्रिया'मिति निषेधस्तु नास्ति, \`तस्य \`णचः स्त्रिया'मित्यधिकारोक्तत्वाऽभावात्।



(651)कृत्याः ।3।1।95।

कृत्याः। कृत्यसंज्ञका इत्यर्थः। ततश्च \`प्रैषातिसर्गप्राप्तकालेषु कृत्याश्च',\`अर्हे कृत्यतृचश्च', \`शकि लिङ् चे'त्यादिषु प्रवर्तते। ण्वुलः प्रागिति। \`ण्वुल्तृचौ' इत्यतः प्रागित्यर्थः। एतच्च भाष्ये स्पष्टम्।



(652) कर्तरि कृत् ।3।4।67।

कर्तरि कृत्। अर्थनिर्देशोऽयम्। इति प्राप्ते इति। वक्यमाणतव्यदादिप्रत्ययानां कृत्संज्ञकत्वात्तेषां कर्तरि प्राप्तावित्यर्थः।



(653) तयोरेव कृत्यक्तखलर्थाः ।3।4।70।

तयोरेव कृत्यखलर्थाः। \`लः कर्मणि च भावे चे' ति सूत्रोपात्ते भावकर्मणी तच्छब्देन कृत्संज्ञकतया प्राप्तकर्त्रर्थकत्वस्याऽभावमनुवदन् कृत्यसंज्ञया वैशेषिक्या कृत्संज्ञाया अबाधं गमयति।



(654) तव्यत्तव्यानीयरः ।3।1।96।

तव्यत्तव्यानीयरः। तव्यत् तव्य अनीयर् एषां द्वन्द्वः। प्रत्ययाः स्युरिति। ते कृत्संज्ञकाः, कृत्यसंज्ञकाश्च इत्यपि ज्ञेयम्। स्वरार्थाविति। \`तित्स्वरित'मिति, \`उपोत्तमं रिति' इति च स्वरविशेषार्थावित्यर्थः। निरनुबन्धकस्य तु तव्यस्य प्रत्ययस्वरेण आद्युदात्तत्वमेवेति बोध्यम्। भावे उदाहरति-- एधितव्यमिति। त्वत्कर्तृका एधनक्रियेत्यर्थः। ननु \`लः कर्मणि चे'त्यत्र असत्त्वभूतस्यैव भावस्य ग्रहणम्, तिङ्‌वाच्यभावनाया असत्त्वरूपताया उक्तत्वात्। ततश्च तस्य भावस्य असत्त्वरूपस्याऽत्र \`तयोरेव कृत्ये'ति तच्छब्देन परामर्शात्तव्यदादीनामसत्त्ववाचितया लिङ्गसङ्ख्यान्वयोऽनुपपन्न इत्यत आह-- भावे औत्सर्गिकमेकवचनमिति। \`एकवचनम्', \`द्विबहुषु द्विबहुवचने' इति सूत्रपाठमभ्युपगम्य द्वित्वबहुत्वाऽभावे एकवचनमिति भाष्यसिद्धान्तादिति भावः। क्लीबत्वं चेति। \`एकश्रुतिः स्वरसर्वनाम, लिङ्गसर्वनाम नपुंसक'मिति \`दाण्डिनायने' ति सूत्रस्थभाष्यादिति भावः। कर्मण्युदाहरति-- चेतव्य इति। \`वसेस्तव्यत्कर्तरि णिच्चेति वार्तिकम्। वास्तव्य इति। वस्तेत्यर्थः। णित्त्वादुपधावृद्धिः। केलिमर इति। धातोरित्येव। भावकर्णोरेवेदम्। केलिमरि ककाररेफावितौ। भिदेलिमा इति। कित्त्वान्नोपधागुणः। सरलाः = वृक्षविशेषाः। तद्भाष्येति। भाष्ये भिदेलिमा इत्युदाहृत्य \`भेत्तव्या' इत्येव विवरणादिति भावः।



(655) कृत्यचः ।8।4।29।

कृत्यचः । \`रषाभ्यां नो णः' इत्यनुवर्तते। \`उपसर्गादनोत्परः' इत्यत उपसर्गादिति च। उपसर्गस्थादिति विवक्षितम्। \`कृती'त्यनन्तरं \`विद्यमानस्ये'ति शेषः। अच इति पञ्चमी। तदाह -- उपसर्गस्थादिति। असमानपदत्वादप्राप्तौ वचनम्। \`अट्कुप्वाङ्नुम् व्यवायेऽपी'त्यनुवर्तते। तदाह--- प्रयाणीयमिति। निर्विण्णस्येति। नस्यण इत्युपसङ्ख्यानमित्यर्थः। अचः परत्वाभावादिति। विदेः क्तप्रत्यये \`रदाभ्या'मिति दकारादुत्तरस्य तकारस्य पूर्वदस्य च नत्वे \`निर्विन् न ' इति स्थिते नकारस्य अचः परत्वाऽभावात् \`कृत्यचः' इति अप्राप्ते णत्वे इदं णत्ववचनमित्यर्थः। नकारेण व्यवदानाच्च णत्वस्याऽप्राप्तिर्बोध्या। पूर्वस्येति। नस्य णत्वे, ष्टुत्वेन णत्वमित्यर्थः।तथा च द्विणकारकं रूपम्।



(656) णेर्विभाषा ।8।4।30।

णेर्विभाषा। \`कृत्यचः' इत्यनुवर्तते। \`रषाभ्यां नो णः' इति च। \`णे'रिति कृतो विहितविशेषणमम्। तदाह-- उपसर्गस्थादित्यादिना। प्रयापणीयमिति। याधतोर्णौ पुकि यापि इत्यस्माण्ण्यन्तादनीयरि णेर्लोपे अनेन णत्वविकल्पः। यकेति। यापि इत्स्माण्ण्यन्तात्कर्ममि लटः शानचि \`आने मु'गिति मुगागमे यकि णिलोपे प्रयाप्यमाणशब्दे णत्वविकल्प इष्यते। णेः परो यः कृत्तत्स्थस्य णत्वविकल्प इत्युक्तौ तु कृतः शानचो यका व्यवहितत्वेन णिचः परत्वाऽभावात्तत्स्थस्य नस्यणत्वविकल्पो न स्यात्। तदर्थं णेरिति विहितविशेषणमाश्रित्यमित्यर्थः। भाष्ये तु ण्यन्तात्परो यः कृदित्यंशेऽप्यट्कुप्वाङ् नुमित्याद्यनुवर्त्त्य यकारव्यवधानेऽपि णत्वविकल्पः समर्थितः। णत्वे दुर इति। षत्वणत्वयोरुपसर्गत्वप्रतिषेधो वक्तव्यः' इत्यनेनेति भावः। ततश्च दुर उपसर्गत्वाऽभावात्ततः परे कृत्स्थनकारे सूत्रद्वयमपि न प्रवर्तते इत्यभिप्रेत्य उदाहरति-- दुर्यानं दुर्यापनमिति। यातेर्ण्यन्ताल्ल्युटि णिलोपे दुर्यापनमिति रूपम्।



(657) हलश्चेजुपधात् ।8।4।31।

हलश्चेजुपधात्। हलन्तादिति नार्थः, इजुपधस्य हलन्तत्वाऽव्यभिचारात्। किंतु हलादेरितिविवक्षितम्। तदाह-- हलादेरिजुपधादिति। \`परस्ये'ति शेषः। प्रोहणीयमित्यादिप्रत्युदाहरणे तु \`कृत्यच' इति नित्यमेव णत्वम्।



(658) इजादेः सनुमः ।8।4।32।

इजादेः। \`णेर्विभाषा' इति निवृत्तम्। \`कृत्यच' इत्यनुवर्तते, \`हलश्चेजुपधा'दित्यतो हल इति च। प्रकृतिविशेषणत्वात्तदन्तविधिः। तथा च सनुमो हलन्तादिजुपदात् परस्य कृन्नस्य णः स्यादिति लभ्यते। एवं च प्रेङ्खणीयमित्यादौ \`कृत्यचः' इत्येव सिद्धेरिदं नियमार्थमित्याह-- सनुमश्चेदिति। कृत्स्थस्यैवेत्यनन्तरं \`णत्व'मिति शेषः। प्रेङ्खणीयमिति। इखधातुरिदित्त्वात्सनुम्। \`इवि प्रीणने' इति धातोर्ल्युटि तस्याऽनादेशे प्रेन्वनमित्यत्रापि णत्वं स्यात्, सनुमोऽस्य इजादित्वाद्धलन्तत्वाच्चेत्यत आह-- नुम्‌ग्रहणमित्यादि। अनुस्वारश्च सर्व एव गृह्यते, न तु नुम्‌स्थानिक एव, अविशेषात्। तदाह-- इह त्विति। प्रोम्भणमिति। इह उम्भधातुः स्वाभाविकानुस्वारवानेव, न तु नुम्‌स्थानिकानुस्वारवानिति भावः।



(659) वा निंसनिक्षनिन्दाम् ।8।4।33।

वा निंस। \`कृत्यचः इत्यतः कृतीत्यनुवृत्तम्। अच इति च निवृत्तम्। तदाह-- एषां नस्येति।



(660) न भाभूपूकमिगमिप्यायीवेपाम् ।8।4।34।

न भाभू। प्रभानीयमिति। इह \`कृत्यचः' इति प्राप्तं णत्वं नेति भावः। णत्वप्रकरमोपरीति। इदं \`चक्षिङः ख्या'ञिति सूत्रे भाष्ये स्पष्टम्। प्रख्यानीयमिति। इह यत्वस्याऽसिद्धतया शकारेण व्यवधानात् \`कृत्यचः' इति णत्वं नेति भावः।



(661) कृत्यल्युटो बहुलम् ।3।3।113।

कृत्यल्युटो। याभ्यः प्रृतिभ्यो येष्वर्थेषु विहितास्ततोऽन्यत्रापि स्युरित्यर्थः।स्नानीयमिति। करणे अनीयर्। दानीय इति। संप्रदाने अनीयर्। भाष्ये तु \`कृतो बहुलमिति वक्तव्य'मित्युक्त्वा पादाभ्यां ह्रियते पादहारकः। कर्मणि ण्वुल्। श्वोऽग्नीनाधास्यमानेन। अनद्यतने भविष्यति लृडित्युदाहृतम्।



(662)अचो यत् ।3।1।97।

अचो यत्। शक्यमकर्तुमिति। \`ऋहलोर्ण्य'दिति ऋहलन्ताद्विशिष्य ण्यतो विहितत्वेन हलन्तेभ्यो यत्प्रत्यस्याऽप्रवृत्तिरित्यर्थः। वासरूपविधिस्तु सरूपत्वान्न भवति। योगविभागोऽप्येवमिति। कर्तुमशक्य इत्यर्थः। कुत इत्यत आह-- तव्यदादिष्वेवेति। \`तव्यत्तव्यानीयर्यतः इत्येकसूत्रत्वेनैव पठितुं शक्यत्वादित्यर्थः।



(663) इद्यति ।6।4।65।

इद्यति। आत इति। \`आतो लोप इटि चे'त्यतस्तदनुवृत्तेरिति भावः। गुण इति। दाधातोः \`अचोय'दिति यति अत ईत्त्वे \`सार्वधातुकार्द्धधातुकयो'रिति गुण इति भावः। ग्लेयमिति। \`ग्लै हर्षक्षये' इति धातोर्यति \`आदेचः' इत्यात्त्वे ईत्त्वे गुण इति भावः। तकिशसीति। तकि,शसि , चति , यति, जनी प्रादुर्भावे' इति धातवः। अत्र सर्वत्र अकर्मकेभ्यो भावे प्रत्ययः। सकर्मकेभ्यस्तु कर्मण्यपीति विवेकः। ननु \`अर्हे कृत्यतृचश्चे'त्यर्हेऽपि जनेर्ण्यताऽपि जन्यमिति रूपसिद्धेर्जनिग्रहणं व्यर्थमित्यत आह--स्वरार्थ इति। \`यतोऽनावः' इत्याद्युदात्तार्थ इत्यर्थः। ननु ण्यति उपधावृद्धिः स्यादतस्तदभावार्थमिह जनेर्यद्विधिस्त्वित्याशङ्क्य निराकरोति-- न च वृद्धिप्रसङ्ग इति। कुत इत्यत आह-- जनिवध्योरिति। हनो वेति। हनधातोर्यद्वा स्यात्, \`प्रकृतेर्वधादेशश्चेत्यर्थः। पक्षे इति। यदभावपक्षे इत्यर्थः। घात्य इति। ण्यति \`हनस्तोऽचिण्णलो'रिति नस्य तः। कुत्वम्। उपधावृद्धिः। वधादेशस्तु यत्संनियोगशिष्टत्वान्नेति भावः।



(664) पोरदुपधात् ।3।1।98।

पोरदुपधात्। ननु शप्यं लभ्यमित्यत्र \`ऋहलोर्ण्य'दिति कदाचिण्ण्यदपि स्यात्, यण्ण्यतोरसारूप्येण वाऽसरूप इत्यस्य प्रवृत्तेरित्यत आह-- - नानुबन्धकृतमसारूप्यमिति। वाऽसरूपसूत्रे भाष्ये स्थिमिदम्। अनुबन्धविनिर्मुक्तस्यैव असारूप्यं विविक्षितमित्यर्थः। प्रकृते च यण्ण्यतोरनुबन्दरहितयोः सारूप्याद्वासरूपविधेरप्रवृत्तेः शप्यमित्यादौ ण्यदपवादो यदेवेति भावः।



(665) आङो यि ।7।1।65।

आङो यि। \`इदितो नुम् धातो'रित्यतो नुमिति, \`लभेश्चे'त्यतो लभेरिति चाऽनुवर्तते। तदाह-- आङः परस्येति। विवक्षिते इति। \`यी' इति विषयसप्तमीति भाष्ये स्पष्टम्। \`विवक्षिते' इत्यस्य प्रयोजनमाह--नुमि कृते इति। यत्प्रत्यये विवक्षिते तत्प्रवृत्तेः प्रागेव नुमि कृते अदुपधत्वाऽभावाद्यत्प्रत्ययस्याऽप्रवृत्तेर्ण्यदेवेत्यर्थः। \`यति परे नु'मित्यर्थे तु अदुपधत्वाद्यदेव स्यान्नतु ण्यदिति भावः। आलम्भ्यो गौरिति। यद्यपि यण्ण्यतोर्न रूपभेदस्तथापि ण्यति कृते \`तित्स्वरित'मिति स्वरितत्वम्, यति तु  \`यतोऽनावः' इत्याद्युदात्तत्वमिति स्वरभेदः फलम्।



(666) उपात्प्रशंसायाम् ।7।1।66।

उपात्प्रशंसायाम्। उपात्परस्य लभेर्नुम् स्याद्यादौ प्रत्यये विवक्षिते प्रशंसायां गम्यमानायामित्यर्थः। उपलम्भ्यः साधुरिति। समीपे प्राप्य इत्यर्थः। साधुशब्दात् प्रशंसा गम्यते। इहापि नुमि कृते अदुपधत्वाऽभावाण्ण्यदेव। स्वरे विशेषः पूर्ववत्।



(667) शकिसहोश्च ।3।1।99।

शकिसहोश्च। पञ्चम्यर्थे षष्ठी। आभ्यां यदित्यर्थः। ण्यतोऽपवादः।



(668) गदमदचरयमश्चानुपसर्गे ।3।1।100।

गदमद। गद, मद, चर, यम् एषां चतुर्णां द्वन्द्वः। अनुपसर्ग इति सप्तमी पञ्चम्यर्थे। एभ्योऽनुपसर्गेभ्यो यदित्यर्थः। ण्यतोऽपवादः। उपसर्गाण्ण्यदेव। प्रगाद्यमित्यादि। चरेराङिचाऽगुराविति। वार्तिकमिदम्। आङि उपसर्गे सत्यपिचरेर्यत्स्यादगुरौ इत्यर्थः। आचार्यो गुरुरिति। शुश्रूषणीय इत्यर्थः। ननु \`पोरदुपधा' दित्येव सिद्धे यमेरिह ग्रहणं व्यर्थमित्यत आह-- यमेर्नियमार्थमिति। अनुपसर्गादेव यमेर्ण्यदिति नियमार्थमित्यत्यर्थः। तत्फलमाह-- सोपसर्गान्मा भूदिति। ननु \`अनियम्यस्य नाऽयुक्तिः' इत्यत्र, \`त्वया नियम्या ननु दिव्यचक्षा' इत्यादौ च निपूर्वनाद्यमेः कथं यत्, अनुपसर्गादिति निषेधादित्यत आह-- निपूर्वात्स्यादेवेति। \`य' दिति शेषः। कुत इत्यत आह-- तेन न तत्रेति। प्रकारान्तरेण समाधत्ते-- नियमे साधुरिति वेति। \`यमः समुपनिविषु चे'ति निपूर्वाद्यमेर्भावे अप्प्रत्यये नियमशब्दः। नियमे साधुरित्यर्थः \`तत्र साधुः' इति प्राग्घितीये यत्प्रत्यये नियम्यशब्दो व्युत्पाद्य इत्यर्थः।

















(669) अवद्यपण्यवर्या गर्ह्यपणितव्याऽनिरोधेषु ।3।1।101।

अवद्यपण्य। अवद्य, पण्य, वर्य एषां द्वन्द्वात्प्रथमाबहुवचनम्। गर्ह्य, पणितव्य,अनिरोध एषां द्वन्द्वात्सप्तमीबहुवचनम्। अवद्यादयस्रयः क्रमाद्गर्ह्यादिषु त्रिष्वर्थेषु निपात्यन्ते इत्यर्थः। ननु \`वदः सुपि' इत्येव सिद्धे अवद्यग्रहणं व्यर्थमित्यत आह-- नञ्युपपदे इति। यत्क्यपोः स्वरे विशेषः,संप्रसारणतदभावौ चेति भावः। अवद्यं पापामिति।गर्हितत्वादवाच्यमित्यर्थः। अनुद्यं गुरुनामेतव। अत्र नञि उपपदे \`वदः सुपीटति क्यपि \`वचिस्वपियजादीनां किती'ति संप्रसारणे रूपम्। वचनाऽनर्हमित्यर्थः। अत्र गर्हाया अप्रतीतेर्यदेवेदित न नियम इति भावः। ननु गुरुनाम्नोऽगर्ह्यत्वातकथं वचनानर्हत्वमित्यत आह-- तद्धि न गर्ह्यं वचनानर्हं चेति।कुत इत्यत आह-- आत्मनामेति। पण्या गौरिति। पणधातोर्व्यवहारार्थकाद्यन्निपात्यते इति भावः। यद्यपि \`पण व्यवहारे स्तुतौ च' इति धातोर्र्थद्वयमस्ति, तथापि पण्यशब्दस्य प्रयोगबलेन व्यवहर्तव्य एव रूढत्वादिह व्यवहारार्थक एव गृह्यते। तदाह-- व्यवहर्तव्येति। क्रेतव्येत्यर्थः। पाण्यमन्यदिति। ण्यति उपधावृद्धिरिति भावः। व्यवहर्तव्यादन्यदित्यर्थः। तदाह-- स्तुत्यर्हमिति। ्प्रतिबन्ध इति। अनियम इत्यर्थः। वृङो यदिति। \`वृङ् संभक्तौ' इति क्रैयादिकस्यैवाऽत्र ग्रहणं, नतु \`वृञ् वरणे' इत्यस्य, अनिरोधरूपार्थस्य संभक्तिवाचित्व एव सामञ्जस्यादिति भावः। शतेन वर्याकन्येति। पुरुषशतेन परिग्रहीतुमर्हा। अनेनैव वरणीयेति नियमो नास्तीत्यर्थः। वृत्या अन्येति। अनुरूपेण वरणीयेत्यर्थः। \`एतिस्तुशास्वृदृजुषः क्य'बिति तुक्। अत्र अनियमस्य अप्रतीतेर्न यत्। अत्र वर्याशब्दस्य स्त्रीलिङ्गस्य ग्रहणात्पुंसि \`वार्या ऋत्विज' इति वृत्तिः।



(670) वह्यं करणम् ।3।1।102।

वह्यं करणम्। वहेः करणे यन्निपात्यते। ण्यतोऽपवादः।



(671) अर्य स्वामिवैश्ययोः ।3।1।103।

अर्यस्वामिवैश्ययोः। अस्माद्यदिति। निपात्यत इति शेषः। ण्यतोऽपवाद इति। \`ऋहलो'रिति प्राप्तस्य ण्यतोऽपवाद इत्यर्थः। यति ऋकारस्य गुणे रपरत्वम्। तदाह-- अर्यः स्वामीति। आर्यो ब्राह्मण इति। ण्यति वृद्धौ रपरत्वमिति भावः।



(672) उपसर्या काल्या प्रजने ।3।1।104।

उपसर्या। प्रजननं प्रजनः = गर्भग्रहणम्। भावे घञ्। \`जनिवध्योश्चे'ति वृद्धिनिषेधः। कालः प्राप्तोऽस्याः काल्या। \`तदस्य प्राप्त'मित्यनुवर्तमाने \`कालाद्य'दिति यत्। चेदित्यध्याहार्यम्। तदाह-- गर्भग्रहणे प्राप्तकाला चेदिति। गर्भग्रहणे प्राप्तकाला स्त्रीपशुव्यक्तिर्विवक्षिता चेदुपसर्या इति निपात्यते इत्यर्थः। उपपूर्वात् सृधातोर्यदिति फलितम्। ण्यतोऽपवादः।



(673) अजर्यं सङ्गतम् ।3।1।105।

अजर्यम्। कर्तरि यदिति। \`कर्तरीति वक्तव्य'मिति वार्तिकम्। निपातनात्कर्तरीति लभ्यत इति तदाशयः। सङ्गतमिति। सङ्गतं = सङ्गमः। न जीर्यतीत्यजर्यमिति। \`मित्रत्व'मिति शेषः। जरितृ न भवतीत्यर्थः। अत्र भट्टिप्रयोगमाह-- तेनेति। हे राम ! तेन आर्येण अजर्यम् = अनश्वरं, सङ्गतं- सङ्गमं द्रुतं कुरु इत्यन्वयः। ननु \`मृगौरजर्यं जरसा' इत्यत्र सङ्गतशब्दाऽभावात्कथं यदित्यत आह-- मृगैरित्यादि। कालिदासकाव्यमिदम्। अजरितेति। तृजऽभावान्न यदित्यर्थः।



(674) वदः सुपि क्यप् च ।3।1।106।

वदः सुपि। उत्तरेति। \`भुवो भावे' इत्यत्तरसूत्राद्भावे इत्यपकृष्यते इत्यर्थः। भूधातोरकर्मकत्वेन उत्तरसूत्रे भावग्रहणस्य वैयर्थ्यादिति भावः। अनुपसर्गे इति।  \`वृः सुप्यनुसर्गग्रहण'मिति भाष्यादिति भावः। ब्रह्मोद्यमिति। वदेः क्यपि \` वचिस्वपी'पि संप्रसारणम्। \`वस्तुतस्तु नेह भावग्रहणमपकृष्यते, तत्र भावग्रहणमुत्तरार्थमिति भाष्या'दिति मतमनुसृत्य आह-- कर्मणि प्रत्ययावित्येके इति। क्यब्यतावित्यर्थः।



(675) भुवो भावे ।3।1।107।

भुवो भावे। ब्रह्मभूयमिति। कित्त्वान्न गुणः। क्लीबत्वं लोकात्। भव्यमिति। भाव इत्यर्थः। अत् सुबुपपदत्वाऽभावाद्यदेव, गुणः, \`वान्तो यी'त्यवादेशः। प्रभव्यमिति। प्रभाव इत्यर्थः।



(676) हनस्त च ।3।1।108।

हनस्त। अन्तादेश इति। \`प्रकृते'रिति शेषः। भावे किम् ?। घात्यो वृषलः। अनुपसर्गे किम् ?। प्रघातः। निरुपपदं हत्येति त्वसाध्वेव।



(677) एतिस्तुशास्वृदृजुषः क्यप् ।3।1।109।

एतिस्तु। एति, स्तु, शास्, वृ , दृ, जुष् एषां षण्णां समाहारद्वन्द्वात्प्रञ्चमी। सुप्यनुपसर्गे भाव इति निवृत्त्म्। तदाह-- एभ्यः क्यप्स्यादिति।



(678) ह्रस्वस्य पिति कृति तुक् ।6।1।71।

ह्रस्वस्य। स्पष्टमिति न व्याख्याताम्। इत्य इति। इणः क्यपि तुक्। उपेयमित्यत्र तु \`ईङो दैवादिकाद्यत्। वृञो ग्रहणमिति। वार्तिकमिदम्। न वृङ इति। \`वृङ् संभक्तौ' इति ङितः क्रैयादिकस्य न ग्रहणमित्यर्थः। वार्या ऋत्विज इति। अवश्यं भजनीया इत्यर्थः। अत्र \`वृङ् संभक्तौ' इत्यस्माण्ण्यदित्यर्थः। \`अवद्यपण्यवर्या'दिति निपातनसिद्धो यत्तु न , अत्र निरोध्स्य नियमस्य विवक्षितत्वात्। ननु \`वदः सुपी'त्यतोऽनुवृत्त्यैव सिद्धे क्यब्ग्रहणमिह व्यर्थम्। नच चकारानुकृष्टयतोऽप्यनुवृत्तिनिवृत्तये क्यब्ग्रहणमिति वाच्यं, चकारस्य अस्वरितत्वेन \`भुवो भावे' इत्याद्युत्तरसूत्रेष्वनुवृत्त्यभावादित्यत आह-- परस्यापीति। \`ओरावश्यके' इति विहितस्येत्यर्थः। वेति काशिकेति। वा क्यप्। तदभावे हलन्तत्वाण्ण्यत्। भाष्ये त्वेतन्न दृश्यते इति भावः। शस्यं शंस्यमिति। क्यप्पक्षे \`अनिदिता'मिति नलोपः। दुह्यमिति। क्यप्पक्षे कित्त्वान्न गुणः। अत्र \`शंसिदुहिगुहिभ्यो वे'त्यस्य भाष्येऽदर्शनेऽपि शंसेर्ण्यत्क्यपौ प्रामाणिकावित्याह-- प्रशस्यस्येति। \`प्रशस्यस्य श्रः' इति निर्देशबलादच्छंसेः क्यप्सिद्धः। \`ईडवन्दवृशंसदुहा ण्यतः' इत्याद्युदात्तत्वविधौ शंसेर्ण्यदन्तत्वानुवादबलाण्ण्यत्सिद्धः। ततश्च शस्यं शंस्यमिति रूपद्वयं सिद्धम्। इतरयोस्तु दुहिगुह्योः क्यब्विकल्पे मूलं नास्तीत्यर्थः। उपसङ्ख्यानमिति। \`क्यप' इति शेषः। आज्यमितिन चाङ्‌पूर्वकत्वे पदपाठे अवग्रहः स्यादिति वाच्यम्, इष्टापत्तेः। पदकाराणामवग्रहाऽभावस्त्वप्रामाणिक एव, पदपाठस्याऽऽधुनिकत्वादिति भाष्ये स्पष्टम्। एवं च \`अस्मद्रियगित्यस्मद्रिय'गित्यवग्रहोऽप्रामाणिक एव। अस्मद्रि - अक् इत्येवाऽवग्रहो युक्तः, अस्मच्छब्दस्य टेरद्र्यादेशविधानादित्याद्यूह्यम्।



(679) ऋदुपधाच्चाऽक्लृपिचृतेः ।3।1।110।

ऋदुपधाच्चा। क्लृप्‌चृती वर्जयित्वा ऋदुपधाद्धातोः क्यबित्यर्थः। ननु तपरकरममिह व्यर्थमित्यत आह-- अनित्यण्यन्ता इति। णिजन्तात्तु यदेवेति। \`अचो य'दित्यनेनेति भावः।



(680) ई च खनः ।3।1।111।

ई च खनः। चात्क्यविति। खनेः क्यप् स्यात्प्रकृतेरीकारोऽन्तादेशश्चेत्यर्थः। ह्रस्व सुपठ इति। ह्रस्वस्य इकारस्य आद्गुणेन \`खेय'मिति सिद्धेरिति भावः।



(681) भृञोऽसंज्ञायाम् ।3।1।112।

भृञोऽसंज्ञायाम्। \`क्य'बिति शेषः। भृत्याः कर्मकुर्वाणा इत्यर्थः। \`कर्मणि भृतौ' इति कृञष्टः। भर्तव्या इति। वेतनदानेन परार्थे कर्मणि प्रेषयितव्या इत्यर्थः। ननु भृत्यशब्दस्य कर्मकरेषु रूञत्वात्संज्ञाशब्दत्वमेवेत्यत आह-- क्रियाशब्दिति। भार्या नाम क्षत्रिया इति। क्षत्रियविशेषेषु रूढः संज्ञाशब्दोऽयमिति भावः। अथ कथं भार्येति। क्यपा भवितव्यमित्याक्षेपः। ननु बध्वां भार्याशब्दस्य संज्ञाशब्दत्वात् \`भृञोऽसंज्ञाया'मित्यत्र असंज्ञायामिति व्यर्थमित्यत आह-- संज्ञापर्यादुसत्विति। समाधत्ते-- सत्यमिति। \`डु भृञ् धारणपोषणयोः' इति जुहोत्यादौ ह्रस्वान्तो ड्वित्, ञिच्च। \`भॄ भर्त्सने, भरणेऽपी'ति क्र्यादौ दीर्घान्तः। आभ्यामृहलोर्ण्यदिति ण्यदेवेत्यर्थः। क्यप्तु भरतेरेवेति। \`भृञ् भरणे' इति भ्वादौ ह्रस्वान्तो ञित्। अस्यैव \`संज्ञायां समजनिषदे'त्त्र, \`भृञोऽसंज्ञाया'मित्यत्र च भृञ्ग्रहणेन ग्रहणम्, नतु डुभृञौ जौहोत्यादिकस्य। न च क्रैयादिकस्य निरनुबन्धकस्य दीर्घान्तस्येति भावः। कुत इत्यत आह-- तदनुबन्धकेति। \`तदनुबन्धकग्रहणे नातदनुबन्धकस्ये'ति परिभाषयेत्यर्थः। बिभर्तेः क्यबभावे बीजमिदम्। क्रैयादिकस्य दीर्घान्तत्वान्न क्यबिति बोध्यम्।



(682) मृजेर्विभाषा ।3।1।113।

मृजेर्विभाषा । क्यप्पक्षे उदाहरति-- मृज्य इति। कित्त्वान्न गुणः।



(683)चजोः कु घिण्ण्यतोः ।7।3।52।

चजोः कु। \`कु' इत्यविभक्तिको निर्देशः। चजोर्घिण्ण्यतोश्च यथासङ्ख्यं तु न, \`तेन रक्तं रागा'दित घञि जस्य कुत्वनिर्देशात्।



(684) राजसूयसूर्यमृषोद्यरुच्यकुप्यकृष्टपच्याऽव्यथ्याः ।3।1।114।

राजसूय। राज्ञेति। क्षत्रियेणेत्यर्थः। अभिषवेति। ग्रावभी रसनिष्पत्त्यर्थं सोमलातानां कुट्टनमभिषवः, तत्प्रणाडिकया निष्पादयितव्यो यज्ञविशेषो राजसूय इत्यन्वयः। यद्वेति। लताविशेषात्मकः सोमो राजशब्देन विवक्षितः, \`राजानं क्रीणाती'त्यादौ तथा प्रसिद्धेः। स राजा सूयते = अभिषूयते अत्र यज्ञविशेषे इति व्युत्पत्या राजसूय इत्यन्वयः। \`कर्तरि कृ'दित्यधिकारात्कथमधिकरणव्युत्पत्तिरित्यत आह-- अधिकरणे क्यबिति। कुत इत्यत आह-- निपातनादिति। ननु षुञ्धातोः क्यपि कथं दीर्घः, \`अकृत्सार्वधातुकयो'रित्यतस्य कृत्यप्रवृत्तेरित्यत आह-- निपातनाद्दीर्घ इति। निपातनादित्युभयत्रान्वेति। उत्वमिति। तस्य रपरत्वे \`हलि चे'ति दीर्घ इत्यपि बोध्यम्। मृषोद्यमिति। क्यपि \`वचिस्वपी'ति संप्रसारणम्। रोचतेरिति। रुचदातोः क्यपि \`रुच्य' इति रूपमित्यर्थः। गुपेरिति। गुब्धातोः क्यप्, प्रकृतेरादिवर्णस्य ककारश्च संज्ञायां निपात्यते इत्यर्थः। सुवर्णरजतभिन्नं धनं कुप्यमिति ज्ञेयम्। तथा च \`हेमरूपे कृताऽकृते' इत्युक्त्वा अमर आह-- \`ताभ्यां तदन्यत्तत्कुप्यमिति। कृष्ट इति। कृष्टप्रदेशे ये स्वयं पच्यन्ते = फलन्ति ते कृष्टपच्या इत्यर्थः। कर्मकर्तरीति। अत्र कर्मकर्तरि क्यबित्यर्थः। निपातनादिति भावः। शुद्धे त्विति। मुक्यकर्मणि तुण्यति उपधावृद्धौ \`चजो'रिति कुत्वे \`कृष्टपाक्य' इति रूपमित्यर्थः। अव्यथ्य इति। अत्र निपातनात्कर्तरि क्यबिति भावः।



(685) भिद्योद्ध्यौ नदे ।3।1।115।

भिद्योध्यौ नदे। क्यबिति। \`नद विशेषे कर्तरि निपात्यते' इति शेषः।



(686) पुष्यसिद्ध्यौ नक्षत्रे ।3।1।116।

पुष्यसिध्यौ। \`निपात्येते' इति शएषः। नक्षत्रविशेषे गम्ये इत्यर्थः।



(687) विपूयविनीयजित्या मुञ्जकल्कहलिषु ।3।1।117।

विपूय। विपूय, विनीय, जित्य - एते यथाक्रमं मुञ्जुकल्कहलिषु क्यबन्ता निपात्यन्ते। तदाह-- पूङित्यादिना। न्यादिसाहचर्याद्भौवादिकस्यैव पूधातोर्ग्रहणमिति भावः। हलिशब्दस्य विवरणं - कृष्टेति।



(688) प्रत्यपिभ्यां ग्रहे ।3।1।118।

प्रत्यपिभ्यां ग्रहे। छन्दसीति। वार्तिकमिदम्। वृत्तिकृता तु सूत्रे प्रक्षिप्तम्। ननु छान्दसस्य किमर्थमिहोपन्यास इत्यत आह-- लोके त्विति।



(689) पदाऽस्वैरिबाह्यापक्ष्येषु च ।3।1।119।

पदाऽस्वैरि।पद, अस्वैरि, बाह्या, पक्ष्य एष्वर्थेषु ग्रहेः क्यबित्यर्थः। अवगृह्यं प्रगृह्यं वा पदमिति। समस्तपदस्य अवान्तरपदविच्छेदोऽवग्रहः। \`अप्रावेत्यादिपदमितिशिरस्कं प्रग्रहः' इति प्रातिशाख्ये प्रसिद्धम्। \`ईदूदेद्द्विवचनं प्रगृह्य'मिति सूत्रोदाहरणं च प्रगृह्यम्।



(690) विभाषा कृवृषोः ।3।1।120।

विभाषा कृवृषोः। पञ्चम्यर्थे षष्ठी। कृञ ऋदन्तत्वान्नित्यं ण्यति प्राप्ते, वृषेर्ऋदुपधत्वान्नित्यं क्यपि प्राप्ते च क्यब्विकल्पोऽयम्। पक्षे इति। क्यबभावपक्षे विशेषो वक्ष्यते इत्यर्थः।



(691) ऋहलोर्ण्यत् ।3।1।124।

ऋहलोर्ण्यत्। पञ्चम्यर्थे षष्ठी। तदाह-- ऋवर्णान्तादिति।



(692) युग्यं च पत्रे ।3।1।121।

युग्यं च पत्रे। क्यबन्तं निपात्यते। ण्यतोऽपवादः। युग्यो गौरिति। शकटादिना योक्तव्य इत्यर्थः। क्यपि कुत्वं निपातनात्। पत्रं वाहनमिति। पतन्ति गच्छन्त्यनेनेत्यर्थे \`दाम्नीशसे' त्यादिना करणे ष्ट्रन्। ण्यति तु योग्यमिति स्यात्।



(693) अमावस्यदन्ततरस्याम् ।3।1।122।

अमावस्यद। अधिकरणे इति। निपातनलभ्यमिदम्। \`अमे'त्यस्य विवरणम् -- सहेति। \`ऋहलोण्य'दित्यनुपदमेव प्राक् प्रसङ्गाद्व्याख्यातमपि सूत्रक्रमात्पुनरुपात्तम्। कुत्वमिति। पचेर्ण्यति \`चजो'रिति कुत्वमिति भावः। ननु \`पाणौ सृजेर्ण्य'दिति व्यर्थम्, \`ऋहलो'रित्येव सिद्धेरित्यत आह-- ऋदुपधलक्षणस्येति। \`ऋदुपदाच्चाऽक्लृपिचृतेः' इति ण्यदपवादस्य क्यपो बाधनाथमतित्यर्थः। पाणिसर्ग्या रज्जुरिति। ण्यति \`चजो'रिति कुत्त्वम्। समवपूर्वाच्चेति। वार्तिकमिदम्। \`सृजेर्ण्य'दिति शेषः।



(694) न क्वादेः ।7।3।59।

न क्वादेः। कुः आदिर्यस्येति विग्रहः। \`चजो कुः' इत्यनुवर्तते। तदाह-- क्वादेरिति। कवर्गादेरित्यर्थः। वार्तिककारस्त्वित। \`चजोः कु घिण्ण्यतोः' इति सूत्रे \`निष्ठायामनिटः' इति पूरितम्। तथा च निष्ठायां योऽनिट् तद्धात्ववयवयोश्चजोः कुः' स्याद्धिति ण्यति चेत्यर्थः फलति। तथा \`न क्वादे'रिति सूत्रम् \`अजिव्रज्योश्चे'ति सूत्रं \`यजयाचरुचप्रवचर्चश्चे'त्यत्र याचरुचग्रहणं च न कर्तव्यमिति प्रत्याचख्यावित्यर्थः। किं तत इत्यत आह-- तेनेति। सूत्रमते अर्जितर्जिप्रभृतीनां ण्यति कुत्वं स्यात्, \`न क्वादेः' इति निषेधस्य तत्राऽप्रवृत्तेरिति भावः। तदेवं सूत्रमतेऽतिव्याप्तिमुक्त्वा अव्याप्तिमाह-- ग्रुचुरग्लुञ्चुप्रभृतीनामिति। तेषां कवर्गादित्वे।ञपि ण्यति ग्रोक्यमित्यादौ कुत्वमिष्टं स्यादेव, वार्तिकमते \`न क्वादे'रिति निषेधस्य प्रत्यख्यातत्वात्, सूत्रमते तु \`न क्वादे'रिति निषेधात् \`ग्रोक्य'मित्यादौ कुत्वमिष्टं स्यादित्यव्याप्तिरित भावः। नन्विदं वार्तिकं विपरीतफलमपि संमतत्वाद्ग्राह्यमेव, विरोधे विकल्पसय् वक्तुं शक्यत्वादिति शङ्कते-- सूत्रमते तु यद्यपीति। परिहरति-- तथापीति। यथोत्तरमिति। अयं वैयकारणसमयः।



(695) अजिव्रज्योश्च ।7।3।60।

अजिव्रजय्श्चेत्यादि स्पष्टम्।



(696)वञ्चेर्गतौ ।7।3।63।

वञ्चेर्गतौ। कुत्वं नेति। शेषपूरणमिदम्। \`चजोः कु घिण्ण्यतो'रित्यतः कुग्रहणस्य, \`न क्वादे'रित्यतो नेत्यस्य चाऽनुवृत्तेरिति भावः।



(697) ण्य आवश्यके ।7।3।65।

ण्य आवश्यके। कुत्वं नेति। शेषपूरणमिदम्। आवश्यकेऽर्थे यो ण्यस्तस्मिन् परे \`चजोः कु घिण्ण्यतो'रिति कुत्वं नेत्यर्थः।



(698) यजयाचरुचप्रवचर्चश्च ।7।3।66।

यजयाच। ण्ये कुत्वं नेति। शेषपूरणमिदम्। यज, या, रुच, प्रवच, ऋच् एषां द्वन्द्वात् षष्ठी। एषां ण्ये परे \`चजोः कु घिण्ण्यतो'रिति कुत्वं नेत्यर्थः। ननु अर्च्यमित्यत् र कथं ण्यत्, \`ऋदुपधाच्चाऽक्लृपिचृते'रिति ऋदुपधत्वलक्षस्य ण्यदपवादत्वादित्यत आह-- ऋदुपधत्वेऽपीति। त्यजिपूज्योश्चेति। \`ण्ये कुत्वं ने'ति शेषः।



(699) वचोऽशब्दसंज्ञायाम् ।7।3।67।

वचोऽशब्दसंज्ञायाम्। वचधातोर्ण्ये कुत्वं न, शब्दसंज्ञां वर्जयित्वेत्यर्थः। वाच्यमिति। \`वस्त्वि'ति शेषः। \`अशब्दसंज्ञाया'मित्यस्य प्रयोजनमाह-- शब्दाख्यायां तु वाक्यमिति। \`एकतिङ् वाक्य'मिति संज्ञाशब्दोऽयमिति भावः। \`प्रवाच्य'मित्यत्र तु ग्रन्थविशेषसंज्ञात्वेऽपि नायं कुत्वनिषेधस्य निषेधः, \`यजयाचे'त्यत्र प्रवचेति विशिष्योपादनात्, असंज्ञायामित्यस्य प्रपूर्वाद्वचेरन्यत्र चरितार्थत्वात्। एतदभिप्रायेणैव \`प्रवाच्यं ग्रन्थविशेष' इत्युक्तं प्राक्।



(700) प्रयोज्यनियोज्यौ शक्यार्थे ।7।3।68।

प्रयोज्यनियोज्यौ। शक्यार्थे ण्ये क्वुत्वाऽभावो निपात्यते। \`शकि लिङ् चे'ति कृत्यानां शक्यार्थेऽपि विहितत्वाण्ण्यदन्तस्य शक्यार्थकत्वमपि।



(701) भोज्यं भक्ष्ये ।7।3।69।

भोज्यं भक्ष्ये । भक्ष्ये गम्ये ण्ये भुजेः कुत्वाऽभावो निपात्यते। इति प्रासङ्गिकम्। अथ प्रकृतम्-- लपिदभिभ्यां चेति। वार्तिकमिदम् \`ऋहलोर्ण्य'दिति सूत्रस्थम्। \`पोरदुपधा' दिति प्राप्तस्य ण्यदपवादस्य यतोऽपवादः।



(702) ओरावश्यके ।3।1।135।

ओरावश्यके। लाव्यं पाव्यमिति। \`अचो ञ्णिती'ति वृद्धौ \`वान्तो यी' त्यवादेशः।



(703) आसुयुवपिरपि\[लपि\]त्रपिचमश्च । ।3।1।26।

आसुयुवपि।आसु, यु, वपि, रपि, त्रपि, चम् एषां समाहारद्वन्द्वः। \`ण्य'दिति शेषः। आसाव्यमिति। आङ्पूर्वस्य सुञो ग्रहणमिति भावः।



(704) अनाय्योऽनित्ये ।3।1।127।

अनाय्योऽनित्ये। \`अनित्ये' इति च्छेदः। दक्षिणाग्निविशेषएवेति। वार्तिकमिदम्। स हीति। दक्षिणाग्निर्ह अग्निहोत्रार्थमहरर्गार्हपत्यादेः प्रणीयत इत्यर्थः। एतेन आङ्पूर्वकस्य नयतेरर्थ उक्तः। अनित्यश्चेति। गार्हपत्यवन्नित्यधारणाऽभावादिति भावः। तदाह-- सततमिति। सततं धारणाऽभावादित्यर्थः। प्रमईतस्य दक्षिणाऽग्नेस्तत्तत्कर्मणि समाप्ते लौकिकत्वमुक्तं कल्पसूत्रेषु -- \`अप्रवृत्ते कर्मणि लौकिकं संपद्यतेट इति। ततश्चपुनःपुनः प्रणयनादनित्यत्वं दक्षिणाग्नेरिति बोध्यम्। यद्यप्याहवनीयस्यापि पुनःपुनः प्रणयनमस्ति, तथापि \`दक्षिणाऽग्निविशेष एवे'ति वार्तिकान्नाहवनीयस्य ग्रहणमित्यर्थः। विशेषग्रहणान्नित्यधारणपक्षे दक्षिणाग्निरिह न गृह्यते इति सूचितम्, गतश्रियां दक्षिणाग्नेरपि नित्यधार्यत्वात्, \`गतश्रियो नित्यधार्या अग्नयः'इति वचनादित्यलं पल्लवितेन। वैश्यकुलादानीत इति। दक्षिणाग्निं प्रकृत्यहि श्रूयते-- \`अहरहरेवैनं वैश्यकुलादाहरन्'इति। तथाविधदक्षिणाग्नौ वाच्ये आनेयशब्द एवेति भावः।



(705) प्रणाय्योऽसमंतौ ।3।1।128।

प्रणाय्योऽसमंतौ। असंमतौ गम्यायां \`प्रणाय्य' इति निपात्यते। तत्र असंमतिशब्दैकदेशं समंतिशब्दं विवृणोति-- प्रीतिविषयीभवनमिति। तच्च कर्मनिष्ठमित्याह-- कर्मव्यापार इति।तथेति। भोगेषु = सुखदुःखानुभवेषु आसक्तिरपि संमतिरित्यर्थः। एवंविधा संमतिर्न भवतीति असंमतिरिति फलितम्। प्रणाय्यश्चोर इति। ण्यति वृद्धौ आयादेशः।



(706) पाय्यसांनाय्यनिकाय्यधाय्या मानहविर्निवाससामिधेनीषु ।3।1।129।

पाय्यसांनाय्य। पाय्य, सांनाय्य, निकाय्य, धाय्य--एषां द्वन्द्वात्प्रथमाबहुवचनम्। मान,हविः, निवास, सामिधेनी - एषां द्वन्द्वात्सप्तमी। मानादिषु गम्येषु क्रमात् पाय्यादयो निपात्यन्ते। मीयते अनेनेति। माधातोः करणे ण्यत्,धात्वादेर्मकारस्य पत्वं च निपात्यते इत्यर्थः। आत इति।ण्यति \`मीनातीत्यात्त्वे कृते आतो युगिति भावः। ण्यदिति। संपूर्वान्नीदातोः कर्मणि निपात्यत इत्यर्थः। आयादेशिति। सननीय इतिस्थिते आयादेशो निपात्यते इत्यन्वयः। निवास इति। कुसलादिरित्यर्थः। अधिकरणे इति। चिञ्धातोरधिकरणे ण्यन्निपात्यते इत्यन्वयः। आयिति। अच्‌परकत्वाऽभावादायादेशोऽप्राप्तो निपात्यते इत्यन्वयः। धाय्या ऋगिति। धाधातोः करणे ण्यति आयादेशो निपात्यते इति भावः। सामिधेन्यो नाम समिदाधानार्था ऋग्विशेषाः। तत्र \`समिध्यमानो अध्वरे' इति ऋच उपरि प्रक्षेप्या \`पृथुपाजा अमर्त्यः इत्याद्या ऋक्प्रसिद्धा।



(707) क्रतौ कुण्डपाय्यसंचाय्यौ ।3।1।130।

क्रतौ कुण्डपाय्य। ऋतुविशेषे गम्ये एतौ निपात्येते। कुण्डेनेति। अत्सरुकैश्चमसैरित्यर्थः। सामान्येनैकवचनम्। \`यदत्सरुकैश्चमसैर्भक्षयन्ति तदेषां कुण्ड'मिति श्रुतिः। कुण्डपाय्य इति। सत्रविशेषात्मकः ऋतुः। कुण्डेनेति तृतीयान्ते उपपदे अधिकरणे ण्यत्। आतो युक्। संचाय्य इति। संपूर्वाच्चिञः कर्मणि ण्यत्, आयादेशश्च निपात्यते इति भावः। संचाय्यो नाम ऋतुविशेषः क्वचिच्छाखायामन्वेषणीयः।



(708) अग्नौ परिचाय्योपचाय्यसमूह्याः ।3।1।131।

अग्नौपरिचाय्य। अग्नौ गम्ये --परिचाय्य, उपचाय्य, समूह्य एते निपात्यन्ते। अग्निशब्द इष्टकारचित्तस्थण्डिलविशेषे वर्तते, यन्मृदा चाद्भिश्चाग्निश्चीयतेऽथ कस्मादग्निरुच्यत इति यच्छन्दोभिश्चिनोत्यग्नयो वै छन्दांसी तस्मादग्निरुच्यतेऽथो इयं वा अगनिर्वैश्वानरो यन्मृदा चिनोति तस्मादग्निरुच्यते' इति वाक्यशेषाच्च। तदाह-- अग्निधारणेति। तत्र परिपूर्वादुपपूर्वाच्च चिञः कर्णि ण्यत्, आयादेशश्च निपात्यते। संपूर्वस्य वहेस्तु कर्मणि ण्यति संप्रसारणं, दीर्घश्च निपात्यते। \`समूह्यं चिन्वीत पशुकामः, परिचाय्यंचिन्वीत ग्रामकामः'इति तैत्तिरीयश्रुतौ परिचाय्यसमूह्यौप्रसिद्धौ। उपचाय्यस्त्वग्निःक्वचिच्छाखायामन्वेषणीयः।



(709) चित्याग्निचित्ये च ।3।1।132।

चित्याग्निचित्ये च। चित्यश्च अग्निचित्या चेति द्वन्द्वः। अग्नौ निपात्येते। चित्योऽग्निरिति। कर्मणि ण्यत्,तुकच निपात्यते। अग्नेश्चयमिति। अग्निशब्दे षष्ठ्यन्ते उपपदे चिणो ण्यत्,तुक् च। स्त्रीत्वं लोकात्। \`प्रैषातिसर्गे'ति व्याख्यातमपि स्मार्यते । गम्यमिति। \`पोरदुपधा'दिति ण्यदपवादः क्यप्। ननु सामान्येन बावकर्मणोर्विहितानां कृत्यानां प्रैषादिषु तदभावे च सिद्धेः प्रैषादिषु कृत्यविधिर्व्यर्थ इत्यत कृत्यानां प्रेषाद्यभावे भावकर्मणोश्चरितार्थत्वात्। अतः प्रैषादिषु कृत्यानां लोटा कृत्यानां बाधनिवृत्त्ये पुनः कृत्यविधिरित्यर्थः। ननु वासरूपविधिनैव लोटा प्रैषादिषु कृत्यानां बाधो न भविष्यतीत्यत आह-- स्त्र्यधिकारादूर्ध्वमिति। \`स्त्रियां क्ति'न्नित्यत ऊर्ध्वमित्यर्थः। \`प्राक् स्त्रिया वासरूपविधिः' इति भाष्यम्। ननु स्त्र्यधिकारादूर्ध्वं वाऽसरूपवदेरप्रवृत्तौ \`स्त्रियां क्ति'न्निति सामान्यविहितस्य कित्नः \`षिद्भिदादिभ्योऽभि' ति विशेषविहितेन नित्यबाधः स्यात्, ततः -- क्षमा क्षान्ति, भिदा भित्तिरित्यादि न स्यादित्यत आह-- क्वचिन्नेति। \`क्वचि'दित्यस्याऽनिर्धारणादाह-- तेनेति। सिद्धमिति। एषु वासरूपविधित्यत्र सङ्कोच इति भावः। अत्र व्याख्यानमेव शरणम्। अर्हे कृत्यतृचश्चेति। प्राग्व्याख्यातं विशेषविवक्षया स्मार्यते। \`लिङ्यदी'त्यतो लिङनुकर्षार्थश्चकार इत्युक्तं प्राक्। ननु अर्हे अनर्हे च सामान्यविधानादेव अर्हेऽपि कृत्यतृचोः सिद्धयोः पुनस्तद्विधिर्व्यर्थ इत्यत आह-- लिङा बाधेति। \`अर्हे चे'त्येतावत्येव उक्ते चकारानुकृष्टस्य लिङ एवार्हे विधिः स्यात्, तथा च अर्हे कृत्यतृचोर्विधिर्न स्यात्, अर्हे विशेषविहितेन लिङा बाधात्, अनर्हे कृत्यतृचोश्चरितार्थत्वात्। वासरूपविधिस्तु स्त्र्यधिकारादूर्द्ध्वं न प्रवर्तते इत्युक्तमेव। अतो लिङा बाधा मा भूदिति कृत्यतृचोर्विधिरित्यर्थः।



(710) भव्यगेयप्रवचनीयोपस्तानीयजन्याप्लाव्यापात्या वा ।3।4।68।

भव्यगेय। कर्तरि वेति। \`कर्तरि कृ'दित्यतः कर्तरीत्यनुवृत्तं वेत्यनेन संबध्यते। तथा च कर्तरि वा एते निपात्यन्ते। अन्यत्र नेति फलति। तत्र अन्यत्रेत्यस्याऽनिर्धारणादाह-- पक्षे इति। अन्यत्रापि न सर्वत्र, किंतु \`तयोरेव कृत्यक्तखलर्थाः' इति सूत्रेण सकर्मकात्कर्मणि, अकर्मकाद्भावे एते कृत्या ज्ञेया इत्यर्थः। \`तयोरेव कृत्ये'ति सूत्रे \`लः कर्मणि चे'त्यस्मात्सकर्मकेभ्यः कर्मणि अकर्मकेभ्यो भाव इत्यनुवर्तते इति भावः। भव्य इति। कर्तरि अचो यत्। भव्यमनेन वेति। भावे यत्।गेयः साम्नामयमित। गाधातोः कर्तरि यत्। \`ईद्यती'ति प्रकृतेरीत्त्वम्। गुणः। साम्नां कर्मणामनभिहितत्वात्कृद्योगे षष्ठी। कर्तुरभिहितत्वात्प्रथमा। गेयं सामाऽनेनेति। कर्मणि यत्, सकर्मकत्वात्, नतु भावे, कर्तुरनभिहितत्वात्तृतीया। कृद्योगषष्टी तु कृत्ययोगे कर्तरि वैकल्पिकी, \`कृत्यानां कर्तरि वा ' इत्युक्तेः। इत्यादीति। \`प्रवचनीयो गुरुर्वेदस्य'। प्रवक्तेत्यर्थः। कर्तरि अनीयर्। \`प्रवचनीयो वेदो गुरुणे'ति वा। \`उपस्थानीयः शिष्यो गुरोः', \`उपस्थानीयो गुरुः शिष्येणे'ति वा। \`जन्योऽसौ'। जायते इत्यर्थः। \`जन्यमनेने'ति वा। आप्लवतेऽसौ \`आप्लाव्यः'। \`ओरावश्यके' इति कर्तरि ण्यत्। \`आप्लाव्यमनेने'ति वा। आपतत्यसौ \`आपात्यः। \`ऋहलो'रिति कर्तरि ण्यत्। \`आपात्यमनेन वा'। \`शकि लिङ् चे'त्यपि व्याख्यातं प्राक् विशेषविवक्षया सूत्रक्रमादिहोपन्यस्तम्। नन्विह चकारानुकृष्टकृत्यविधिर्व्यर्थः, शक्तौ अशक्तौ च भावकर्मणोः सामान्यतः कृत्यविदित एव शक्तावपि सिद्धेरित्यत आह-- लिङा बाधेति। \`शकि लि'ङित्येतावत्येवोक्ते शक्तौ विशेषविहितेन लिङा कृत्यानां बाधः स्यात्, अशक्तौ कृत्यानां चरितार्थत्वात्। वासरूपविधिस्तु स्त्र्यधिकारादूर्ध्वं नेत्युक्तमेवेति भावः। लाघवादिति। इह चकारमात्रेण वासरूपविधेः स्त्र्यधिकारादूर्ध्वमनित्यताज्ञापनं संभवति, अतः \`प्रैषातिसर्गे'ति सूत्रे कृत्यग्रहणेन \`अर्हे कृत्यतृचश्चे'त्यत्र कृत्यतृज्ग्रहणेन च तज्ज्ञापनाश्रयणे गौरवमिति भावः। इति कृत्यप्रक्रिया।











.



 ***अथ पूर्वकृदन्तप्रकरणम्।***







\(711\) ण्वुल्तृचौ ।3।1।133।

अथ कृदन्तप्रकरणं। ण्वुल्तृचौ। अनयोर्वर्तमानकालादन्यत्र न प्रयोग इति भाष्यम्। वोढुमर्ह इति। \`अर्हे कृत्यतृचश्चे'त्युक्तेरिति भावः। वोढेति। वहेस्तृच्यनुदात्तत्वादिडभावे ढत्वधत्वष्टुत्वढलोपेषु \`सहिवहो'रित्योत्त्वम्। कुटितेत्यत्र लघूपधगुणमाशङ्क्याह-- गाङिति। तर्हि ण्वुलि कोटक इत्यत्रापि गुणो न स्यादित्यत आह-- अञ्णिदित्युक्तेरिति। विजितेत्यत्र लघूपधगुणमाशङ्क्याह-- विज इडिति। \`इति ङित्त्व'मिति शेषः। विजितेति। ङित्त्वान्न गुणः अनिट्स्त्विति। तस्यानुदात्तोपदेशत्वादिति भावः। \`जनक' इत्यत्रोपधावृद्धिमाशङ्क्य वृद्धिनिषेधं स्मारयत-- जनिवध्योश्चेति। वध हिंसायामिति,- धात्वन्तरं भौवादिकं,भ्वादेराकृतिगणत्वात्। नत्वयं हन्तेर्वधादेशः। तथा सति \`जनिवध्योश्चे'ति वृद्धिनिषेधसूत्रे वधिग्रहणवैयर्थ्यात्, वधादेशस्याऽदन्ततया अल्लोपस्य स्थानिवत्त्वादेव वृद्ध्यभावसिद्धेः। वधक इति। \`जनिवध्योश्चे'ति वृद्धिनिषेधः। रन्धकः जम्भक इत्यत्र इदित्त्वाऽभावादप्राप्ते नुमि तद्विधिं स्मारयति-- रधिजभोरचीति। रधितेत्यत्र \`रधिजभो'रिति नुममाशङ्क्याह-- नेट्यलिटीति। रधिता रद्धेति। \`रधादिभ्यश्चे'ति वेट्। मस्‌ज्‌ तृ इति स्थिते आह-- मस्जिनशोरिति। नुम्विधिरयम्। मङ्क्तेति। मस्‌ज्‌ तृ इति स्थिते \`मस्जेरन्त्यात् पूर्वो नुम् वाच्यः' इतिसकारादुपरि जकारात् प्राङ्‌नुम्। मस्‌न्‌ज्‌ तृ इति स्थिते \`स्को'रिति सलोपः, जस्य कुत्वेन गः, तस्य चर्त्वेन कः, अनुस्वारः, परसवर्णेन ङ इति भावः। नंष्टा नशितेति। रधादित्वाद्वेट्। इडभावपक्षे \`मस्जिनशो'रिति नुमि, नन्‌श्‌ तृ इति स्थिते \`व्रश्चे'ति शस्य षः। नस्याऽनुस्वारः। ष्टुत्वम्। रमेरशब्लिटोरिति नुम्विधिरयम्। लब्धेति। \`झषस्तथो'रिति तस्य धः, जश्त्वेन भस्य बः। तीषसहेति। इड्विकल्पोऽयम्। सोढेति। ढत्वधत्वष्टुत्वढलोपाः। \`सहिवहो'रित्योत्त्वम्। दरिद्रातेरालोप इति। \`दरिद्रातेरालोपो वक्तव्यः' इत्यनेनेति भावः। ण्वुलि नेति। दरिद्रातेर्ण्वुलि आलोपो नेत्यर्थः। \`न दरिद्रायके लोपः' इति वार्तिकादिति भावः। दरिद्रायक इति। \`अतो यु'गिति युगिति भावः। पादाभ्यां ह्रियते पादहारक इत्यत्र कर्मणि ण्वुलं साधयितुमाह-- कृत्यल्युट इत्येवेति। \`कृत्यल्युटः' त्येतावतैव पुनर्वचबालद्येष्वर्थेषु ते कृत्यल्युटो विहितास्ततोऽन्यष्वप्यर्थेषु भवन्तीत्यर्थलाभाद्बहुलग्रहणं योगविभागार्थं-- \`कृत्प्रत्यया येष्वर्थेषु विहितास्ततोऽन्यत्रापि क्वचिद्भवन्ती'ति। एवं च कर्मण्यपि ण्वुल् सिध्यतीत्यर्थः। \`कृतो बहुल'मिति वार्तिकं तु एतद्योगविभागसिद्धकथनपरमिति भावः। क्रमेरिति। आत्मनेपदविषयात्क्रमेः परस्य कर्तरि कृतो नेडित्यर्थः। \`स्नुक्रमो'रिति सूत्रस्थमिदं वार्तिकम्। प्रक्रन्तेति। \`प्रोपाभ्यां समर्थाभ्या'मित्यात्मनेपदविषयोऽयम्। नन्वेवं सति क्रमितेत्यत्र कथमिडित्यत आह-- अनन्यभावे विषयशब्द इति। \`वर्तते' इति शेषः। आत्मनेपदाऽविनाभाव इति यावत्। \`क्रमेः कर्तर्यात्मनेपदिन' इत्येतावतैव सिद्धे विषयपदोपादानादयमर्थो लभ्यते इति भावः। तथा च नित्यमात्मनेपदिन इति फलितम्। तेनेति। \`क्रमिते'त्यत्र क्रमेः \`अनुपसर्गाद्वे' त्यात्मनेपदविकल्पविधानान्नित्यमात्मनेपदित्वाऽभावादिण्निषेधो नेत्यर्थः। मतान्तरमाह-- तदर्हत्वमेवेति। आत्मनेपदार्हत्वमेवात्मनेपदविषयत्वम्। ततश्च आत्मनेपदपक्षे इण्निषेधे सति कर्न्तेति रूपम्, आत्मनेपदाऽभावपक्षे तु क्रमं इटि क्रमितेति रूपमिति केचिदाहुरित्यर्थः। अत्र पक्षे विषयपदस्य न प्रयोजनमित्यस्वरसः। ननु संजिगमिषितेत्यत्र सनः कथमिट्, कगमेरनिट्सु पाठात्, सनः परस्मैपदपरत्वाऽभावेन \`गमेरिट् परस्मैपदेषु' इत्यस्याऽप्रवृत्तेरित्यत आह-- गमेरिडित्यत्रेति। एवमिति। \`न वृद्ध्यश्चतुर्भ्यः' इत्यत्रापि परस्मैपदग्रहणमनुवृत्तं तङानयोरभावं लक्षयतीत्यर्थः। विवृत्सितेति। वृतेः सनि रूपम्। \`हलन्ताच्चे'ति कित्त्वान्न गुणः। यङन्तादिति। पचिधातोर्यङन्तात् पापच्येत्यस्माण्ण्वुलित्यर्थः। तस्य अकादेशे \`यस्य हलः' इति यकारलोपे अतो लोपे पापच् अक इति स्थिते उपधावृद्धिमाशङ्क्याह-- स्थानिवत्त्वान्न वृद्धिरिति। यङ्लुगन्तात्त्विति। यङः सङ्घातस्य लुकोऽजादेशत्वाऽभावेन स्थानिवत्त्वाऽसंभवादुपधावृद्धिर्निर्बाधा। \`न धातुलोपे' इति निषेधस्तु न, यङ्लुकोऽनैमित्तिकत्वादुपधावृद्धेरिग्लक्षणत्वाऽभावाच्च।



\(712\) नन्दिग्रहिपचादिभ्यो ल्युणिन्यचः ।3।1।134।

नन्दिग्रहि। नन्दि,ग्रहि, पच एषां द्वन्द्वः। नन्दिग्रहिपचा आदिर्येषामिति विग्रहः। आदिशब्दस्य प्रत्येकमन्वयः फलति। ल्यु , ण्नि, अच्‌ - एषां द्वन्द्वात्प्रथमा। यथासङ्ख्यमन्वयः। तदाह-- न्द्यादेरित्यादि। नन्दीति ण्यन्तग्रहणम्। तदाह-- नन्दयतीत्यादि। ल्योरनादेशः, \`णेरनिटी'ति णिलोपः। मधुं सूदयतीति। मधुरसुरविशेषः, तं सूदयति = केचिदण्यन्ताः। सूत्रे \`ग्रह उपादाने' इत्यस्य ग्रहीति इका निर्देशः। सौत्रत्वात् \`ग्रहिज्ये' ति संप्रसारणं न। ग्राहीति। ग्रहधातोरदुपधाण्णिनिः। नकारादिकार उच्चारणार्थः। उपधावृद्धिः। विशयीति। विपूर्वात् \`शीङ् स्वप्ने' इति धातोर्णिनिः। गुणाऽयादेशौ। \`अचोऽञ्णिती'ति वृद्धिमाशङ्क्याऽऽह-- वृद्ध्यभाव इति। विषयीति। \`षिञ् बन्धने' अस्मात्कृतषत्वाण्णिनिः। गुणाऽयादेशौ। नन्विह कतं न वृद्धिः, कथं च षत्वं, पदादित्वादित्यत आह-- षत्वमपीति। निपातनाद्वृद्ध्यभावः षत्वं चेत्यर्थः। परिभावी परिभवीत्यत्र णित्त्वान्नित्यवृद्धिमाशङ्क्य आह-- पाक्षिक इति। ग्रह्यादयो वृत्तौ पठिताः। पचादिराकृतिगण इति। पच वप इत्यादिकतिपयधातून् पठित्वा आकृतिगण इति गणपाठे वचनादिति भावः। गणपाठे आकृतिगणत्ववचनाऽभावेऽप्याह-- शिवशमिति। सूत्रे करशब्दस्य पचादिगणेऽपठितस्य कृञोऽच्प्रत्ययान्तस्य, \`कर्मणि घट' इति सूत्रे घटेरचि घटशब्दस्य च प्रयोगदर्शनादित्यर्थः। अच्प्रत्यय इति। यङन्तादच्प्रत्यये परे \`यङोऽचि चे'ति यहो लुग्विधीयते। नहि पचादिगणे यङन्तं पठितमस्ति। अतोऽपि पचादेराकृतिगणत्वं विज्ञायते इत्यर्थः। पचादेराकृतिगणत्वे नदट् चोरडित्यादीनं तत्र पाठो व्यर्थ इत्यत आह--- केषांचिदिति। टकारानुन्धासञ्जानार्थ इत्यर्थः। नन्वेमपि वद चल इत्यादीनामनुबन्धरहितानां तत्र किमर्थः पाठ इत्यत आह-- केषांचित्प्रपञ्चार्थ इत। बाधकेति। \`जारभर' \`श्वपचे'त्यादौ पचाद्यजपवादस्य कर्मण्यणो बाधनार्थं भरपचादीनां पाठ इति भाष्यम्। देवः सेव इत्यादौ \`इगुपधज्ञाप्रीकिरः कः' इति विशिष्य विहितस्य कस्य बाधनार्थं च। तदेतदुपपादयति-- नदडित्यादि। ननु पचादिगणे श्वपचशब्दस्य बाधकबाधनार्थत्वे श्वपाक इति कथमित्यत आह-- न्यङ्क्वादिषु पाठाच्छ्वपाकोऽपीति। कदाचिदण्प्रत्ययः,कुत्वं चेत्यर्थः। चेक्रियः, मरीमृज इत्यादौ प्रक्रियां दर्शयति-- यङोऽचि चेति। क्रीञादिधातोरचि यङो लुगित्यर्थ-। द्वित्वादौ चेक्री अ इत्यादिस्थितौ आह-- न धातुलोप इति। चेक्रिय इति। गुणाऽभावे संयोगपर्वत्वान्न यण्। नेन्य इति। \`एरनेकाचः' इति यण्। लोलुव इति। उवङ्। यण्तु न, \`ओः सुपी'त्युवक्तेः। मरीमृज इति। अत्र \`न धातुलोपे' इति निषेधान्न मृजेर्वृद्धिः। चरिचलीति। एषामच्प्रत्यये परे द्वित्वम्, अभ्यासस्य आगागमश्चेत्यर्थः। ननु \`चराचर' इत्यत्राऽभ्यासे रेफादाकारस्य ह्रस्वः स्यात्, हलादिशेषेण तत्र रेफस्यापि निवृत्तिः स्यादित्यत आह-- आगागमस्येति। ह्रस्वत्वे सत्यागागमे दीर्घोच्चारणं व्यर्थम्, आगागमस्यैव विधातुं शक्यत्वात्। तथा हलादिशेषेण रेफस्य निवृत्तौ ह्रस्वत्वेऽपि सवर्णदीर्घेण \`चाचर' इति सिद्धेर्धीर्घोच्चारणं हलादिशेषाऽभावं गमयतीत्यर्थः। हन्तेरितति। वार्तिकमिदम्। हनधातोरचि घत्वं द्वित्वमापक् चेत्यर्थः। ननूत्तरखण्डे \`अभ्यासाच्चे'ति कुत्वसिद्धिः किमर्थमिह घत्वविधानमित्यत आह-- घत्वमभ्यासस्येति। \`इह विधीयतेट इति शेषः। पाटेरिति। वार्तिकमिदम्। पाटेर्णौ पाटि इत्यस्मादचि णेर्लुक्, द्वित्वम्, अभ्यासस्य ऊगागमः। अभ्यासस्य आकारस्य ह्रस्वे तसय् दीर्घश्चेत्यर्थः। वृद्धिनिवृत्तये णेर्लुग्विधिः। आगमे दीर्घोच्चारणाद्धलादिशेषेण टकारस्य न निवृत्तिः, हलादिशेषे तु आद्गुणे पोपट इति रूपस्य उगागमेऽपि सिद्धेः।



\(713\) इगुपधज्ञाप्रीकिरः कः ।3।1।135।

इगुपधज्ञा। \`कॄ विक्षेपे' इत्यस्य इत्त्वे रपरत्वे च किरिति रेफान्तम्। इगुपध, ज्ञा, प्री, किर् एषां द्वन्द्वात्पञ्चमी। कित्त्वं गुणनिषेधार्थम्। ज्ञ इति। आतो लोपः। प्रिय इति। प्रीञ् के इयङ्। किर इति। कॄधातोः कप्रत्यये इत्त्वे रपरत्वम्।



\(714\) आतश्चोपसर्गे ।3।1।136।

आतश्चोपसर्गे। कः स्यादिति। शेषपूरणम्। उपसर्गे उपपदे आदन्ताद्धातोः कः स्यादिति फलति। णस्यापवाद इति। तस्य उपसर्गेऽनुपसर्गे च आदन्तसामान्यविहितत्वादिति भावः। सुग्ल इति। ग्लैधातोः \`आदेचः' इत्यात्वे कृते कप्रत्यये आतो लोप इति भावः। प्रज्ञ इति। ज्ञाधातोरातो लोपः।



\(715\) प्राघ्राध्माधेट्‌दृशः शः ।3।1।137।

प्राघ्रा। अत्र \`लुग्विकरणाऽलुग्विकरणयोरलुगविकरणस्ये ग्रहण' मिति मत्वाऽऽह-- पिबतीति पिब इति। पाधातोः शप्रत्यये तस्य शित्त्वेन सार्वदातुकत्वात् \`पाघ्राध्मे'ति पिबादेशः। स चाऽदन्त इत्युक्तम्। शप्। पररूपम्। जिघ्र इति। \`प्राघ्रे'ति घ्राधातोर्जिघ्रादेशः। धम इति। ध्माधातोर्धमार्देशः। धय इति। धेटः शः, शप्, अयादेशः, पररूपमिति भावः। धया कन्येति। अत्र धेट्‌धातुष्टित्। स अदन्तो न भवति, यस्त्वदन्तो धयशब्दः, स न टित्, अतोऽत्र \`टिड्ढाण'ञिति न ङीबिति भावः। धेटष्टित्त्वादित्यारभ्य हरदत्तमतम्। स्तनन्धयीतीति। स्तनशब्दे उपपदे धेट्‌धातोः \`नासिकास्तनयो'रिति खशि कृते \`खत्यनव्ययस्ये'ति मुमि स्तनन्धयशब्दः। तत्र खशि कृते धेटष्टित्त्वमाश्रित्य यथा \`टिड्ढाम'ञिति ङीप्, तथा धया कन्येत्यत्रापि ङीप् प्राप्तः, स ङीप् खशोऽन्यत्र नेष्यते इति हरदत्त आहेत्यर्थः। वस्तुतस्तु \`डिड्ढाण'ञिति सूत्रे टिदाद्यवयवाऽकारस्यैव ग्रहणमिति भाष्यविरोधादिदं चिन्त्यम्। नच टित्त्वसामर्थ्यादेव स्तनन्धयीशब्दान्ङीबिति वाच्यं, धया कन्येत्यत्रापि ङीप्प्रसङ्गात्, खशोऽन्यत्र नेष्यते इत्यत्र प्रमाणाऽभावात्। त्समात्स्तनन्धयीत्यप्रामाणिकमेव। तस्य प्रामाणिकत्वे गौरादित्वं कल्प्यम्, ङीप्यप्युदात्तनिवृत्तिस्वरप्राप्त्या स्वरे विशेषाऽभावादिति शब्देन्दुशेखरे स्थितम्। दृश उदाहरति-- पश्य इति। \`पाघ्रे'ति पश्यादेशः। घ्रः संज्ञायां नेति। घ्राधातोः संज्ञायां शो नेत्यर्थः। कुत इत्यत आह-- व्याघ्‌रादिभिरिति। अन्यथा \`व्याजिघ्रादिभि'रिति निर्दिशेदिति भावः।



\(716\) अनुपसर्गाल्लिम्पविन्दधारिपारिवेद्युदेजिचेसातिसाहिभ्यश्च ।3।1।138।

अनुपसर्गात्। शः स्यादिति। शेषपूरणम्। लिम्पः विन्द इति। \`लिप उपदेहे \`विद्लृ लाभे' इति तुदादौ, ताभ्यां शः। \`शे मुचादीना'मिति नुम्। सूत्रे कृतनुमौ लिम्पविन्दौ निर्दिष्टौ, अतस्तौदादकयोरेव ग्रहणम्। धारय इति। \`धृञ् धारणे' \`धृङ् अवस्थाने' आभ्यां हेतुमण्ण्यन्ताभ्यां शः शप्, गुणाऽयादेशौ। पारय इति। पॄधातोर्ण्यन्ताच्छः, शप्, गुणाऽयादेशौ। विद वेदनाख्यादिषु, चुरादिण्यन्ताच्छः, शप् गुणाऽयादेशौ। उदेजय इति। उत्पूर्वादेजधातोर्ण्यन्ताच्छः, शप् गुणाऽयादेशौ। चेतय इति। \`चिती संज्ञाने' ण्यन्ताच्छः, शप्,गुणाऽयादेशौ। एवं सातयः। सादिति रूपं साधयितुमाह-- वासरूपनयायेन क्विबिति। सातयति सुखयतीत्यर्थे क्विप्। णिलोपः। यद्यपि क्विप् सामान्यविहितः सातेः शप्रत्ययस्तु तदपवादः, तथापि वासरूपविधिना क्विबपि भवतीत्यर्थः। सात्परमात्मेति। \`एष ह्येवानन्दयती'ति श्रूतेः तस्यसुखयितृत्वावगमादिति भावः। सात्वन्त इति। सात् = परमात् मा भजनीय एषामित्यर्थे मतुप्। \`मादुपधायाः' इति मस्य वः। \`तसौ मत्वर्थे' इति बत्वात्पदत्वाऽभावान्न जश्त्वम्। साहय इति। साहेः शः। शप्। गुणाऽयादेशौ। प्रलिप इति। इगुपधलक्षणः कः। नौ लिम्पेरिति। वार्तिकमिदम्। \`नी'त्युपसर्गे उपपदे लिम्पेः शो वाच्य ित्यर्थ-। \`अनुपसर्गा' दित्युक्तेः पूर्वेणाऽप्राप्तौ वचनम्। गवादिष्विति। वार्तिकमिदम्। गवादिषु उपपदेषु विन्देः शो वाच्य इत्यर्थः। \`संज्ञायामेवे'ति नियमार्थमिदम्। गोविन्द इति। गाः = उपनिषद्वाचः प्रमाणतया विन्दतीत्यर्थः। अरविन्दिमिति। चक्रे नाभिनेम्योरन्तरालप्रोतानि काष्ठानि अराणि, तत्सदृशानि दलानि विन्दतीत्यर्थः। कर्मण्यणोऽपवादः शः।



\(717\) ददातिदधात्योर्विभाषा ।3।1।139।

ददातिदधात्योर्विभाषा। दाञ्, धाञ्, आभ्यां शो वा स्यात्। ददः दध इति। शः, शप्, श्लुः। \`श्लौ' इति द्वित्वम्। आतो लोपः। वक्ष्यमाण इति। \`स्याद्व्यदे' त्यनेनेति भावः। प्रदः प्रध इति। \`आतश्चोपसर्गे' इति कः।



\(718\) ज्वलितिकसन्तेभ्यो णः ।3।1।140।

ज्वलिति। आद्यर्थ इति। तथा च ज्वल् इति = आदिर्येषां ते ज्वलितयः, ते च ते कसन्ताश्चेति ज्वलितिकसन्ताःष तेभ्य इति विग्रहः। तदाह-- ज्वलादिभ्य इति। \`ज्वल दीप्तौ इत्यारभ्य \`कस गतौ' इत्येवमन्तेभ्य इत्यर्थः। वा णः स्यादिति।विभाषेत्यनुवर्तते इति भावः। पक्षेऽजिति। \`इगुपधेभ्यः कः' इत्यपि बोध्यम्। उपसङ्ख्यानमिति। \`णस्ये'ति शेषः। न संबध्यते इति। \`अवतानः' इत्येव भाष्ये उदाहरणादिति भावः।



\(719\) श्याद्व्यधास्रुसंस्व्रतीणवसावहृलिहश्लिषश्वसश्च ।3।1।141।

श्याद्व्यधास्रु। श्या, आत् , व्यध, आस्रु, संस्रु, अतीण्, अवसा, अवहृ, लिह, श्लिष, स्वस् एषामेकादशाद्यां समाहारद्वन्द्वात्पञ्चमी। अनुपसर्गादिति निवृत्तम्, उत्तरसूत्रेऽनुपसर्गग्रहणात्। एवं च तत्सम्बद्धं विभाषाग्रहणं च नानुवर्तते। तदाह-- नित्यमिति। श्यैङ इति। श्यैङ्धातोरवपूर्वस्य षोधातोश्च कृतात्त्वयोः सूत्रे निर्देशः। तयोरादन्तत्वादेव सिद्धे पुनर्ग्रहणम् \`आतश्चोपसर्गे' इति कप्रत्ययबाधनार्थमित्यर्थः। अवश्यायः प्रतिश्याय इति। श्यैङ आत्त्वे कृते णः। आतो युक्। आदिति। आदन्तस्योदाहरणसूचनम्। दायः धाय इति। णे आतो युक्। व्याध इति । अतिपूर्वादिण्धातोर्णे वृद्ध्यायादेशौ। अवसाय इति। अवपूर्वात् \`षोऽन्तकर्मणि' इत्यस्माण्णे आतो युक्। लेहः श्लेष इति। णे लघूपधगुणः। श्वास इति। णे उपधावृद्धिः।



\(720\) दुन्योरनुपसर्गे ।3।1।142।

दुन्योरनुपसर्गे। दुनोतेर्नयतेश्चेत्यर्थः। \`दव'शब्दं साधयितुमाह-- नी साहचर्यादिति। नीञ्धातुः सानुबन्धकः, तत्साहचर्यात् \`टु दु उपतापे' इति स्वादिगणस्थादेव णप्रत्यय इत्यर्थः। दवतेस्त्विति। \`दु द्रु गतौ' इति भौवादिकान्निरनुबन्धकात्पचाद्यजित्यर्थः।



\(721\) विभाषा ग्रहः ।3।1।143।

विभाषा ग्रहः। व्यवस्थितविभाषेयमिति। इदं \`शाच्छो'रिति सूत्रे भाष्ये स्पष्टम्। तेनेति। जलचरे मत्स्यादौ वाच्ये णप्रत्यये उपधावृद्धौ \`ग्राह' इत्येव भवति, ज्योतिषि सू्रयचन्द्रादौ वाच्ये अच्प्रत्यये \`ग्रह' इत्येव भवतीत्यर्थः। भवतेश्चेति। \`णो वे'ति शेषः। पक्षे अच्। काशिकेति। भाष्ये तु न दृस्यते इति बावः। इयमपि व्यवस्थिविभाषैव। तदाह-- भवो देव इति। महादेव इत्यर्थः। अत्र अजेवेति भावः। भावाः पदार्था इति. अत्र ण एवेति भावः। ननु \`भवतेश्चे'ति णविकल्पस्य भाष्ये अदर्शनात् कथं भाष्यमते भावशब्द इत्यत आह-- भाष्यमते त्विति। भावयति प्रापयति स्वस्वकार्यमित्यर्थे \`भृ प्राप्तौ' इतिचुरादिण्यन्ताद्भावीत्यस्मादच्प्रत्यये णिलोपे भावशब्द इत्यर्थः।



\(722\) गेहे कः ।3।1।144।

गेहे कः। \`विभाषा ग्रहः' इत्यस्यापवादः। गृहमिति। \`ग्रहिज्ये'ति संप्रसारणं, पूर्वरूपं च। । ननु \`गृहा दारा' इति कथम्, गेहे कर्तर्येव वाच्ये कप्रत्ययविधानादित्यत आह-- तात्स्थ्यादिति। गृहशब्दो गेहस्थे लाक्षणिक इति भावः। गृहा दारा इति। \`दारेष्वपि गृहाः' इत्यमरः।



\(723\) शिल्पिनि ष्वुन् ।3।1।145।

शिल्पिनि ष्वुन्। नृतिखनिरञ्जिभ्य एवेति। वार्तिकमिदम्। नर्तकीति। षित्त्वान्ङीषिति भावः। \`दंशसञ्जस्वञ्जां शपी'ति सूत्रे \`रजकरजनरजः सूपसङ्ख्यान'मिति वार्तिकम्। तदर्थतः सङ्गृह्णाति-- असि अके अने चेति। रजक इति। रञ्जेः शिल्पिनि ष्वुनि अकादेशे नलोपः। रजकीति। षित्त्वान्ङीष्। \`नृतिखनिरञ्जिभ्य एवे'ति परिगणनात् \`वेञ् तन्तुसन्ताने ' इत्यस्मात् कृतात्त्वात् \`श्याद्व्यधे'ति णप्रत्यये आतो युकि \`वाय'इति सिध्यति। भाष्यमते तु नृतिखनिभ्यामेवेति। इदं च \`दंशसञ्जस्वञ्जां शपीटति सूत्रे भाष्ये स्पष्टम्। ननु भाष्यमते क्वुनि \`रजकी'ति कथमित्यत आह-- पुंयोगे तु रजकीति।



\(724\) गस्थकन् ।3।1।146।

गस्थकन्। \`गः - थक्'न्निति च्छेदः। गैधातोः कृतात्वस्य \`ग' इति पञ्चम्यन्तम्। तदाह--गायतेरिति।



\(725\) ण्युट् च ।3।1।147।

ण्युट् च। चकार उक्तसमुच्चये। गायतेर्ण्युट्, थकन् च शिल्पिनि कर्तरि। गायन इति। आत्वे युक्। \`आदेचः' इत्यात्वस्य अनैमित्तिकत्वेन वृद्ध्यपेक्षया अन्तरङ्गत्वात्। यद्यपि \`गस्थकन्‌- ण्युट् चे'त्येकमेव सूत्रमुचितम्, तथापि ण्युट एवोत्तरसूत्रे अनुवृत्त्यर्थो योगविभागः।



\(726\) हश्च व्रीहिकालयोः ।3।1।148।

हश्च। \`ओ हाक् त्यागे' इत्यस्य \`ओ हाङ् गतौ' इत्यस्य च \`ह' इति पञ्चम्यन्तम्। तदाह-- हाको हाङश्चेति।



\(727\) प्रुसृल्वः समभिहारे वुन् ।3।1।149।

प्रुसृल्वः। लक्ष्यते इति। एतच्च भाष्ये स्पषमट्। प्रु, सृ, लू एषां समाहारद्वन्द्वात्पञ्चमी।



\(728\) आशिषि च ।3।1।150।

आशिषि च। जीवक इत। आशास्यमानजीवनक्रियाश्रय इत्यर्थः। एवं नन्दकः। आशीरिति। आशासनम् = अयमित्थं भूयादिति प्रार्थनं, शब्दप्रयोक्तृकर्तृकमिति यावत्। तत आशासितुः पित्रादेरियमुक्तिः। इयं = नन्दकशब्दप्रयोगः। औचित्यादिति भावः। \[इति तृतीयाध्यायस्य प्रथमः पादः\]। अथ तृतीयाध्यायस्य द्वितीयः पादः।



(729)कर्मण्यण् ।3।2।1।

कर्मण्यण्। कर्मण्युपपदे इति। \`तत्रोपपदं सप्तमीस्थ'मित्यत्र \`तत्रे'त्यनेनदं लभ्यत इति तत्रैवोक्तम्। प्रत्ययस्तु कर्तर्येव। उपपदसमास इति। \`उपपदमति'ङित्यनेनेति भावः। कुम्भं करोतीति। अस्वपदो लौकिकविग्रहोऽयम्। कुम्भ अस् कार इत्यलौकिकविग्रह वाक्ये सुबुत्पत्तेः प्रागेव कारशब्देन कृदन्तेन कुम्भ अस् इति षष्ठ्यन्तस्य समास इति प्रागेवोक्तम्। ननु आदित्यं पश्यतीत्यादित्यदर्शः, हिमवन्तं शृणोतीति हिमवच्छ्रावः, ग्रामं गच्छतीति ग्रामगाम इत्यादि स्यादित्यत आह-- आदित्यं पश्यतीत्यादावनभिधानान्नेति। एतच्च भाष्ये स्पष्टम्। शालीति। शीलि, कामि, भक्षि, आचरि एभ्यो णप्रत्ययो वाच्य इत्यर्थः। ननु \`कर्मण्य' णित्यणैव सिद्धे किमर्थमिदत्यत आह-- अणोऽपवादार्थमिति. अण्णन्तत्वे तु ङीप् स्यात्, तन्निवृत्त्यर्थं णविधानमिति भावः। तदाह-- मांसशीलेति। \`शील समाधौ' इति भ्वादिः। इह तु स्वभावतः सेवने वर्तते। मांसं स्वभावतः सेवमानेत्यर्थः। मांसकामेति। मांसकामेति। मांसं कामयते इति विग्रहः। मांसभक्षेति। मांसं भक्षयते इति विग्रहः। कल्याणाचारेति। कल्याणमाचरतीति विग्रहः। सर्वत्र टाप्। ईक्षिक्षमिभ्यामिति। वार्तिकमिदम्। \`ण' इति शेषः। कथमिति। कर्मण्यणि गङ्गाधार इत्यादि स्यादित्याक्षेपः। \`कर्मणः शेषत्वेति. तथा च कर्मोपपदाऽभावान्नाऽणिति भावः।



\(730\) ह्वावामश्च ।3।2।2।

ह्वावामश्च। \`ह्वेञ् स्पर्धायाम्' \`वेञ् तन्तुसन्ताने' अनयोः कृतात्वयोर्निर्देशः, \`माङ् माने' एषां द्वन्द्वात्पञ्चम्येकवचनम्। एभ्य इति। कर्मण्युपपदे एभ्योऽण् स्यादित्यर्थः। ननु \`कर्मण्य'णित्येव सिद्धे किमर्थमिदमित्यत आह-- कापवाद इति। \`आतोऽनुपसर्गे कः' इत्यस्याऽणपवादस्य वक्ष्यमाणस्य बाधनार्थमित्यर्थः। माङ्मेङोरिह ग्रहणं, नतु \`मा माने' इत्यस्य, अकर्मकत्वात्। स्वर्गह्वाय इति। यद्यपि पराभिभवेच्छायां स्पर्द्धायां परिभिभवस्य कर्मणो धात्वर्थत्वेनोपसङ्ग्रहादकर्मक इत्युक्तम्, तथापि इहाऽभिभवेच्छा धात्वर्थः। स्वर्गमभिभवितुं वाञ्छतीत्यर्थः। अन्तरङ्गत्वादात्वे कृते आतो युक्। एवमग्रेऽपि।



\(731\) आतोऽनुपसर्गे कः ।3।2।3।

 आतोऽनुपसर्गे कः। पार्ष्णित्रमिति। पार्ष्णिः-- पादमूलभागः। तं त्रायते विग्रहः। \`त्रैङ् पालने' आत्वे कृते कः। गोसंदाय इति। अणि - आतो युक्। कविधौ सर्वत्रेति। वार्तिकमिदम्। सर्वत्र कप्रत्ययविधौ संप्रसारणार्हेभ्यः कापवादो डप्रत्ययो वाच्य इत्यर्थः। ब्रह्मज्य इति। \`ज्या वयोहानौ' अस्माड्डः। डित्त्वसामर्थ्यादभस्यापि टेर्लोपः। अत्र कप्रत्यये सति कित्त्वात् \`ग्रहिज्ये' ति संप्रसारणं प्रसक्तम्, अतो ड एव, नतु कः। सर्वत्रेति। उपसर्गे उपपदे आतोऽपि ड एव, नतु \`आतश्चोपसर्गे' इति कः,\`सर्वत्र' ग्रहणादित्यन्वयः। अन्यथा \`अनन्तरस्य विधि'रिति न्यायात् \`आतोऽनुपसर्गे'इति कं बाधित्वा ड एव। तस्य अकित्त्वाद्यजादिलक्षणं संप्रसारणं न। सुपि स्थः। योगो विभज्यते इति। इदं भाष्ये स्पष्टम्। तत्र \`सुपी'त्यंशं व्याचष्टे-- सुप्युपपदे इति इदं केवलोपसर्ग व्यर्थम्, \`आतश्चोपसर्गे' इत्येव सिद्धेः, कर्मण्युपपदेऽप्येतद्व्यर्तमेव, \`आतोऽनुपसर्गे कः' इत्यारम्भादिति मत्वोदाहरति-- द्वाभ्यामिति। तत इति। \`सुपी'त्यंशस्य व्याख्यानान्तरं \`स्थ' इत्यंशो व्याख्यायत इत्यर्थः। ननु \`सुपी'त्यंशेनैव सिद्धे किमर्थमिदमित्यत आह-- आरम्भसामर्थ्यादिति । कर्तरि \`सुपि' इति पूर्वेण स्दधे \`कर्तरि कृ'दिति नानुवर्तते। अनिर्दिष्टार्थत्वात् \`गुप्तिज्किद्भ्यः स' नित्यादिवत्स्वार्थिकोऽयम्, स्वार्थश्च भाव एवेति भाष्ये स्पष्टम्। न च एवं सति \`घञर्थे कविधान'मित्येव सिद्धमिति वाच्यम्, नित्योपपदसमासार्थत्वात्। अत एव ल्युडन्तेन अस्वपदविग्रहं दर्शयन्नाह--- आखूनामुत्थानमाखूत्थ इति।



\(732\) प्रष्ठोऽग्रगामिनि ।8।3।92।

प्रष्ठोऽग्रगामिनि। प्रपूर्वात्स्थाधातोः \`आतश्चोपसर्गे' इति कप्रत्यये आतो लोपे प्रस्थशब्दः। स च अग्रगामिनि वाच्ये कृतषत्वो निपात्यते। इण्कवर्गाभ्यां परत्वाऽभावात्षत्वस्य न प्राप्तिः। प्रतिष्ठत इति। अग्रे गच्छतीत्यर्थः, उपसर्गवशात्। प्रष्ठो गौरिति। अग्रगामीत्यर्थः। एवं प्रष्ठोऽश्व इत्यादि।



\(733\) अम्बाम्बगोभूमिसव्यापद्वित्रिकुशेकुशङ्‌क्वङ्गुमञ्जिपुञ्जपरमेबर्हिर्दिव्यग्निभ्यः स्थः ।8।3।97।

अम्बाम्ब। अम्ब, आम्ब, गो, भूमि, सव्ये, अप, द्वि, त्रि, कुशे, कु , शङ्कु, अङ्गु, मञ्जि, पुञ्जि, परमे, बर्हिस्, दिवि, अग्नि-- एषामष्टादशानां द्वन्द्वः। अम्बष्ठः, आम्बष्ठः, गोष्ठः,भूमिष्ठः। सव्येष्ठः । निपातनादलुक्। \`हलन्तात्सप्तम्याः' इति वा। अपष्ठः। एषु कतिपयेषु \`सात्पदाद्यो'रिति निषेधः प्राप्तः। एवमग्रेऽपि। द्विष्ठ इति। द्वाभ्यां तिष्ठतीति विग्रहः। एवं त्रिष्ठः, कुशेष्ठः, कुष्ठः, शङ्कुष्ठ अङ्गुष्ठः मञ्जिष्ठः, पुञ्जिष्ठः। परमेष्ठः, निपातनादलुक्, \`हलदन्ता'दिति वा। वर्षिष्ठः। दिविष्ठः। पूर्ववदलुक्। अग्निष्ठः। कप्रत्ययान्तस्येति। भूमिस्थितम्। इत ऊर्ध्वमिति। \`तुन्दशोकयो'रित्यारभ्येत्यर्थः। सुपीत्यस्येति। नतु कर्मणीत्यस्य , असंभवादिति भावः।



\(734\) तुन्दशोकयोः परिमृजापनुदोः ।3।2।5।

तुन्दशोकयोः। तुन्दशोकयोरिति सप्तमी। परिमृज, अपनुद, अनयोर्द्वन्द्वात्पञ्चम्यर्थे षष्ठी। तदाह-- उपपदयोराभ्यामिति। तुन्दपरिमृज इति। तुन्दम् = उदरम्। अत्र \`मृजेरजादौ' इति पाक्षिकवृद्धिर्न भवति, व्यवस्थितविभाषाश्रयणादित्याहुः। मूलानि विभुजतीति। विमर्दयतीत्यर्थः। \`भुजो कौटिल्ये' तुदादिः। इहोपसर्गबलादन्मर्दने वृत्तिः। महीध्र इति। महीं धरतीति विग्रहः। कित्त्वान्न गुणः। ऋकारस्य यण् रेफः। अणि तु \`महीधार' इति स्यात्। कुध्र इति। कुः = पृथ्वी, तां धरतीति विग्रहः। गिल इति। \`गॄ निगरणे' अस्मात्कः, कित्त्वान्न गुणः, इत्त्वं, रपरत्वम्। \`अचि विभाषे'ति लत्वम्।



\(735\) प्रे दाज्ञः ।3।2।6।

प्रे दाज्ञः। \`प्रे' इति सप्तमी पञ्चम्यर्थे। दा, ज्ञा-- अनयोर्द्वन्द्वात्पञ्चम्येकवचम्। प्रोपसृष्टादिति। प्रेत्युपसर्गपूर्वकादित्यर्थः। सोपसर्गार्थ आरम्भः।



\(736\) समि ख्यः ।3।2।7।

समि ख्यः। \`समी'ति पञ्चम्यर्थे सप्तमी। गोसङ्ख्य इति। गाः संचष्ट इति विग्रहः। संपूर्वाच्चक्षिङः ख्याञि रूपम्। \`ख्या प्रकथने' इत्यस्य तु संपूर्वस्य प्रयोगाऽभावात्, सार्वधातुकमात्रविषयत्वाच्च नेह सम्बध्यते।



\(737\) गापोष्टक् ।3।2।8।

गापोष्टक्। \`गै शब्दे' \`पा पाने' इत्यनयोः टक् स्यात्कर्मण्युपपदे। आतो युकि रूपम्। पिबतेरिति। वार्तिकमिदम्। पाधातोः सुराशीध्वोरुपपदयोः टक् स्यादित्यर्थः। क्षीरपेति। क्षीरं पिबतीत्यर्थे सुराशीध्वोर्नयतरत्वाऽभावात् \`आतोऽनुपसर्गे कः' इति कप्रत्यये टाप्। पाति रक्षतीति। अजित्यर्थः। उद्यमनम् - उद्ग्रहणम्। अंशहर इति। अंशस्य स्वीकर्तेत्यर्थ-। भारहार इति। भारम् उद्गृह्णातीत्यर्थः। ग्रहेरुपसङ्ख्यानमिति। \`अच्प्रत्ययस्ये'ति शेषः। \`ग्रह उपादाने' अदुपधऋ। \`गृहे'रिति पाठे तु कृतसंप्रसारणस्य इका निर्देशो बोध्यः। शक्तिग्रह इति। अकित्त्वान्न संप्रसारणम्। लाङ्गलग्रह इति। एवम् -- \`अङ्कुशग्रह' इत्याद्यप्युदाहार्यम्। सूत्रे चेति। वार्तिकमिदम्। सूत्रे कर्मण्युपपदे धारणार्थकाद्ग्रहधातोजित्यर्थः।



\(738\) वयसि च ।3।2।10।

वयसि च। कर्मण्युपपदे वयसि गम्ये हरतेरजित्यर्थः। ननु \`हरतेरनुद्यमनेऽ'जित्येव सिद्धे किमर्थमिदमित्यत आह-- उद्यमनार्थमिति।



\(739\) आङि ताच्छील्ये ।3।2।11।

आङि ताच्छील्ये। आङ्‌पूर्वाद्धरतेः कर्मण्युपपदे अच् स्यात्ताच्छील्ये गम्ये। ताच्छील्यं - तत्स्वभावता। पुष्पाहर इति। पुष्पाहरणे फलानपेक्षमेव स्वाभाविकी प्रवृत्तिरस्येत्यर्थः।



\(740\) अर्हः ।3।2।12।

अर्हः। अणोऽपवाद इति। यद्यपि अणि अचि च पूजार्हरूपे न विशेषः, अदुपधत्वाऽभावेन वृद्धेरप्रसक्तेः, तथापि स्त्रियामण्णन्तत्वे ङीप्स्यात्, तन्निवृत्तये अज्विधिः। तदाह-- पूजार्हेति।



\(741\) स्तम्बकर्णयो रमिजपोः ।3।2।13।

स्तम्बकर्णयोः। रम जप अनयोरकर्मकत्वात्कर्मणीति न संबध्यते। जपेः शब्दोच्चारणार्तकस्य धात्वर्थोपसङ्ग्रहादकर्मकत्वं बोध्यम्। दर्भादितृणनिचयः - स्तम्बः। सूचकः - पिशुनिः। हस्तिसूचकयोः किम् ?। स्तम्बे रन्ता गौः कर्णे जपिता गुरुः, मशको वा।



\(742\) शमि धातोः संज्ञायाम् ।3।2।14।

शिमि दातोः। \`शमी'ति सप्तम्यन्तम्। \`श' मिति सुखार्थकमव्ययम्। तस्मिन्नुपपदे दातोरच् स्यात्संज्ञायाम्। ननु धातुग्रहणं व्यर्थम्, न च रमिजपोरननुवृत्त्यर्थं तदिति वाच्यम्, अस्वरितत्वादेव तदननुवृत्तिसिद्धेरित्यत आह-- पुनर्धातुग्रहणमिति। \`कृञो हेतुताच्छील्यानुलोम्येषु' इति टप्रत्ययोऽच्प्रत्ययबाधको वक्ष्यते, तद्बाधनार्थमित्यर्थः।



\(743\) अधिकरणे शेतेः ।3।2।15।

अधिकरणे। सुबन्तेऽधिकरणवाचिन्युपपदे शीङ्धातोरच् स्यादित्यर्थः। पार्श्वादिष्विति। अत्राऽधिकरणवाचनिनीति न संबध्यते। तद्ध्वनयन्नुदाहरति-- पार्श्वाभ्यामिति। उत्तानादिषु कर्तृष्विति। वार्तिकमिदम्। उत्तानादिशब्देषु कर्तृवाचिषूपपदेषु शीङोऽजित्यर्थः। गिराविति। वार्तिकमिदम्। गिरावुपपदे शीङो दभस्यापि टेर्लोपः। यद्यपि वैदिकप्रक्रियायामेवेदं व्याख्येयम्, तथापि लोके डप्रत्ययस्य न प्रवृत्तिः कि त्वजेवेति प्रदर्शनार्थमिह तद्व्याख्यानमित्यभिप्रेत्य लोके अच्प्रत्ययमुदाहरति-- गिरिशय इति। कथमिति। लोके डप्रत्ययाऽसंभवादिति भावः। समाधत्ते-- गिरिरस्यास्तीत्यादि।



\(744\) चरेष्टः ।3।2।16।

चरेष्टः। ट इति च्छेदः। \`अधिकरणे उपपदे' इति शेषः। \`अधिकरणे शेते' रित्यतस्तदनुवृत्तेरिति भावः। कुरुचर इति। कुरुषु चरतीति विग्रहः। न च \`अकर्मकधातुभिर्योगे' इति कर्मत्वं शङ्क्यं, तस्य वैकल्पिकतयायास्तत्रैव प्रपञ्चितत्वात्। तत्र अत्रत्यमपि भाष्यं प्रमाणम्।



\(745\) भिक्षासेनादायेषु च ।3।2।17।

भिक्षासेना। भिक्षा, सेना, आदाय- एषु चोपदेषु चरेष्टः स्यादित्यर्थः। भिक्षां चरतीति। चरतिरत्र चरणपूर्वके आर्जने वर्तते। चरणेन भिक्षा मार्जयतीत्यर्थ-। सेनाचर इति। सेनां प्रापयतीत्यर्थः। ल्यबन्तमिति। अत्र व्याख्यानमेव शरणम्। आदाय चरतीति। लब्धं द्रव्यं गृहीत्वा चरतीत्यर्थः। कथमिति। अधिकरणे भिक्षासेनाऽऽदायेषु उपपदेषु च विहितस्य टप्रत्ययस्य सहपूर्वाच्चरेसंभवादिति भावः। समाधत्ते-- पचादिष्विति। यद्यपि \`भिक्षाचर' इत्यादौ पचाद्यचि रूपसिद्धिः, तथापि नित्योपपदसमासार्थमज्विधानमित्याहुः।



\(746\) पुरोऽग्रततोऽग्रेषु सर्तेः ।3।2।18।

पुरोऽग्रतः । पुरस्, अग्रतस्, अग्रे-- एषूपपदेषु सर्तेः टः स्यादित्यर्थः। अग्रेसर इति। ननु समासाऽवयवत्वात्सुपो लुकि अग्रसर इति स्यादित्यत आह-- सूत्र इति। कथमिति। एदन्तत्वनिपातनात्कथमग्रसरशब्द इत्यर्थः। समाधत्ते-- बाहुलकादिति। पूर्वे कर्तरि। कर्तृशब्दः कर्तृवाचिनि गौणः। तदाह-- कर्तृवाचिनीति।



\(747\) कृञो हेतुताच्छील्यानुलोम्येषु ।3।2।20।

कृञो हेतु। हेतुः-- कारणम्। आनुलोम्यम्-- आराध्यचित्तानुवर्तनम्। द्योत्येष्विति। कर्तुरेव प्रत्ययवाच्यत्वादिति भावः. हेत्वादिषूपपदेष्विति तु नार्थः, व्याख्यानात्। कर्मण्युपपदे इत्यपि द्रष्टव्यम्। \`कुप्वो'रिति जिह्वामूलीयमाशङ्क्याह-- अत- कृकमीति। हेतावुदाहरति-- यशस्करी विद्येति। विद्या यशोहेतुः। श्राद्धकर इति। श्राद्धक्रियाशील इत्यर्थः। वनकर इति। गुर्वादिवचनानुवर्तीत्यर्थः।



\(748\) दिवाविभानिशाप्रबाभास्कारान्तानन्तादिबहुनान्दीकिंलिपिलिबिबलिभक्तिकर्तृचित्रक्षेत्रसङ्ख्याजङ्घाबाह्वहर्यत्तद्धनुररुष्षु ।3।2।21।

दिवाविभा। दिवा, विभाष निशा, प्रभा, भास्, कार, अन्त,अनन्त, आदि, बहु, नानदी, किम् लिपि लिबि, बलि, भक्ति, कर्तृ, चित्र, क्षेत्र , सङ्ख्या, जङ्घा, बाहु, अहर्, यद् , तद्, धनुस्,अरुस्-- एषां सप्तमविंशतेर्द्वन्द्वात्सप्तमी। एष्विति। \`उपपदेष्वि'ति शेषः। अहेत्यादिष्वपीति। हेतुताच्छील्यानुलोम्येषु अगम्येष्वपीत्यर्थः। हेत्वादिग्रहणस्य अननुवृत्तेरिति भावः। एतेन अहेत्वाद्यर्थमिदं सूत्रमुक्तं भवति। अत्र कर्मणीति सुपति चानुवृत्तं यथायोगमन्वेति। दिवाकर इति। दिवेत्याकारान्तमव्ययमह्नीत्यर्थे। तस्याऽधिकरणशक्तिप्रधानस्यापि वृत्तिविषये कर्मत्वं बोध्यम्। दिवा = अहनि अर्थात् प्राणिनश्चेष्टायुक्तान् करोतीति वा विग्रहः। विभाकर इति। विभां करोतीति विग्रहः। निशाकर इति। निशां करोतीति विग्रहः। एवं प्रभाकरः। भाः करोतीति विग्रहे \`अतः कृकमी'त्यत्राऽत इति तपरकरणात्सत्वस्याऽप्राप्तेः \`कुप्वो'रिति जिह्वामूलीयविसर्गावाशङ्क्याह-- कस्कादित्वादिति। कारकरः, अन्तकरः, अनन्तकरः, आदिकर इति सिद्धवत्कृत्य आह-- बहुकर इति। ननु सङ्ख्याग्रहणेनैव सिद्धे बहुग्रहणं व्यर्थमित्यत आह-- बहुशब्दस्येति। वैपुल्यवाचिनस्तस्य न सङ्ख्याशब्दत्वमित \`बहुगमवतुडति सङ्ख्ये'त्यत्रोक्तम्। नान्दीकरः किह्कर इति सिद्धवत्कृत्य आह-- लिपिलिशब्दाविति। तथा च लिपिकरः लिबिकरः क्षेत्रकर इत्यन्तं सिद्धवत्कृत्य आह-- सङ्ख्येति। \`उदाह्रियते' इति शेषः। जङ्घाकरः बाहुकर इति सिद्धवत्कृत्य अहस्करशब्दे \`कुप्वो'रिति जिह्वामूलीयविसर्गावाशङ्क्याह-- कस्कादित्वादिति। नञि जहातेरुत्पन्ने अहन्शब्दे हन्शब्दस्योत्तरपदतया तद्विसर्गस्य उत्तरपदस्थत्वात् \`अतः कृकमी'त्यस्य न प्राप्तिरिति भावः। धनुष्करशब्दे आह-- नित्यं समास इति। प्रत्ययवयवत्वात् \`इदुदुपधस्य चे'त्यस्य न प्राप्तिरिति भावः। कृञोऽज्विधानमिति। टस्याऽपवादः। किङ्करेति। टप्रत्यये तु टित्त्वान्ङीपस्यादिति भावः। हेत्वादिषु पूर्वविप्रतिषेधाश्रयणस्य निर्मूलत्वादिति भावः। तर्हि किङ्करीति कथमित्यत आह-- पुंयोगे ङीषिति। कर्मणि भृतौ। कर्मणीत्यनुवृत्तौ पुनः कर्मग्रहणं तु कर्मशब्दस्वरूपग्रहणाऽर्थम्। कर्मकरो भृतक इति। वेतनं गृहीत्वा यः परार्थ कर्म करोति स भृतक इत्युच्यते।



\(749\) न शब्दश्लोककलहगाथावैरचाटुसूत्रमन्त्रपदेषु ।3।2।23।

न शब्दश्लोक। शब्द, श्लोक, कलह, गाथा, वैर, चाटु, सूत्र, मन्त्र, पद- एषां नवानां द्वन्द्वः। हेत्वादिष्विति। \`कृञो हेतुताच्छील्यानुलोम्येषु' इति प्राप्तः टप्रत्ययोऽनेन प्रतिषिध्यते इत्यर्थः।



(750)स्तम्बशकृतोरिन् ।3।2।24।

स्तम्बशकृतोरिन्। स्तम्बे शकृति च कर्मण्युपपदे कृञ इन् स्यात्। नकार इत्। व्रीहिवत्सयोरिति। व्रीहौ वत्से च कर्तरीत्यर्थः। स्तम्बशकृतोर्यथासङ्ख्यमन्वयः। स्तम्बकरिर्व्रीहिरिति।स्तम्बं तृणनिचयं करोतीति विग्रहः।



\(751\) हरतेर्दृतिनाथयोः पशौ ।3।2।15।

हरतेर्दृतिनाथयोः। दृतिः चर्मभस्त्रिका। दृतिहरिः श्वा इति वृत्तिः। \`नाथ' शब्दस्य विवरणम्--नासारज्जुमिति। नासिकाप्रोतरज्जुमित्यर्थः। नाथहरिरिति। नासिकाप्रोतरज्जुके पशुविशेषे रूढोऽयम्।



\(752\) फलेग्रहिरात्मम्भरिश्च ।3।2।26।

फलेग्हिः। ग्रहेरिन्निति। नतु \`गृहू ग्रहणे' इति ऋदुपधादित्यर्थः। मुमागम इति। आत्मन्शब्दस्य नलोपे कृते अकारादुपरि मुमित्यर्थः। चकारोऽनुक्तसमुच्चयार्थ इति मत्वा आह-- चात्कुक्षम्भरिरिति। भाष्ये तु \`भृञः कुक्ष्यात्मनोर्मुम् चेति वक्तव्य'मिति स्थितम्। \`स्यादवन्ध्यः फलेग्रहिः' इति वृक्षपर्याये अमरः। \`उभावात्मम्भरिः कुक्षिम्भरिः स्वोदरपूरके' इति विशेष्यनिघ्नवर्गे। उदरम्भरिशब्दं समर्थयितुमाह-- चान्द्रास्त्विति।



\(753\) एजेः खश् ।3।2।28।

ेजेः खश्। एजेरिति ण्यन्तस्य एजृधातोर्ग्रहणम्, न त्विका निर्देशः, व्याख्यानादिति भावः। खकारशकारावितौ। कर्मण्युपपदे इत्यपि ज्ञेयम्।



\(754\) अरुर्द्विषदजन्तस्य मुम् ।6।3।67।

अरुर्द्विषत्। अरुस्, द्वि,त्, अजन्त एषां समाहारद्वन्द्वात् षष्ठी। \`अलुगुत्तरपदे' ित्यधिकारादुत्तरपदे इति लभ्यते। \`खित्यनध्ययस्य' इत्यतः खितीत्यनुवृत्तम्। कितः प्रत्ययत्वात्तदन्तविधिः। तदाह--खिदन्ते उत्तरपदे इति। जनमेजय इति। जनान् एजयतीति विग्रहः। खशः शित्त्वात्सार्वधातुकत्वं।शप्, गुणायादेशौ, पररूपम्,सुपो लुकि, मुम्। वातशुनीति. वार्तिकमिदम्। वात, शुनी, तिल, शर्ध एषां द्वन्द्वात्सप्तमी। अज, ध्टे, तुद्, दहाति एषां द्वन्द्वात्पञ्चमी। यथासङ्ख्यमन्वयः। वातमजा इति। वातमजन्तीति विग्रहः। सुपो लुकि मुम्। अथ शुनीं धयतीति विग्रहे शुनीशब्दे उपपदे धेटः खशि शपि अयादेशे पररूपे शुनी धय इति स्थिते आह--



\(755\) खित्यनव्ययस्य ।6।3।66।

खित्यनव्ययस्य। ह्रस्वः स्यादिति। \`इको ह्रस्वोऽङ्यो गालवस्य' इत्यतस्तदनुवृत्तेरिति भावः। अत्र ह्रस्वश्रुत्या अच इत्युपस्थितं द्रष्टव्यम्। ततो मुमिति। पूर्वं ह्रस्वे कृते ततो मुमित्यर्थः। पूर्वं मुमि कृते तु अजन्तत्वाऽभावाद्ध्रस्वो न स्यादिति भावः। शर्धञ्जहा माषा इति। भाष्ये तु \`मृगा' इति पाठः। शर्द्धः अपानद्वारे स्थितः शब्द इति माधवादयः। अन्तर्भावितेति। तथा च शर्द्ध हापयन्तीति विग्रहः फलितः। भाष्ये तु \`वातशुनी'इति वार्तिके गर्धे'ष्विति पठितम्।



\(756\) नासिकास्तनयोर्ध्माधेटोः ।3।2।29।

नासिका। नसिका, स्तन अनयोर्द्वन्द्वात्सप्तमी। ध्मा, धेट् अनयोः द्वन्द्वात्पञ्चम्यर्थे षष्ठी। \`ख'शिति शेषः। यथासङ्ख्यमन्वये प्राप्ते आह-- अत्र वार्तिकमिति। धेटष्टित्त्वादिति। यद्यपि \`टिड्ढे'त्यत्र टिदाद्यन्तं यददन्तं प्रातिपदिकमिति व्याख्यातम्, तथापि टित्त्वस्यावयवे अचरितार्थत्वान्ङीबिति हरदत्तः। अत्र यद्वक्तव्यं तत् \`प्राघ्राध्माधेट्‌दृशः शः' इत्यत्रोक्तम्। नासिकन्धम इति। ह्रस्वे कृते मुम्। नासिकाया ध्मश्चेति। चकाराद्धेटश्चेति लभ्यते। तस्योदाहरति-- नासिकन्धय इति।



\(757\) नाडीमुष्ट्योश्च ।3।2।20।

नाडीमुष्ट्योश्च। यथासङ्ख्यं नेष्यते इति। इदं तु भाष्ये स्पष्टम्। घटीखारीत्यादि स्पष्टम्।



\(758\) उदि कूले रुजिवहोः ।3।2।31।

उदि कूले। उदीति दिग्योगपञ्चम्यर्थे सप्तमी। रुजिवहोरिति प़ञ्चम्यर्थे षष्ठी। \`रुजो भङ्गे' तुदादिः। अत्र रुजेः सकर्मकत्वात्कर्मण्युपपदे इति लब्धं, तेन कूलं विशेष्यते, न तू च्छब्दः, तस्याऽसत्त्ववाचित्वात्। तदाह-- उत्पूर्वाभ्यामित्यादि. कूलमुद्रुज इति। सुपो लुकि मुमिति भावः।



\(759\) वहाभ्रे लिहः ।3।2।32।

वहाभ्रे लिहः। वहे अभ्रे च कर्मण्युपपदे लिहः खशित्यर्थः। वहशब्दस्य विवरणम्-- स्कन्ध इति। शपो लुगिति। खशः शित्त्वेन सार्वधातुकत्वात्कृतस्य शपो लुगित्यर्थः।



\(760\) परिमाणे पचः ।3।2।33।

परिमाणे पचः। परिमाणं प्रस्थादि। तस्मिन् कर्मण्युपपदे पचेः खशित्यर्थः। खारिम्पच इति। \`खित्यनव्ययस्य' इति ह्रस्वः। मुम्।



\(761\) मितनखे च ।3।2।34।

मितनखे च। मिते नखे च कर्मण्युपपदे पचेः खशित्यर्थः। नखानां विक्लित्त्यसंभवादाह-- पचिरत्रेति।



\(762\) वध्वरुषोस्तुदः ।3।2।35।

विध्वरुषोस्तुदः। विधु, अरुस् अनयोः कर्मणोरुपपदयोस्तुदः खशित्यर्थः। विधुंतुद इति। विधुश्चन्द्रः, तं तुदतीति विग्रहः। राहुरित्यर्थः। अरुस्शब्दे उकारादुपरि मुमि कृते सकारस्य संयोगान्तलोप इत्यर्थः। अरुन्तुद इति। अरुर्मर्म, तत्तुदन्तीति विग्रहः।

\(763\) असूर्यललाटयोर्दृशितपोः ।3।2।36।

असूर्यललाट। दृशितपोरिति पञ्चम्यर्थे षष्ठी। असूर्ये ललाटे च कर्मण्युपपदे दृशेस्तपेश्च खशित्यर्थः। असूर्यमितीति। \`असूर्यपश्या'इत्युदाहरणे असूर्यमित्यसमर्थसमासः सौत्र इत्यर्थः। कुतोऽसामर्थ्यमित्यत आह-- दृशिनेति। सूर्यं न पश्यन्तीत्यर्थे नञो दृशिनाऽन्वितत्वेन सूर्यशब्देनाऽन्वयाऽभावादित्यर्थः। ललाटन्तपःसूर्य इति। ललाटं तपतीति विग्रहः। सूर्य पश्यतो ललाटस्य अवश्यं तापादिति भावः।



\(764\) उग्रंपश्येरंमदापाणिन्धमाश्च ।3।2।37।

उग्रम्पश्य इति। खशि शप्, पश्यादेशः। इराशब्दस्य विवरणम्-- उदकमिति। इरम्मद इति। \`खित्यनव्ययस्ये'ति ह्रस्वः। मदेर्दैवादिकत्वच्छ्यनमाशङ्क्य आह-- निपातनाच्छ्यन्नेति। पाणिन्धम इति। शपि \`पाघ्रे'ति धमादेशः।



\(765\) प्रियवशे वदः खच् ।3।2।38।

प्रिये वशे च कर्मण्युपपदे वदधातोः खजित्यर्थः। खशि प्रकृते खज्विधेरुत्तरसूत्रे प्रयोजनं वक्ष्यते। गमेः सुपि वाच्य इति। \`ख' जिति शेषः। ननु संज्ञायामित्यनुवृत्तौ \`गमश्चे'ति वक्ष्यमाणसूत्रेणैव सिद्धे किमर्थमिदं वार्तिकमित्यत आह--- असंज्ञार्थमिदमिति। विहायस इति। विहायः शब्दः आकासे वर्तते। तस्मिन्नुपपदे गमेः खच्। \`गमश्चे'ति वक्ष्यमाणसूत्रेण , पूर्ववार्तिकेन वा सिद्धः खच् \`चे'त्यनूद्यते। प्रकृतेर्विहायश्शब्दस्य विहादेशो वाच्यः, सच खच् डिद्वा वाच्य इत्यर्थः। विहङ्ग इति। डित्त्वपक्षे तत्सामर्थ्यादभस्यापि टेर्लोपः। विहङ्गम इति। विहायसा गच्छतीति विग्रहः। भुजङ्गम इति। भुजैर्गच्छतीति विग्रहः। द्विषत्परयोः। \`तप दाहे' चुरादिः, \`तप सन्तापे' भ्वादिः। द्वयोरपि ण्यन्तयोस्तापेरिति निर्देशः। खच् स्यादिति। द्विषत्, पर अनयोः कर्मणोरुपपदयोस्तापेः खजित्यर्थः। द्विषत् तापि अ इति स्थिते आह--



\(766\) खचि ह्रस्वः ।6।4।94।

खचि ह्रस्वः। \`दोषो णौ' इत्यतो णाविति, \`उदुपधायाः' इत्यत \`उपधाया' इति चानुवर्तते। तदाह-- खच्परे णाविति। खशि प्रकृते खचो विधिरिह ह्रस्वार्थोऽणिलोपार्थश्च। खशि तु तदुभयं न स्यात्, खशः शित्त्वेन सार्वधातुकतया णिलोपाऽसंभवात्। न च इहैव सूत्रे खज्विधीयतां, पूर्वसूत्रे खशेवाऽनुवर्ततामिति वाच्यम्, अन्यतोऽपि विधानार्थत्वात्। एवं च \`गमेः सुपी'ति वार्तिकमेतल्ल्ब्धार्थकथनपरमेवेत्याहुः।



\(767\) द्विषत्परयोस्तापेः ।3।2।39।

द्विषन्तप इति। \`अरुर्द्विष' दित तकारात्प्राक् मुम्। परन्तप इति। परः - शत्रुः। ननु लिङ्गविशिष्टपरिभाषया द्विषतीशब्देऽप्युपपदे तापेः खचि \`द्विषतीतप' इति स्यात् \`द्विषतीताप' इत्यण्णन्तं न स्यादित्यत आह-- घटघटीति। \`शक्तिलाङ्गलाङ्कुशयष्टितोमरघटघटीधनुष्षु ग्रहेरुपसङ्ख्यान'मित्यत्र घटग्रहणेनैव लिङ्गविशिष्टपरिभाषया घटीशब्दस्यापि सिद्धे पुनर्घटीग्रहणाल्लिङ्गविसिष्टपरिभाषा अनित्येति विज्ञायते इत्यर्थः। \`उपपदविधौ लिङ्गविशिष्टपरिभाषा ने'ति ङ्याप्पसूत्रे भाष्याच्चेत्यपि द्रष्टव्यम्।



\(768\) वाचि यमो व्रते ।3।2।40।

वाचि यमो व्रते। इत्यादि व्यक्तम्।



\(769\) वाचं यमपुरुन्दरौ च ।6।3।69।

वाचं यमपुरन्दरौ च। वाक्पुरोरिति। वाच्यं यच्छतीति, पुरं दारयतीति च विग्रहे यमेर्दारेश्च खच्। सुपो लुकि वाच् यम, दार इति स्थिते वाक्पुरोरमन्तत्वं निपात्यते इत्यर्थ-। \`अरुर्द्विषजन्तस्य' इति मुमस्तु न प्रसक्तिः।



\(770\) पूःसर्वयोर्दारिसहोः ।3।2।41।

पूः सर्वयोर्दारिसहोः। दारिसहोरिति पञ्चम्यर्थे षष्ठी। पुर्‌शब्दे सर्वशब्दे च कर्मवाचिन्युपपदे दारेः सहेश्च खजित्यर्थः। यथासङ्ख्यमन्वयः। \`दारी'ति ण्यन्तस्य ग्रहणम्। पुरन्दर इति। पुरं दारयतीति विग्रहे दारेः खचि णिलोपे \`खचि ह्रस्वः' इत्युपधाह्रस्वे सुपी लुकि \`वाचंयमपुरन्दरौ चे'ति खचो विकल्पविधौ खजभावे \`कर्मण्य'णित्यस्य सिद्धत्वादण्ग्रहमं व्यर्थमित्यत आह-- असंज्ञार्थमिति। भगे चेति। इत्यादि स्पष्टम्। ऋतिह्कर इति। ऋतिर्गमनम्। अभयह्करशब्दं साधयितुमाह--भयशब्देन तदन्तविधिरिति। इदं च \`येन विधि'रित्यत्र भाष्ये स्पष्टम्।



\(771\) क्षेमप्रियमद्रेऽण् च ।3।2।44।

क्षेमप्रिय। ननु \`क्षेमप्रियमद्रवे'ति खचो विकल्पविधौ खजभावे \`कर्मण्य'णित्यस्य सिद्धत्वादण्ग्रहणं व्यर्थमित्यत आह-- वेति वाच्ये इति। हेत्वादिष्विति। \`कृञो हेतुताच्छील्यानुलोम्येषु इति विहित इत्यर्थः। कथं तर्हीति। \`कृञो हेतु' इत्यस्य अणा बाधात् क्षेमकार इति भवितव्यम्, खचि तु मुम् स्यादित्याक्षेपः। समाधत्ते-- कर्मणः शेषत्वेति। तथा च कर्मोपपदाऽभावादणभावे चाऽजिति भावः। क्षेमङ्करीति तु गौरादित्वान्ङीषित्याहुः।



\(772\) आशिते भुवः करणभावयोः ।3।2।45।

ाशिते। करणे उदाहरति-- आशितो भवत्यनेनेति। भावे उदाहरति-- आशितस्य भवनमिति।



\(773\) संज्ञायां भृतृवृजिधारिसहितपिदमः ।3।2।46।

संज्ञायाम्। \`ख'जिति शेषः। भृ, तॄ , वृ ,जि, धारि, सहि, तपि, दमि- एषामष्टानं समाहारद्वन्द्वात्पञ्चमी। विश्वम्भर इति। विष्णोरियं संज्ञा। विश्वम्भरेति। पृथिव्याः संज्ञा इयम्। रथन्तरमिति। तॄधातोः खच्। रथेन तरितृत्वस्य सामविशेषे असंभवादाह-- इहेति। वृधातोरुदाहरति-- पतिंवरेति। शत्रुञ्जय इति। जिधातोः खच्। \`धारी'ति ण्यन्तग्रहण, तस्योदाहरति-- युगन्धर इति। युगं धारयतीति विग्रहः। \`खचि ह्रस्वः' इत्युपधाह्रस्वः। णिलोपः। शत्रुंसह इति। शत्रून् सहते विग्रहः। ह्रस्वादि पूर्ववत्। एवमग्रेऽपि। शत्रुन्तप इति। शत्रून् तपतीति विग्रहः। अरिन्दम इति। अरिषु निग्रहविषये शाम्यतीत्यर्थः। दमिः शमनायामिति। \`दमु उपशमे' इति धातुपाठे उपशमशब्दे शमेर्ण्यन्ताद्धञ्। तथा च दाम्यतीत्यस्य उपशमयतीत्यर्थाश्रयणात्सकर्मकत्वमिति माधवादिमते सकर्मकोऽयमित्यर्थः। मतान्तरे त्विति। \`दमु उपशमे' इत्युपशमार्थस्य दमेरकर्मकत्वमिति हरदत्तादिभिरुक्तमित्यर्थः।



\(774\) गमश्च ।3।2।47।

गमश्च। \`संज्ञायां ख'जिति शेषः।



\(775\) अन्ताऽत्यन्ताऽध्वदूरपारसर्वानन्तेषु डः ।3।2।48।

अन्तात्यन्त। इत्यादि व्यक्तम्। सर्वत्रपन्नयोरिति। सर्वत्रशब्दे, पन्नशब्दे चोपपदे गमेर्डस्योपसङ्ख्यानमित्यर्थः उरस इति। उरसि उपपदे गमेर्डः, उरः शब्दान्त्यस्य लोपश्चेति वक्तव्यमित्यर्थः। सुदुरोरिति। सु, दुर्-- अनयोरुपपदयोर्गमेर्डः स्यात् अधिकरणे वाच्ये इत्यर्थः। अन्यत्रापि दृश्यत इति। अन्येष्वप्युपपदेषु अन्येभ्योऽपि धातुभ्यो डो दृश्यते इत्यर्थः। अनेनैव सिद्दे \`सर्वत्रपन्नयो'रित्यादि प्रपञ्चार्थमेव। एवं च \`सप्तम्यां जनेर्डः' इत्यत्रापि \`अन्येष्वपि दृश्यते' इति प्रपञ्चार्थमेव। डे चेति। \`विहायसो विहे'त्युक्तस्य खज्विषयत्वादिदं वचनम्। विहग इति। खचि तु मुमि विहङ्गम इति रूपम्।



\(776\) आशिषि हनः ।3।2।49।

आशिषि हनः। कर्मण्युपपदे हन्तेर्डः स्यादाशिषि गम्यायामित्यर्थः। शत्रुघात इति। आसीरभावाड्डाऽभावे अण्। \`हनस्त' इति तत्वम्। दारावाहन इति। वार्तिकमिदम्। दारौ, आहनः, अण्‌, अन्तस्येति च्छेदः। अण्संनियोगेन टत्वविधानार्थमिदम्। चारौ वेति। वार्तिकमिदम्। चारुशब्दे उपपदे आङ्पूर्वाद्धन्तेरण्, अन्तस्य टो वा स्यादित्यर्थः। कर्मणणि समि चेति। वार्तिकमिदम्। उक्तं वेति। अण्, अन्तस्य ट इत्यर्थः। चारावित्यस्यानुवृत्तिनिवृत्तये कर्मणीत्युक्तिः।



\(777\) अपे क्लेश्तमसोः ।3।2।50।

अपे क्लेशतमसोः। \`आशिषि हनः' इत्येव सिद्धे किमर्तमिदमित्यत आह-- अनाशीरर्थमिति।



\(778\) कुमारशीर्षयोर्णिनिः ।3।2।51।

कुमारशीर्षयोर्णिनिः। अनयोरुपपदयोर्हन्तेर्णिनिः स्यादित्यर्थः। नकारादिकार उच्चारणार्थः।



\(779\) लक्षणेजायापत्योष्टक् ।3।2।52।

लक्षणे। लक्षणवतीति। सूत्रे लक्षणशब्दोऽर्शआद्यजन्त इति भावः। जायाघ्नो नति। जायाहननसूचकलक्षणवान् पुरुष इत्यर्थः। \`गमहने'त्युपधालोपः। पतिघ्नी स्त्रीति। पतिहननसूचनलक्षणवतीत्यर्थः। टित्त्वान्ङीप्।



\(780\) अमनुष्यकर्तृके च ।3।2।53।

अमनुष्य। अमनुष्यकर्तृके धात्वर्थे वर्तमानाद्धन्तेः कर्मण्युपपदे टगित्यर्थः। जायाघ्नस्तिलकालक इति। तिलाकृतकृष्णबिन्दुरित्यर्थः। पूर्वसूत्रस्य लक्षणवति कर्तरि प्रवृत्तिरिति भावः। अथ कथमिति। प्रलम्बघ्नादौ हन्तेर्मनुष्यकर्तृकतया टकोऽसंभवादित्याक्षेपः। समाधत्ते-- मूलविभुजादित्वात्सिद्धमिति। कप्रत्ययेनेति भावः। ननु \`चोरघातो हस्ती'त्यादि कथम्, अमनुष्यकर्तृकत्वेन हन्तेष्टको दुर्वारत्वादित्यत आह-- चोरघात इत्यादीति। बाहुलकादणीति। \`कृत्यल्युटो बहुल'मिति बहुलग्रहणादणि समाधेयमिति भावः।



\(781\) शक्तौ हस्तिकवाटयोः ।3।2।54।

शक्तौ हस्तिकवाटयोः। हस्तिघ्न इति। हस्तिनं हन्तुं शक्त इत्यर्थः। एवं कवाटघ्नः।



\(782\) पाणिघताडघौ शिल्पिनि ।3।2।55।

पाणिघताडघौ। पाणिना हन्तीति पाणिघः। ताडः = ताडनं, तेन हन्तीति ताडघः = मल्लादिः। राजघ उपसङ्ख्यानमिति। राजघशब्दे उक्तनिपातनस्य उपसङ्ख्यानमित्यर्थः।



\(783\) आढ्यसुभगस्थूलपलितनग्नान्धप्रियेषु च्व्यर्थेष्वच्वौ कृञः करणे ख्युन् ।3।2।56। आढ्यङ्करणमिति। \`राजाद्यनुवर्तन' मिति शेषः। कृञः ख्युन्। अनादेशः, \`अरुर्द्विषदजन्तस्ये'ति मुम्। \`सुभगङ्करण'मित्याद्यप्युदाहार्यम्। आढ्यीकुर्वनत्येनेनेति। अत्र च्विप्रत्ययसत्त्वान्न ख्युन्निति भावः। ननु ल्युडपवादभूतख्युनभावपक्षे उत्सर्गभूतो ल्युट् कुतो नेत्यत आह-- इहेति। यदि ल्युडपवादख्युनभावे उत्सर्गभूते। ल्युट् स्यात्, तदाख्युन्विधिरनर्थकः स्यात्, च्व्यन्ते उपपदे ख्युन्‌ल्युटोः रूपे विशेषाऽभावात्। न च ख्युनि मुम्, ल्युटि तदभाव इत्यस्ति विशेष इति वाच्यम्, च्विप्रत्ययान्तस्याव्ययत्वेन ख्युनि सत्यपि मुमभावात् \`अरुर्द्विषदजन्तस्ये'त्यत्राऽनव्ययस्येत्यनुवृत्तेः। एवं च अच्वो' इति च्व्यन्ते उपपदे ख्युनः प्रतिषेधसामर्थ्यात् ख्युनभावे ल्युडपि नेति विज्ञायत इति काशिकाममित्यर्थः। एवंच \`अच्वौ' इति च्व्यन्ते उपपदे ख्युन्‌प्रतिषेधः ख्युनभावपक्षे ल्युडभावार्थ इति स्थितम्। भाष्यमते त्विति। भाष्ये \`ख्युनि च्विप्रतिषेधानर्थक्यम्, ल्युट्‌ख्युनोरविशेषात्। मुमर्थमिति चेन्न, अव्ययत्वात्' -- इत्यादिसन्दर्भेण अच्विग्रहणं ख्युन्विधौ प्रत्याख्याय \`अच्वौ इत्यत्तरार्थ'मित्युक्तम्। तन्मते तु च्व्यन्ते उपपदे ख्युना मुक्ते ल्युट् स्यादेवेत्यर्थः।



\(784\) कर्तरि भुवः खिष्णुच्खुकञौ ।3।2।57।

कर्तरि भुवः। खिष्णुचि खचावितौ। खुकञि खञावितौ। आढ्यम्भविष्णुरिति। अनाढ्य आढ्यो भवतीति विग्रहः। आढ्यम्भावुक इति। ञित्त्वाद्वृद्धिः। करणग्रहणाऽनुवृत्तिनिवृत्तये कर्तृग्रहणमम्। खिष्णुचि इकारस्तु व्यर्थ एव, इटा सिद्धेः। अच्वौ किम् ?। आढ्यीभविता। स्पृशोऽनुदके क्विन्निति-- व्याक्यातं हलन्ताधिकारे। निवृत्तिमिति। अत्र व्याख्यानमेव शरणम्। समानान्ययोश्चेति। अनयोरुपपदयोर्दृशः क्विन्कञावित्यर्थः। सदृक् सदृश इति। समानो दृश्यते इति न विग्रहः, कर्तर्येव क्विन्विधानात्। किन्तु कर्मकर्तरि क्विन्‌कञौ॥ समानः पश्यतीति विग्रहः। समानत्वेन ज्ञानविषयो भवतीत्यर्थ इति भाष्ये स्पष्टम्। \`दृग्दृशवतुषु' इति समानस्य सभावविकल्पऋ। तत्र \`विभाषोदरे' इत्यतो विभाषानुवृत्तेः, \`समानदृक् सदृक्। समानसदृशः सदृश' इति भाषाच्च। अन्यादृगिति। \`आ सर्वनाम्नः' इत्यात्वम्। क्सोऽपीति। त्यदादिषु समानान्ययोश्च दृशेः क्सोऽपि वाच्य इत्यर्थः।



\(785\) सत्सूद्विषद्रुहदुहयुजविदभिदच्छिदजिनीराजामुपसर्गेऽपि क्विप् ।3।2।61।

सत्सूद्विष। सद्, सू, द्विष,द्रुह, दुह, युज, विद, भिद, छिद, जि , नी, राज् एषां द्वन्द्वात्पञ्चम्यर्थे षष्ठी। \`अनुपसर्गे' इत्यस्य निवृत्त्यैव सिद्धे \`उपसर्गेऽपी'ति वचनमन्यत्र सुब्ग्रहणे उपसर्गग्रहणं नेति ज्ञापनार्थम्। तेन \`वदः सुपि क्यप् चे' ति विधिरुपसर्गे न भवतीति भाष्ये स्पष्टम्. द्युसदिति। दिवि सीदतीति विग्रहः। \`सात्पदाद्यो'रिति न षत्वम्। \`पूर्वपदा'दिति षत्वं तु न भवति, तस्य च्छान्दसत्वात्।\`आदितेया दिविषदः' इत्यत्र सुषामादित्वात्वमित्याहुः। उपनिषदिति। \`सदिरप्रते'रिति षत्वम्। इत्यादीति। काष्ठभित्, रज्जुच्छित्। शत्रुजित्। अत्र \`ह्रस्वस्य पिती'ति तुक्। सेनानीः। विराट्। अंशभागीति। णित्त्वादुपधावृद्धिः।



\(786\) अदोऽनन्ने ।3।2।68।

अदोऽनन्ने। विट् स्यादिति । शेषपूरणमिदम्। अन्नशब्दभिन्ने सुप्युपपदे अदेर्विट् स्यादिति फलितम्। \`जनसनखनक्रमगमो वि'जिति छान्दससूत्राद्विडित्यनुवर्तते। सस्यादिति। सस्यमत्तीति विग्रहः। अन्नाद इति। कर्मण्यण्।



\(787\) क्रव्ये च् ।3।2।69।

क्रव्ये च। अदेर्विडिति। शेषपूरणमिदम्। अण्बाधनार्थमिति। क्रव्ये अदेर्विडेव, न त्वणित्यर्थलाभादिति भावः। कथं तर्हीति। \`क्रव्ये उपपदे अदेर्विडेवे'ति नियमादणोऽसंभवादित्याक्षेपः। समाधत्ते-- पक्वमांसशब्ददिति। तर्हि \`पक्वमांसाद' इति स्यादित्यत आह--उपपस्य क्रव्यादेश इति। कुत इत्येत आह-- पृषोदरादित्वादिति।



\(788\) दुहः कब्धश्च ।3।2।70।

दुहः कुब्धश्च। सुप्युपपदे दुहेः कप्स्यात्, प्रकृतेर्घश्चान्तादेश इत्यर्थ-। कामदुघेति। \`धेनु'रिति शेषः। कामम् = अपेक्षितं दुग्धे इति विग्रहः।



\(789\) अन्येभ्योऽपि दृश्यन्ते ।3।2।75।

अन्येभ्योऽपि दृस्यन्ते। \`विजुपे छन्दसि' \`आतोमिन्‌क्वनिब्वनिपश्चे'त्यधिकारे इदं इत्, इकार उच्चारणार्थः। विचि चकार इत् इकार उच्चारणार्थः।



\(790\) नेड्वशि कृति ।7।2।8।

नेड्वशि कृति। षष्ठ्यर्थे सप्तम्यौ। वशा कृद्विशेष्यते। तदादिविधिः। तदा-- वशादेरिति। सुशर्मेति। शॄधातोर्मनिन्। प्रातरित्वेति। इण्धातोः क्वनिप्।



\(791\) विड्वनोरनुनासिकस्याऽऽत् ।6।4।41।

विड्वनोरनुनासिकस्याऽऽत्। विड्वनोरिति सप्तमी। अनुनासिकस्य-- आदिति छेदः। विजावेति। जनेर्वनिप्। जनेर्नकारस्य आकारः। सवर्णदीर्घः। अवावेति। ओणेर्वनिप्। णकारस्य आकारः। अवादेशः। विजिति। \`उदाह्रियते' इति शेषः। रोट् रेडिति । \`रुष, रिष हिंसायाम्' विच्। \`वेरपृक्तस्ये'ति वलोपः। सुगण्णिति। गमएर्विच्।



\(792\) क्विप् च ।3।2।76।

क्विप् च। अयमपीति। सर्वधातुभ्यः सोपपदेभ्यो निरुपपदेभ्यश्च छन्दसि लोके च क्विप् दृश्यते इत्यर्थः. नन्वनेनैव सिद्धे \`सत्सूद्विषे'ति सूत्रं व्यर्थमित्यत आह-- सत्सूद्विषेति। \`सत्सूद्विषे'ति सूत्रं तु \`क्विप् चे'त्यस्यैव प्रपञ्च इत्यर्थः। उखास्रदिति। उखायाः स्रंसत इति विग्रहः। स्रंसेः क्विप्, \`अनिदिता'मिति नलोपः, \`वसुस्रंसु' इति दत्वम्। एवं पर्णध्वत्‌। पर्णात् द्वंसत इति विग्रहः। वाहभ्रडिति। वाहात् भ्रश्यति इति विग्रहः। व्रश्चादिना षः।



\(793\) अन्तः ।8।4।20।

अन्तः। \`अनिते'रिति सूत्रमनुवर्तते, \`रषाभ्यां नो णः' इति च। अन्त इति षष्ठ्यर्थे प्रथमा।पदस्याऽन्तो विवक्षितः। \`उपसर्गादसमासेऽपी'त्यत उपसर्गादित्यनुवर्तते। तदाह-- पदान्तस्येत्यादिना। हे प्राणिति। प्रपूर्वादनेः क्विबन्तात्संबोधनैकवचनस्य हल्ङ्यादिलोपः, नस्य णः। नलोपस्तु न, \`न ङिसंबुद्ध्योः' इति निषेधात्। मित्रशीरिति। मित्राणि शास्तीति विग्रहः। शासः क्विप्। \`शास इदङ्हलोः' नित्युपधाया इत्त्वम्‌, \`र्वोरुपधायाः' इति दीर्घः। मित्रशिषावित्यादौ अपदान्त्तवान्न दीर्घः। आशासः क्वाविति। \`आङः शासु इच्छाया'मित्यात्मनेपदी। तस्य \`शास इदङ्हलोः' इति इत्त्वं तु न भवति, तत्र परस्मैपदिन एव शासेर्ग्रहणात्। अन्यथा आशास्ते इत्यादावपि इत्त्वापत्तेः। अत \`आशासःर क्वा'विति विधिः। इत्त्वोत्त्वे इति। गॄ धातोः क्विपि, ऋत इत्त्वे,रपरत्वे, सोर्लोपे, \`र्वोरुपधायाः' इतिदीर्घे गीरिति रूपम्। पॄधातोः क्विपि, \`उदोष्ठ्यपूर्वस्ये'ति ऋत उत्त्वे, रपरत्वे , सुलोपे, उपधादीर्घे पूरिति रूपमित्यर्थः।



\(794\) इस्मन्त्रन्क्विषु च ।6।4।97।

इस्मन्त्रन्। इस्, मन्, त्रन्, क्वि एषां चतुर्णां द्वन्द्वः। \`छादेर्घेद्व्युपसर्गेस्य'त्यतश्छादेरिति, \`खचि ह्रस्वः' इत्यतो ह्रस्व इति चानुवर्तते। तदाह-- एषु छादेरिति। अर्थादाकारस्येति गम्यते, अलोन्त्यपरिभाषामाश्रित्य इकारस्य ह्रस्वविदौ प्रयोजनाऽभावात्। एवं च \`ऊदुपधायाः' इत्यत उपधाया इति नानुवर्तनीयम्, ण्यन्तस्य छादेर्दकारोपधत्वात्।इस्- छदिः। मन्- छद्म। त्रन् - छत्रम्। क्वौ उदाहरति-- तनुच्छदिति। तनुं छादयतीति विग्रहः। अथ तनेः शमेश्च क्विपि विशेषमाह-- अनुनासिकस्येति। \`अक्षद्यू'रित्यत्र आह-- च्छ्वोरिति। योरेकस्मिन् ऊठिजूरिति रूपम्। एवं त्वरेः तूरिति रूपम्। स्रिवेः क्विपि इकारवकारयोरूठि स्रूरिति रूपम्। अवधातोः क्विपि अकारवकारयोरूठि ऊरिति रूपम्। वृद्धिरिति। जनानवतीति विग्रहे, अवेः क्विपि, अकारवकारयोरूठि , जन ऊ इति स्थिते आद्गुणं बाधित्वा \`एत्येध्त्यूठ्सु' इति वृद्धिरौकारादेश इत्यर्थः। मूरिति। मवेः क्विपि, अकारवकारयोरूठ्। सुम्बो सुम्व इति। अनेकाच्त्वाद्गतिपूर्वत्वाच्च यणिति भावः। रादिति। मुर्छाधातोः क्विपि \`राल्लोपः' इति चकारस्य लोपे सुलोपे \`र्वो'रिति दीर्घे सुलोपे \`र्वो'रिति दीर्घे धूरिति रूपमिति भावः।



(795)गमः क्वौ ।6।4।40।

अनुनासिकलोपः स्यादिति शेषपूरणमिदम्। \`अनुदात्तोपदेशेटत्यतस्तदनुवृत्तेरिति भावः। झलादिप्रत्ययपरकत्वाऽभावादनुदात्तोपदेशेत्यप्राप्तौ वचनम्। अङ्गगमदिति। अङ्गाख्यं देशं गच्छतीति विग्रहः। क्विपि मकारलोपे तुक्। एवं वह्गगत्। कलिङ्गगदित्यादि। गमादीनामिति। \`क्वावनुनासिकलोप' इति शेषः। पुरीतदिति। पुरिः = हृदयाख्यो मांसखण्डविशेषः,तं तनोत = आच्छादयतीति विग्रहः। हृदयकमलाच्छादको मेदोविशेषः। \`पुरीतता हि हृदयमाच्छाद्यते' इति श्रुति'रिति कर्किभाष्यम्। तनेः क्विपि नकालोपे तुक्। \`नहि वृत्तिवृषी'ति पूर्वपदस्य दीर्घः। संयदिति। यमेः क्विप्। मलोपे तुक्। सुनदिति। नमेः क्विपि मलोपे तुक्। ऊ चेति। गमादीनामुपधाया ऊभावश्चेति वक्तव्यमित्यर्थः। लोपश्चेति।चकारादनुनासिकलोपः समुच्चीयते इति भावः। अग्रेगूरिति। अग्रे गच्छतीति विग्रहः। गमेरकास्य ऊभावः, मलोपश्च। \`तत्पुरुषे कृति बहुल'मित्यलुक्। अग्रेभ्रूरिति। भ्रमेरकारस्य ऊभावः, मलोपश्च।



\(796\) स्थः च क ।3।2।77।

स्थः क च । \`के'त्यविभक्तिकम्। स्थ इति पञ्यम्यन्तम्।चात् क्विबिति। उपसर्गे अनुपसर्गे च सुबन्धे उपपदे स्थाधातोः कप्रत्ययः स्यात्, क्विप् चेति फलितम्। शंस्थ इति। शमित्यव्ययं सुखे। तत्पूर्वात्स्थाधातोः कप्रत्यये आतो लोपः। शंस्था इति, - क्विपि रूपम्।सुखं स्थापयतीत्यर्थः। तिष्टितरन्तर्भावितण्यर्थः। \`शंस्थाट इति भाष्यप्रयोगात्पृषोदरादित्वाच्च \`घुमास्थे'ति ईत्त्वं न। केचित्तु \`क चे'ति चकाराद्विजेवानुकृष्यते इत्याहुः। ननु \`सुपि स्थः' इति कप्रत्यये \`क्विप् चे'ति क्विपि च सिद्धे किमर्थमिदमित्यत आह-- शमिधातोरित्यचमिति। अन्यथा धातुग्रहणसामर्थ्यात्कृञो हेत्वादिषु ट

प्रत्ययमिव शम्पूर्वात् स्थाधातोः कं क्विपं च अच्प्रत्ययो बाधेतेति भावः।



\(797\) सुप्यजातौ णिनिस्ताच्छील्ये ।3।2।78।

सुप्यजातौ। \`सुपि स्थः' इत्यतः सुपीत्यनुवृत्तौ पुनः सुब्ग्रहणमुपसर्गेऽपि विधानार्थमम्‌। अन्यथा \`आतोऽनुपसर्गे' इत्यतोऽनुपसर्गे इत्यनुवर्तेत। तद्ध्वनयन्नुदाहरति-- उष्णभोजीति। उष्णभोजनशील इत्यर्थः। उपसर्गभिन्न एवेति। अनुपसर्ग इत्यनुवर्तते। सुब्ग्रहणं तु \`सत्सूद्विषे'ति सूत्रादुपसर्गेऽपीत्यनुवृत्तिनिवृत्तये इति भावः। उपसर्गभिन्न एवेति। अनुपसर्ग इत्यनुवर्तते। सुब्ग्रहणं तु \`सत्सूद्विषे'ति सूत्रादुपसर्गेऽपीत्यनुवृत्तये इति भावः। उत्प्रतिभ्यामिति। उत्प्रतिभ्यां परे आङि प्रयुज्यमाने सति तत्पूर्वात्सर्तेर्णिनेरुपसङ्ख्यानमिति तदर्थः। उदासारिणी प्रत्यासारिणीत्युदाहरणम्। भाष्यविरोधादिति। सुब्ग्रहणमुपसर्गग्रहणाऽनुवृत्तिनिवृत्त्यर्थम्, उपसर्गे अनुपसर्गे च सुबन्ते उपपदे धातोर्णिनिरित्येव भाष्ये उदाहृतत्वादिति भावः। तथा च \`उत्प्रतिभ्यामाङि सर्त्ते'रिति वचं नादर्तव्यम्। भाष्ये तत्पाठस्तु प्रक्षिप्त एवेति भावः। अत एव \`अनुगादिनष्ठ' गिति सूत्रप्रयोगश्च सङ्गच्छते इति ज्ञेयम्। \`उपसर्गभिन्न एव सुपि णिनि'रिति मतं शिष्टप्रयोगविरुद्धं चेत्याहु---- प्रसिद्धश्चोपसर्गेऽपि णिनिरिति। \`इत्यादा'वित्यत्रान्वयः। साधुकारिणीति। कृञ्ग्रहणं सर्वधातूपलक्षणम्। साधुकारीत्यात्युदाहरणात्। ब्रह्मणि वद इति। \`णिनेरुपसङ्ख्यान'मिति शेषः। \`णिनेरुपसङ्ख्यान'मिति शेषः। ननु \`सुप्यजातौ' इत्येव सिद्धे किमर्थमिदं वार्तिकमित्यत आह-- अताच्छील्यार्थमिति। साधुदायीति। आतो युक्। ब्रह्मवादीति। ब्रह्म - वेदः।



\(798\) कर्त्तर्युपमाने ।3।2।79।

कर्त्तर्युपमाने। कर्तुरुपमानमिति। \`चे'दित्यध्याहार्यम्। ननु \`सुप्यजातौ' इति सिद्धे किमर्थमिदमित्यत आह-- अताच्छील्यार्थमिति।



\(799\) व्रते ।3।2।80।

व्रते। णिनिः स्यादिति। सुप्युपपदे णिनिः स्याद्द्व्रते गम्ये इति यावत्। स्थण्डिलेशायीति। \`तत्पुरुषे कृती'ति \[सप्तम्या\] अलुक्।



\(800\) बहुलमाभीक्ष्ण्ये ।3।2।81।

बहुलमाभीक्ष्ण्ये । जातावप्युपपदे प्राप्त्यर्थमिदम्। तद्ध्वनयन्नुदाहरति-- क्षीरपायिण इति।



\(801\) मनः ।3।2।82।

मनः। दैवादिकस्यैव मनेर्ग्रहणं न तु तानादिकस्य, बहुलग्रहणाऽनुवृत्तेः। तदाह--मन्यतेरिति। मनुतेर्ग्रहणे तु बाधकमुत्तरसूत्रे वक्ष्यते।



\(802\) आत्ममाने खश्च ।3।2।83।

आत्मामने खश्च। आत्मनः = स्वस्य, मानः = मननम् - आत्ममानः। तदाह-- स्वकर्मके मनने इति। पण्डितम्भन्य इति। खशः शित्त्वेन सार्वधातुकत्वाच्छ्यन्। खित्त्वात् \`अरुर्द्विषटदिति मुम्। तानादिकस्य मनेर्ग्रहणे तु उविकरणः स्यात्। कालीमात्मानं मन्यते इत्यर्थे खशि श्यनि कृते आह-- खित्यनव्यवयस्येति। \`स्त्रियाः पुंव'दिति पुंवत्त्वं बाधित्वा परत्वाद्ध्रस्व इत्यर्थः। दिवामन्येति। अधिकरणशक्तिप्रधानस्यापि दिवाशब्दस्य वृत्तिविषये कर्मत्वं बोध्यम्।



\(803\) इच एकाचोऽम्प्रत्ययवच्च ।6।3।68।

इच एकाचः। एकाच अमिति छेदः। अम् च अम् चेत्येकशेषः। एकं विदेयसमर्पकम्। \`इच एकाचो'ऽमिति प्रथमं वाक्यम्। इच इत्येकाच इति च पञ्चमी। \`अलुगुत्तरपदे' इत्युत्तरपदाधिकारादाक्षिप्तं पूर्वपदमिचा विशेष्यते। तदन्तविधिः। तदाह--इज्नतादेकाचोऽम्स्यादिति। मुमोऽपवादः। द्वितीयमम्पदं \`प्रत्ययव'दित्येकदेशेन प्रत्ययेन समानाधिकरमं संबध्यते। असामर्त्येऽपि वतिप्रत्यय आर्षः। \`अम्प्रत्ययव'दिति द्वितीयं वाक्यं संपद्यते। स्वादिप्रत्ययेषु यद्द्वितीयैकवचनं तदेवाऽत्र अमिति विवक्ष्यते, व्याख्यानात्। तदाह-- स च स्वाद्यम्वदिति। एतत्सर्वं भाष्ये स्पष्टम्। खिदन्ते पर इति। खिदन्ते उत्तरपदे परत इत्यर्थः। \`खित्यनव्ययस्ये'त्यतः खितीत्यनुवर्तते इति भावः। \`अम्प्रत्ययव'दित्यतिदेशसय् प्रयोजनमाह-- औतोम्शसोरिति। गाम्मन्य इति। गामात्मानं मन्यते इत्यर्थे मनेः खशि श्यन्, सुपो लुक्, गोशप्दादम्, \`अम्प्रत्ययव'दित्यस्य प्रयोजनान्तरमाह-- वाऽम्शसोरिति। स्त्रियम्मन्य इति। स्त्रियमात्मानं मन्यते इत्यर्थे मनेः खशि श्यन्। सुपो लुक्। स्त्रीशब्दात् \`वाऽम्शसोः' इति इयङ्‌विकल्पः। अत्र यकारादकारस्य श्रवणार्थमम्विधिः। मुमि तु अकारो न श्रुयेत। स्‌तरीम्मन्य इति। इयङभावपक्षे \`अमि पूर्वः' । \`अम्प्रत्ययव'दित्यस्य प्रयोजनान्तरमाह-- नृ - नरम्मन्य इति। \`नृ'इत्यविभक्तिकम्, उदाहरणे नृशब्दस्य समावेशसूचनार्थम्। नरमात्मानं मन्यते इत्यर्थे मनेः खश्, श्यन्, सुपो लुक्, नृशब्दादम्। \`अम्प्रत्ययव'दित्यतिदेशात् \`ऋतोऽङी'ति गुणः। अत्राऽपि रेफादकारश्रवणार्थोऽम्विदिः। मुमि त्वकारो न श्रूयेत। \`अम्प्रत्यव'दित्यस्य प्रोजनान्तरमाह-- भुवम्मन्य इति। भुवमात्मानं मन्यते इत्यर्थे मनेः खश्, श्यन्, सुपो लुक्। भूशब्दादम्, \`अम्प्रत्ययव'दित्यतिदेशात् \`अचि श्नुधातु' इत्युवङ्। अतिदेशाऽभावे तु उवङ् न स्यात्, तस्याऽजादिप्रत्यये विधानात्। श्रिमन्यमिति। मनेः खश्। श्यन्। अत्र मननक्रियां प्रति कुलत्वेन रूपेण कुलं कर्तृ, तस्यैव कुलस्य अध्यारोपतिश्रीत्वेन रूपेण कर्मत्वं चेति स्थितिः। एवं च श्रीशब्दस्य नित्यस्त्रीलिङ्गस्यापि कुले लक्षणया वृत्तेर्नपुंसकत्वम्। यत्र हि प्रातिपदिकस्यैव लक्षणा प्रसिद्धा तत्र पर्वलिङ्गत्यागः। यथा प्रकृते श्रीशब्दः। यत्र तु पदस्य लक्षणा, न तत्र पूर्वलिङ्गत्यागः, यथा \`गङ्गायां घोष'इत्यादाविति \`पुंयोगादाख्याया'मिति सूत्रे , प्रकृतसूत्रे च भाष्यैयटयोर्मर्यादा स्थिता। एवं च \`कालिम्मन्यं कुल'मित्यत्र कालीशब्दस्य न स्त्रीलिङ्गपरित्यागः, प्रयोगानुसारेण तत्र पदलक्षणाया एवाभ्युपगमात्। \`श्रिमन्यं कुल'मित्यत्र तु प्रयोगाऽनुसाराच्श्रीशब्दस्य प्रातिपदिकस्यैव लक्षणेति पूर्वलिङ्गपरित्यागान्नपुंसकलिङ्गत्वमेवाश्रीयते। ततश्च श्रीशब्दस्याऽत्र नपुंसकत्वात् \`खित्यनव्ययस्ये'ति बहिरङ्गं ह्रस्वं बाधित्वा \`ह्रस्वो नपुंसके प्रातिपदिकस्ये'ति ह्रस्व एव न्याय्यः। मुमपवादे \`इच एकाचः' इत्यमि कृते तस्य \`स्वमोर्नपुंसका'दित लुक्। तथा च \`श्रिमन्यं कुल'मिति सिद्धम्। नच गाम्मन्य इत्यादावपि \`सुपो धातुप्रातिपदिकयो'रिति लुक् स्यादिति वाच्यम्, \`इच एकाचः' इत्यमः \`सुपो धातु' इति लुगपवादत्वात्। \`स्वमोर्नपुंसका'दिति लुकस्तु नायमम्विधिर्बाधकः, मध्येऽपवादन्यायादिति प्रकृतसूत्रे भाष्यकैयटयोः स्पष्टम्। तदाह-- भाष्यकारेत्यादि। \`ह्रस्वो नपुंसके' इत्यनेने'ति शेषः। मुममोरभावश्चेति। मुमपवादस्य अमः \`स्वमोर्नपुंसका'दिति लुकि सति तयोः प्रयोगाऽभावः फलतीत्यर्थः।



\(804\) भूते ।3।2।84।

भूते। अधिकारोऽयमिति। धातोरित्यधिकृतम्। ततश्च भूतार्थवृत्तेर्धातोरित्युत्तरत्राऽनुवर्तते इति फलति। वर्तमाने इति। \`वर्तमाने ल'डित्यतः प्रागित्यर्थः। अत्र व्याख्यानमेव शरणम्।



\(805\) करणे यजः ।3।2।85।

करणे यजः। सोमेनेति। सोमाख्यलताविशेषरसेन यागं कृतवानित्यर्थः। सोमलतारसद्रव्यकेन यागेन अपूर्वमुत्पादितवानिति मीमांसकाः। एतच्च द्वितीयस्य द्वितीये \`द्रव्यसंयोगाच्चोदना पशुसोमयो'रित्यधिकरणेऽध्वरमीमांसाकुतूहलवृत्तौ प्रपञ्चितमस्माभिः। अग्निष्टोमयाजीति। अग्निष्टोमाख्ययागेन अपूर्वं भावितवानित्यर्थः।



\(806\) कर्मणि हनः ।3।2।86।

कर्मणि हनः। कर्मण्युपपदे भूतार्थाद्धनेर्णिनिः स्यात्। पितृव्यघातीति। पितृव्यं हतवानित्यर्थः। \`हनस्तः' इति तः, \`हो हन्ते'रिति हस्य घः।



\(807\) ब्रह्मभ्रूणवृत्रेषु क्विप् ।3।2।87।

ब्रह्मभ्रूण। पूर्वसूत्रात्कर्मग्रहमाऽनुवृत्तेराह-- कर्मस्विति। हन्तेभूते इति। भूतार्थवृत्तेर्हन्तेरित्यर्थ-। चतुर्विध इति। पुनर्विधानलब्धस्य एवकारस्य विनिगमनाविरहाच्चतुर्ष्वपि निवेश इति भावः। तत्र \`ब्रह्मादिष्वेव हन्ते'रिति नियमात् पुरुषं हतवानित्यत्र न क्विप्। \`ब्रह्मादिषु हन्तेरेवे'ति नियमाद्ब्रह्म अधीतवानित्यत्र न क्विप्। \`ब्रह्मादिषु हन्तेर्भूतकाले एवे'ति नियमाद्ब्रह्म हन्ति हनिष्यति वेत्यत्र न क्विप्। \`क्विबेवे'ति नियमाद्ब्रह्म हतवानित्यतर् अण् न भवति, किंतु \`ब्रह्मभ्रूणे'ति क्विबेव। निष्ठा तु भवत्येव, सोपपदप्रत्ययस्यैव नियमेन व्यावृत्तेः। द्विविध इति। \`उभयतो नियमोऽयम्' - ब्रह्मादिष्वेव' \`क्विबेवे'ति च भाष्यमित्यर्थः. एवं च \`हन्तेरेव', \`भूत एवे'ति नियमद्वयमुपेक्ष्यमिति भावः।



\(808\) सुकर्मपापमन्त्रपुण्येषु कृञः ।3।2।89।

सुकर्म।सु, कर्म, पाप, मन्त्र, पुण्य एषां पञ्चानां द्वन्द्वः। त्रिविध इति। \`सुकर्मादिषु भूते कृञः क्विबेवे'ति, \`सुकर्मादिषु भूते कृञ एव क्विबिति, \`सुकर्मादिषु भूते कृञ एव क्वि'बिति \`सुकर्मादिषु भूत एव कृञ' इति त्रिविध इत्यर्थः। अण् नेति। क्तवतुस्तु भवत्येव, सोपपदप्रत्ययस्यैव नियमेन व्यावृत्तेरिति भावः। स्वादिष्वेवेति। सुकर्मादिषु पञ्चस्वित्यर्थः।



\(809\) समोमे सुञः ।3।2।90।

समो सुञः। सोमे कर्मण्युपपदे भूते सुनोतेः क्विबित्यर्थः। चतुर्विध इति। पूर्ववद्व्याख्येयम्। एवमिति। \`अग्नौ चे'रित्युत्तरसूत्रेऽपि चतुर्विधो नियम इत्यर्थः।



\(810\) अग्नौ चेः ।3।2।91।

अग्नौ चेः। ग्नौ कर्मण्युपपदे भूतार्थवृत्तेश्चिनोतेः क्विप् स्यादित्यर्थ-। अग्निचिदिति। अग्न्याख्यं स्थण्डिलविशेषमिष्टकाभिश्चितवानित्यर्थः।



\(811\) कर्मण्यग्न्याख्यायाम् ।3।2।92।

कर्मण्यग्न्याख्यायाम् । कर्मणीत्यनुवृत्तमुपपदसमर्पकम्। अत्रत्यं तु कर्मणीत्येतत्प्रत्ययार्थसमर्पकम्। तथा चाऽत्र कर्तरीति न सम्बध्यते। तदाह--कर्मण्युपपदे इत्यादि। चिनोतेरिति। भूतार्थादित्यपि बोध्यम्। श्येन इवेति। श्येनशब्दः श्येनसदृशे लाक्षणिक इति भावः। श्येनाकृतिक इति यावत्।



\(812\) कर्मणीनि विक्रियः ।3।2।93।

कर्मणीनि विक्रियः। \`इनि' इत्यविभक्तिकम्। विपूर्वस्य क्रीञ्धातोर्विक्रिय इति पञ्चम्यन्तम्। कुत्सितेति। कुत्सिते कर्मण्युपपदे उक्तविधिर्भवतीत्यर्थः। सोमविक्रयीति। सोमद्रव्यं च विक्रीयमाणं विक्रेतुः कुत्सामावहति, तद्विक्रयस्य निषिद्धत्वादिति भावः।



\(813\) दृशेः क्वनिप् ।3।2।94।

दृशेः क्वनिप्। \`आतो मनिन्क्वनिब्वनिपश्च', \`अन्येभ्योऽपि दृश्यन्ते' इत्येव क्वनिपि सिद्धे तत्सहचरितमनिनादिव्यावृत्त्यर्थमिदं, सोपपदाऽणादिबाधनार्थं च। निष्ठा तु भवत्येव, सोपपदप्रत्ययस्यैवाऽत्र पुनः क्विब्ग्रहणेन निवृत्तेः। पारं दृष्टवान्।



\(814\) राजनि युधि कृञः ।3।2।95।

राजनि युधि कृञः। युधि, कृञ् अनयोः समाहारद्वन्द्वात्पञ्चमी। क्वनिप् स्यादिति। राजनि कर्मण्युपपदे भूतार्ताद्युधेः कृञश्च क्वनिबित्यर्थः। ननु युधेरकर्मकत्वात्तत्र कर्मण्युपपदे इत्यस्य कथमन्वय इत्यत आह-- युधिरन्तर्भावितेति। राजकृत्वेति।राजानं कृतवानित्यर्थः।



\(815\) सहे च ।3।2।96।

सहे च। सहशब्दे उपपदे युधिकृञ्भ्यां क्वनिबित्यर्थः।



\(816\) सप्तम्यां जनेर्डः ।3।2।97।

सप्तम्यां जनेर्डः। सप्तम्यन्ते उपपदे जनेर्भूताऽर्थाड्ड इत्यर्थः। सरसिजमिति। डित्त्वसामर्थ्यादभस्यापि टेर्लोपः। \`हलदन्ता'दिति, \`तत्पुरुषे कृतीटति वा अलुक्। मन्दुरज इति। \`वाजिशाला तु मन्दुरे'त्यमरः।



\(817\) पञ्चम्यामजातौ ।3।2।98।

प़ञ्चम्यामजातौ। जनेरिति। \`भूतार्था'दिति शेषः। संस्कारज\[म\] इति। संस्काराज्जात्\[म\] इत्यर्थः।



\(818\) उपसर्गे च संज्ञायाम् । ।3।2।99।

उपसर्गे च। \`जनेर्ड' इति शेषः। संज्ञायामिति समुदायोपाधिः।



(819) अनौ कर्मणि ।3।2।100।

अनौ कर्मणि। ननु जनेरकर्मकत्वात्तत्र कर्मण्युपपदे इत्र्थस्य कथमन्वय इत्यत आह-- पुमांसमनुरुध्येति। अनुरुध्य जननं धात्वर्थ इति भावः। पुमनुजेति। पुंसिति पूर्वपदे संयोगान्तलोप इति भावः।



\(820\) अन्येष्वपि दृश्यते ।3।2।101।

अन्येष्वपि दृश्यते। अज इति। न जात इत्यर्थः। द्विजो ब्राह्मण इति। द्विर्जात इत्यर्थ-। \`मातुर्यदग्रे जायन्ते द्वितीयं मौञ्जिबन्धना'दित्यादिस्मृतेरिति भावः। अपि शब्द इति। \`सप्तम्यां जनेर्डः' इत्यादिसूत्रेषु डविधिषु यानि विशेषणान्युपात्तानि प्रकृतिविशेषरूपाणि, भूते कर्तरीति प्रत्ययार्थविशेषणं च तदतिक्रमार्थ इत्यर्थः।



\(821\) क्तक्तवतू निष्ठा ।1।1।26।

क्तक्तवतू निष्ठा। क्त, क्तवतु अनयोर्द्वन्द्वः। निष्ठेति प्रत्येकाभिप्रायमेकवचनम्।



\(822\) निष्ठा ।3।2।102।

निष्ठा। भूते इति धातोरिति चाधिकृतम्। तदाह-- भूतार्थेत्यादि। भावकर्मणोः क्त इति। तथा च क्तप्रत्ययविषये कर्तरीति न संबध्यते इति भावः। कर्तरि क्तवतुरिति। कृत्यक्तखलर्थानामेव भाव कर्मणोर्विधानादिति भावः। \`तयोरेव कृत्यक्ते'त्यत्र \`लः कर्मणी'त्यस्मात्सकर्मकेभ्यः कर्णि कर्तरि च अकर्मकेभ्यो भावे कर्तरि चेत्यनुवर्तते। ततश्च अकर्मकेभ्यो भावे क्तः, सकर्मकेभ्यस्तु कर्मणीति व्यवस्था लभ्यते इति मत्वोदाहरति-- स्नातं मयेति। अकर्मकत्वाद्भाव क्तः। स्तुतस्त्वया विष्णुरिति। सकर्मकत्वात्कर्मणि क्तः। कर्तरि क्तवतुमुदाहरति-- विष्णुर्विश्वमिति।



\(823\) निष्ठायामण्यदर्थे ।6।4।60।

निष्ठायामण्यदर्थे। ण्यदर्तो भावकर्मणी इति। \`ऋहलो'रिति ण्यतः कृत्यसंज्ञकस्य \`तयोरेवे'ति भावकर्मणोरेव प्रवृत्तेरिति भावः। ततोऽन्यत्रेति। कर्तरीत्यर्थः। क्तवताविति फलितम्। क्षियो दीर्घः स्यादिति। क्षिय इति पूर्वसूत्रमनुवर्तते, \`युप्लुवोर्दीऱ्घश्छन्दसी'त्यतो दीर्घ इति चेति भावः।



\(824\) क्षियो दीर्घात् ।8।2।46।

क्षियो दीर्घात्। दीर्घादितिक्षियो विशेषमं । तदाह--दीर्घात्क्षिय इति। दीर्घान्तादित्यर्थः। निष्ठातस्य न इति। \`रदाभ्या'मित्यतस्तदनुवृत्तेरिति भावः। क्षीणवानिति. क्षिधातोः कर्तरि क्तवतुः, \`निष्ठायामण्यदर्थे' इति दीर्घः, तकारस्य नत्वम्, षात्परत्वाण्णः। क्षितः कामो मयेति। क्षपित इत्यर्थः। \`क्षि क्षये' इत्यस्मादन्तर्भावितण्यर्थात्कर्मणि क्तः। भावे तु क्षितं कामेनेत्युदाहार्यम्। अत्र ण्यदर्थयोर्भावकर्मणोर्विहिते क्ते दीर्घो न भवति, अण्यदर्थ इत्युक्तेः। दीर्घान्तत्वाऽभावात् \`क्षियो दीर्घा'दिति नत्वं न। श्र्युकः कितीति। \`श्रित' इत्यादौ इण्निषेधस्मारकमिदम्. क्षुतइति। \`टु क्षु शब्दे' अस्मात्क्तः। ननु ऊर्णुत इति कथम्, अनेकाच्कत्वेन \`श्र्युक'इति निषेधस्याऽप्रवृत्तेरित्यत आह-- ऊर्णोतेर्नुवदिति। वार्तिकमिदम्।



\(825\) रदाभ्यां निष्ठातो नः पूर्वस्य च दः ।8।2।42।

रदाभ्यां। रदाभ्यामित्यकारावुच्चारणाऽर्थौ। तदाह-- रेफदकाराभ्यामिति। निष्ठायाः - त्- निष्ठात्, तस्य निष्ठात इति विग्रहः। तदाह-- निष्ठातस्येति। निष्ठातकारस्येत्यर्थः। नः स्यादिति। नकारः स्यादित्यर्थः। सूत्रे \`न' इति प्रथमान्तम्। अकार उच्चारणार्थः। दकारसय्चेति \`नकार'इत्यनुषज्यते। सूत्रे \`द' इति षष्ठ्यन्तमिति भावः। चरितम् उदितमित्यत्र तु नत्वं न, निष्ठातकारस्य इटा व्यवहितत्वेन रदाभ्यां परत्वाऽभावात्। रेफात्परस्योदाहरति-- श इति। शॄ धातोः क्तप्रत्ययसूचनमिदम्।ननु कृतस्यापत्यं कार्तिः । अत इञ् , आदिवृद्धिः, रपरत्वम्। अत्रनिष्ठातकारस्य रेफात् परस्य नत्वं स्यादित्यत आह-- बहिरङ्गत्वेनेति। दात्परस्योदाहरति-- छिन्नः भिन्न इति। अत्र निष्टातकारस्य, धात्वन्तदकारस्यच नत्वमिति भावः।



\(826\) संयोगादेरातोधातोर्यण्वतः ।8।2।43।

संयोगादेः। निष्टातस्य नः स्यादति। शेषपूरणमिदम्। द्राण इति। \`द्रा कुत्सायां गतौ'अस्मात् क्तः, तनत्वम्, णत्वम्. ग्लान इति। \`ग्लै हर्षक्षये' \`आदेचः' इत्यात्त्वे नत्वम्। ल्वादिभ्य एकविंशतेरिति। क्र्यादिषु प्वादयो द्वाविंशति, तेषु आद्यं पूञं विहाय ल्वादिभ्य एकविंशतेरित्यर्थः। ज्येति। धातुसूचनम्। ग्रहिज्येति। संप्रसारणसूचनम्। जीन इति। ज्या- त इति स्थिते \`संयोगादे'रिति निष्टानत्वस्याऽसिद्धत्वात्ततः प्रागेव संप्रसारणे पूर्वरूपे च कृते आतः परत्वाऽभावात् \`संयोगादेरातः' इति नत्वस्याऽप्राप्तावनेन नत्वम्। दुग्वार्दीर्घश्चेति। वार्तिकमिदम्। दु गु आभ्यां परस्य निष्ठातस्य नत्वं प्रकृतेर्दीर्घश्च इत्यर्थः। \`मृदुतया दुतया' इति माघकाव्ये दुतशब्दं साधयितुमाह-- टु दु उपतापे इत्यादि। गून इति। गुधातोः क्ते दीर्घः। पूञो विनाशे इति। वार्तिकमिदम्। विनाशार्थात् पूञः परस्य निष्ठातस्य नत्वमित्यर्थः। सिनोतेरिति। वार्तिकमिदम्। कर्मैव कर्ता कर्मकर्ता, ग्रासः कर्म कर्ता यस्यस ग्रासकर्मकर्तृकः, तस्मात् \`षिञ् बन्धने' इत्यस्मात्परस्य निष्ठातस्य नत्वमित्यर्थः।



\(827\) ओदितश्च ।8।2।45।

ओदितश्च। ओकारेतो धातोः परस्य निष्ठातस्य नत्वमित्यर्थः। भुग्न इति। नत्वस्याऽसिद्धत्वाज्जस्य पूर्वं कुत्वम्। ततो नत्वम्। उच्छून इति। उत्पूर्वात् \`टु ओ श्वि' इति धातोः क्तः, यजादित्वात्संप्रसारणम्, पूर्वरूपम्, \`श्वीदितः' इति नेट्, \`हल' इति दीर्घः, निष्ठानत्वम्। प्रहीण इति। \`घुमास्थे'तीत्त्वं, नत्वं, \`कृत्यचः' इति णत्वम्। स्वादय इति। \`षूङ् प्राणिप्रसवे' इत्याद्या नव धातव ओदित इति दिवादिगणे उक्तमित्यर्थः। सून इति। षूङः क्तः, नत्वं। \`श्र्युकः किती'तीण्निषेधः। दून इति। \`दूङ् परितापे' अस्मात् क्तः, स्वादित्वेन ओदित्त्वान्नत्वम्। ननु \`डीङ् विहायसा गतौ' इत्यस्य उड्डीन इति कथं रूपं, सेट्कत्वादुगन्तत्वाऽभावेन \`श्र्युकः किती'ति निषेधस्याऽप्रवृत्तेरित्यत आह-- ओदन्मध्ये डीङः पाठसामर्थ्यान्नेडिति। इटि सति निष्ठातस्य ओदितो डीङः परत्वाऽभावान्नत्वाऽप्रसक्तेस्तस्य ओदित्सु पाठो व्यर्थः स्यादित्यर्थः।



\(828\) द्रवमूर्तिस्पर्शयोः श्यः ।6।1।24।

द्रवमूर्ति। \`श्यैङ् गतौ' इत्यस्य कृतात्वस्य \`श्य' इति षष्ठी। द्रवमूर्तिश्च, स्पर्शश्चेति विग्रहः। मूर्तावित्यस्य विवरणं--काठिन्ये इति। संप्रसारणं स्यादिति। \`ष्यङः संप्रसारण'मित्यतस्तदनुवृत्तेरिति भावः। तथा च श्यैङः क्ते आत्त्वे संप्रसारमे पूर्वरूपे शि त इति स्थिते--



\(829\) श्योऽस्पर्शे ।8।2।47।

श्योऽस्पर्शे। श्यः- अस्पर्शे इति छेदः। दीर्घ इति। नत्वात्प्रागेव \`हल' इति दीर्घ इत्युचितम्, नत्वस्य त्रैपादिकत्वात्। शीनं घृतमिति। घनीभूतमित्यर्थः। धातूनामनेकार्थत्वात्। यद्यपि घृतेऽप्यनुष्णस्पर्शोऽस्त्येव, तथापि शीताख्यस्पर्शविशेष एव विवक्षित इति भावः। अस्पर्शे किमिति। श्यैङो निष्ठातस्य नत्वं स्यादित्येतावदेवास्त्वित्यर्थः। शीतं जलमिति। शीतस्पर्शवदित्यर्थः। अत्र \`द्रवमूर्ती'ति संप्रसारणमेव न तु निष्ठानत्वमित्यर्थः। एवं च \`द्रवमूर्तिस्पर्शयो'रित्स्य स्पर्शे इदमुदाहरणम्। \`श्योऽस्पर्शे' इत्यस्य तु प्रत्युदाहरणमिति बोध्यम्। सूत्रयोः स्पर्शशब्दः प्रधानभूते गुणभूते च वर्तते। तत्र गुणभूते विशेष्यनिघ्नः। शीता आपः, शीतं जलमित्यादि। यदा तु स्पर्सविशेषो गुणः प्राधान्येन विवक्षितस्तदा क्लीबत्वमेव। \`शीतं गुणे'इत्यमरः। ेसंप्रसारणविधौ पृच्छति-- द्रमूर्तिस्पर्शयोः किमिति। संश्यान इति। अत्र स्पर्शस्याऽप्रतीतेर्न संप्रसारणम्। नत्वं तु भवत्येवेति भावः।



\(830\) प्रतेश्च ।6।1।25।

प्रतेश्च। द्रवमूर्तिस्पर्शाभ्यामन्यत्रापि संप्रसारणप्राप्त्यर्थमिदम्। प्रतिशीन इति। प्रतिगत इत्यर्थः। अत्र \`श्योऽस्पर्शे' इति नत्वम्।



\(831\) विभाषाऽभ्यवपूर्वस्य ।6।1।26।

विभाषा। \`श्यैङ' इति शेषः। संप्रसारणं वा स्यादिति। शेषपूरणमिदम्। द्रवमूर्तिस्पर्शयोर्नित्यं संप्रसारणे प्राप्ते, ततोऽन्यत्राऽप्राप्ते विभाषेयम्। अभिश्यानं घृतमिति। अत्र द्रवमूर्तौ संप्रसारणविकल्पः। अवश्यानः अवशीनो वृश्चिक इति। अत्र द्रवमूर्तिस्पर्शाऽभावेऽपि संप्रसारणविकल्पः। समवश्यान इत्यत्रापि संप्रसारणविकल्पमाशङ्क्याऽऽह - व्यवस्थितेति।



\(832\) अञ्चोऽनपादाने ।8।2।48।

अञ्चोऽनपादाने। न त्वपादाने इति। अपादानसमभिहव्याहारे असतीत्यर्थः।



\(833\) यस्य विभाषा ।7।2।15।

यस्य विभाषा। यस्येति । यस्मादित्यर्थः। निष्ठाया इण्न स्यादिति। \`श्वीदितः' इत्यतो निष्ठायामिति, \`नेड्वशी'त्यतो नेडिति चानुवर्तत इति भावः। नन्वञ्चेर्नित्यं सेट्कत्वात् कथं तस्य क्वचिद्वेट्कत्वमित्यत आह-- उदितो वेति। समन्क इति। सङ्गत इत्यर्थः। संपूर्वाद़ञ्चुधातोः क्तः। \`आर्द्धधातुकस्ये'डिति प्राप्तस्य इटो निषेधः। \`अनिदिता'मिति नलोप-। चस्य कुत्वम्। उदक्तमुदकं कूपादिति। उद्धृतमित्यर्थः। अत्राऽपादानसमभिव्याहारसत्त्वान्नत्वं नेति भावः। \`ओ व्रश्चू छेदने' सस्य श्चुत्वेन निर्देशः, अस्मात्क्तः, \`ग्रहिज्ये'ति संप्रसारणम्, ऊदित्त्वेन वेट्कत्वादिह \`यस्य विभाषे'ति नेट्, चस्य कुत्वेन कः, \`ओदिश्चे'ति निष्ठानत्वं, तस्याऽसिद्धत्वेन झल्परत्वात् \`स्को'रिति सलोपः णत्वम्। वृक्ण इति रूपमिति स्थितिः। तत्र नत्वस्याऽसिद्धत्वेन झल्परत्वात् \`व्रश्चे'ति षत्वं स्यादित्यत आह-- निष्ठादेशः षत्वेति। तथा च \`व्रश्चभ्रस्जे' ति षत्वे कर्तव्ये नत्वस्याऽसिद्धत्वाऽभावेन झल्परकत्वाऽभावान्न षत्वमित्यर्थः। स्वरप्रत्ययेड्विधिषूदाहरणानि भाष्ये स्पष्टानि।



\(834\) परिस्कन्दः प्राच्यभरतेषु ।8।3।75।

परिस्कन्दः प्राच्यभरतेषु । \`अपदान्तस्य मूर्धन्यः' इत्यधिकारे इदं सूत्रम्। पूर्वेणेति। \`परेश्चे'ति पूर्वसूत्रम्। परेः परस्य स्कन्देः सस्य षो वा स्यादिति तदर्थः। तेन षत्वविकल्पे प्राप्त प्राच्यभरतेषु षत्वाऽभावो निपात्यत इत्यर्थः। परिस्कन्द इति। परिपूर्वात् स्कन्देर्निष्ठायास्तकारलोपः।



\(835\) दिवोऽविजिगीषाम् ।8।2।49।

दिवो। \`अविजिगीषाया'मिति च्छेदः। द्यून इति। स्तुत इत्यर्थः। \`च्छ्वो'रित्यूठ्। विजिगीषायां तु द्यूतमिति। द्यूतस्य विजिगीषया प्रवृत्तेरिति भाव-।



\(836\) निर्वाणोऽवाते ।8।2।50।

निर्वाणोऽवाते। कर्ता नेति। निरित्युपसर्गपूर्वो वाधातुर्विनाशे वर्तते, उपरमे च। तस्मिन् धात्वर्थे यदिवायुः कर्ता तदा नत्वं नेत्यर्थः। वनिर्वाणोऽग्निर्मुनिर्वेति। नष्ट, उपरत इति क्रमेणार्थः। \`गत्यर्थाकर्मके'त्यादिना कर्तरि क्तः। निर्वातो वात इति। अत्र वातस्य कर्तृत्वान्नत्वं नेति भावः। \`निर्वाणो दीपो वातेने'त्यत्र तु वातस्य करणत्वे विवक्षितत्वात्कर्तृत्वाऽभावान्नत्वं निर्वाह्यम्। भावे तु निर्वातं वातेन।



\(837\) शुषः कः ।8।2।51।

शुषः कः। निष्ठात इति। शुषः परस्य निष्ठातस्य कः स्यादिति फलितम्।



\(838\) पचो वः ।8।2।52।

पचो वः। पचेः परस्य निष्टातस्य वः स्यादित्यर्थः। पक्व इति। वत्वस्याऽसिद्धत्वात्कुत्वम्।



\(838\) क्षायो मः ।8।2।53।

क्षायो मः। \`क्षै क्षये' इत्यस्मात् परस्य निष्ठातस्य मः स्यादित्यर्थः। क्षाम इति. \`आदेचः' इत्यात्वम्। \`गत्यर्थाकर्मके'ति कर्तरि क्तः। क्षीण इत्यर्थः। अन्तर्भावितण्यर्थत्वे क्षपित इत्यर्थः।



\(839\) स्त्यः प्रपूर्वस्य ।6।1।23।

स्त्यः प्रपूर्वस्य। \`स्त्यै'इत्यस्य कृताऽऽत्वस्य \`स्त्य' इति षष्ठ्यन्तम्। \`ष्यङः संप्रसारण'मित्यतः संप्रसारणमिति, \`स्फाय स्फी'त्यतो निष्ठायामिति चानुवर्तते। तदाह-- प्रादित्यादि। संप्रसारणे पूर्वरूपे \`हलः' इति दीर्घे प्रस्ती- त इति स्थिते--

\(840\) प्रस्त्योऽन्यतरस्याम् ।8।2।54।

प्रस्त्योऽन्यतरस्याम्। \`प्रस्त्य' इति पञ्चमी। प्रपूर्वात्स्यैधातोरित्यर्थः। \`निष्ठातस्य म' इति शेषः। प्रस्तीम इति। सङ्गीभूत इत्यर्थः।



\(841\) अनुपसर्गात्फुल्लक्षीबकृशोल्लाघाः ।8।2।55।

अनुपसर्गात्। एते निपात्यन्ते, उपसर्गात्परा न चेदित्यर्थः। लत्वमिति। \`आदितश्चे'ति इडभावः, \`ति चे'त्युत्त्वं च सिद्धमिति भावः। \`फल निष्पत्तौ' इत्यस्य तु नाऽत्र ग्रहणम्, इडभावस्याऽपि निपात्यत्वापत्तेः। ननु क्तवतुप्रत्यये फुल्लवानिति कथं, क्तवतुप्रत्यये क्तस्याऽनर्थकत्वेन फुल्लशब्देनाऽग्रहणादित्यत आह-- क्तवत्वेकदेशस्यापीति। क्षीबादिष्विति। क्षीबकृशोल्लाघेष्वित्यर्थः। क्तप्रत्ययस्यैवेति। नतु क्तवत्वेकदेशस्यापीत्यर्थः। अनर्थकत्वादित भावः। तस्येति। तलोपस्येत्यर्थः। क्षीबो मत्त इति। क्षीबेः क्तः, तलोपः, इडभावश्च। अत्र मत्तादिरेवार्थः, निपातनबलात्। अनुपसर्गात्किमिति। अत्र \`प्रफुल्त' इति प्रत्युदाहरणं विवक्षंस्तत्र विशेषमाह--



\(842\) आदितश्च ।7।2।16।

आदितश्च। निष्ठाया इण्न स्यादिति। \`श्वीदितः' इत्यतो निष्ठायामिति, \`नेड्वशी'त्यतो नेडिति चानुवर्तते इति भावः। ति च। \`चरफलोश्चे' ति सूत्रानुवृत्तिं मत्वाह-- चरलोरिति। अत उत्स्यादिति। \`उत्परस्याऽतः' इत्यतस्तदनुवृत्तेरिति भावः। कितीति। \`दीर्घ इणः किती'त्यतो मण्डूकप्लुप्त्या तदनुवर्तते इति भावः। वस्तुतस्तु कितीत्यनुवृत्तिर्निर्मूला, निष्पला च, तयोः सेट्कत्वेन निष्ठां विना तकारादिप्रत्ययाऽभावात्। कथं तर्हीति। प्रफुल्लमित्यस्य सोपसर्गत्वेन निष्ठातस्य लत्वाऽसंभवादिति भावः। समाधत्ते-- फुल्लेति। ननु फुल्लेः पचाद्यचैव फुल्ल इत्यस्य सिद्धेः फुल्ल इत्यस्य निपातनं व्यर्थमित्यतआह-- सूत्रं त्विति। उत्फुल्लसंफुल्ल्योरिति। \`निष्ठातस्य लत्वनिपातन'मिति शेषः। सोपसर्गार्थं वचनम्।



\(843\) नुदविदोन्दत्राघ्राह्रीभ्योऽन्यतरस्याम् ।8।2।56।

नुदविदोन्द। ह्रीधातोरप्राप्ते, इतरेभ्यो नित्यं प्राप्ते न्तवविकल्पोऽयम्। रौधादिक इति। \`विद विचारणे' इत्ययमित्यर्थः। वेत्तेस्त्विति। \`विद ज्ञाने' इत्यस्येत्यर्थः। अयं सेट्, अनिट्केष्वनन्तर्भावात्। तदाह-- विदित इति। अत्र निष्ठातस्य इटा व्यवहितत्वान्नत्वं नेति भावः। विद्यतेर्विन्न इति। \`विद सत्ताया'मित्ययमनिट्। \`रदाभ्या'मिति नित्यं नत्वमिति भावः। उन्दीति। उदाहरणसूचनम्।



\(844\) श्वीदितो निष्ठायाम् ।7।2।14।

श्वीदितो निष्ठायाम्। श्वि, ईदित् अनयोः समाहारद्वन्द्वात्पञ्चमी। \`नेड्वशी'त्यतो नेडित्यनिवर्तते। तदाह---श्वयतेरिति।



\(845\) न ध्याख्यापॄमूर्च्छिमदाम् ।8।2।57।

न ध्याख्या। पञ्चम्यर्थे षष्ठी। तदाह-- एभ्य इति। ध्यात इति। ध्यैधातोः क्तः। \`आदेचः' इत्यात्वम्। अत्र \`संयोगादेरातः' इति प्राप्तं नत्वं न। ख्यात इति। ख्याञादेशपक्षे यण्वत्त्वात् \`संयोगादेरातः' इति प्राप्तं नत्वं न। ख्यादेशस्य शस्य यत्वे तु यस् णत्वप्रकरणगतस्याऽसिद्धत्वाद्यण्वत्त्वाऽभावात् \`संयोगादेरातः' इति नत्वस्य न प्रसक्तिः। स्वतः सिद्धख्याधातोस्तु आर्द्धधातुके प्रयोगो नाऽस्त्येवेति ख्याग्रहणं व्यर्थमेव। पूर्त इति। पॄधातोः क्तः। \`श्र्युकः किती'ति नेट्। \`उदोष्ठ्यपूर्वस्ये'ति उत्त्वं,रपरत्वम्। इह \`रदाभ्या'मिति प्राप्तं नत्वं न। मुर्छाधातोः क्ते आह--राल्लोप इति। छस्य लोप इति भावः। मूर्त इति। \`आदितश्चे'ति नेट्। छलोपे \`रदाभ्या'मिति प्राप्तं नत्वं न। \`हलि चे'ति दीर्घः। मत्त इति। \`मदी हर्षग्लेपनयोः' अस्मात् क्तः। \`श्वीदितः' इति नेट्। अत्र \`रदाभ्या'मिति प्राप्तं नत्वं न।



\(846\) वित्तो भोगप्रत्यययोः ।8।2।58।

वित्तो भोग। भुज्यत इति भोगः-- भोग्यम्। प्रतीयते इति प्रत्ययः-- प्रख्यातः। अत्र विन्दतेरेव ग्रहणमिति भाष्ये स्पष्टम्। तदाह-- विदन्तेरिति। निपातोयमिति। \`नुदविदोन्दे' ति प्राप्तस्य पाक्षिकनत्वस्य अभावनिपातनमित्यर्थः। तस्य भोगप्रत्यययोः कदाऽपि नत्वं नेत्यर्थः। प्रतीते इति। प्रख्याते इत्यर्थः। वित्तः पुरुष इति। प्रख्यात इत्यर्थः। विन्न इति। लब्धश्चोरादिरित्यर्थः। अत्र \`यस्य विभाषे'ति इण्निषेदमुपपादयति-- विभाषा गमेति। \`एकाच' इति निषेधाच्चेत्यपि बोध्यम्।



\(848\) भित्तं शकलम् ।8।2।59।

भित्तं शकलम्। शकले वाच्ये भिदेः क्तस्य नत्वाऽभावो निपात्यते। शकलत्वजातिविशिष्टेऽवयवार्थमनपेक्ष्य रूढोऽयम्। ततश्च भित्तशकलयोः पर्यायत्वान्न सहप्रयोगः। भिदिक्रियाविवक्षायां तु \`भित्तं भिन्न'मिति भवतीति भाष्ये स्पष्टम्।



\(849\) ऋणमाधमर्ण्ये ।8।2।60।

ऋणमाधमर्ण्ये। अधमर्णस्य कर्म - आधमर्ण्यम्। आधमर्ण्यव्यवहारे इति। स च अन्यदीयं द्रवयं गृहीतमियता कालेन इयत्या वृद्ध्या प्रतिदीयते इति संविद्रूपः, तस्मिन्विषये इत्यर्थः। ऋतमन्यदिति। सत्यमित्यर्थः।



\(850\) स्फायः स्फी निष्ठायाम् ।6।1।22।

स्फायः स्फी। \`स्फायी वृद्धौ' अस्य स्फीभावः स्यान्निष्ठायां परत इत्यर्थः।



\(851\) इण्निष्ठायाम् ।7।2।47।

इण्निष्ठायाम्। \`निरः कुषः' इति सूत्रमनुवर्तते। तदाह-- निर इति. ननु \`आर्द्धधातुकस्ये'डित्येव सिद्धे किमर्थमिदं सूत्रमित्यत आह-- यस्येति। कुषधातोस्तृजादौ \`निरः कुषः' इति पूर्वसूत्रेण वेट्कत्वात् \`यस्य विभाषे'ति प्राप्तस्येण्निषेधस्य बाधनार्थं पुनरिह विधानमित्यर्थः। इडित्यनुवर्त्तमाने पुनरिड्ग्रहणं तु \`स्वरतिसूती'त्यतो वाग्रहणानुवृत्तिनिवृत्तये।



\(852\) वसतिक्षुधोरिट् ।7।2।52।

वसतिक्षुधोरिट्। पञ्चम्यर्थे षष्टी। क्त्वानिष्ठयोरिति। \`क्लिशः क्त्वानिष्ठयो'रित्यतस्तदनुवृत्तेरिति भावः। नित्यमिति। इडित्यनुवर्तमाने पुनरिड्ग्रहणस्य \`स्वरतिसूती'त्यतो वाग्रहणानुवृत्तिनिवृत्त्यर्थत्वादिति भावः। \`एकाच उपदेश' इति इण्निषेधबाधनार्थमिदं सूत्रम्। उषित इति। यजादित्वात्संप्रसारणम्, \`शासिवसिघसीनां चे'ति षः।



\(853\) अञ्चेः पूजायाम् ।7।2।53।

अञ्चेः पूजायाम्। \`उदितो वे'ति क्त्वायां विकल्पे प्राप्ते, निष्ठायां तु \`यस्य विभाषे'ति निषेधे प्राप्ते वचनम्। अञ्चित इति। \`नाऽञ्चेः पूजाया'मिति नलोपनिषेधः।



\(854\) लुभो विमोहने ।7।2।54।

लुभो विमोहने। \`लुभ' इति पञ्चमी। \`लुभ विमोहने' तुदादिः। \`विमोहनं व्याकुलीकरण'मिति वृत्तिः। \`लुभ गार्ध्ये' दिवादिः। अत्र तौदादिकस्यैव ग्रहणं, तस्यैव विमोहनार्थकत्वात्। नतु दैवादिकस्य, तस्य गार्ध्यार्थकत्वात्। तदाह-- न तु गार्ध्ये इति। \`तीषसहे'ति क्त्वायां विकल्पे प्राप्ते, निष्ठायां तु \`यस्य विभाषे'ति निषेधे प्राप्ते वचनम्। लुभित इति। विमोहित इत्यर्थः। गार्ध्ये तु लुब्ध इति। अभिकाङ्क्षवानित्यर्थः। \`मतिबुद्धिपूजार्थेभ्यश्चे'ति कर्तरि क्तः।



\(855\) क्लिशः क्त्वानिष्ठयोः ।7।2।50।

क्लिशः क्त्वानिष्ठयोः। \`इड्वा स्या'दिति शेषः। \`स्वरति सूती'त्यतो वेत्यनुवृत्तेरिति भावः। नित्यं प्राप्त इति। \`आर्द्धधातुकस्येड्वलादे'रित्यनेनेति भावः। विकल्पे सिद्ध इति। ऊदित्त्वादिति भावः। निष्ठायां निषेधे प्राप्ते इति। \`यस्य विभाषे'त्यनेनेति भावः।



\(856\) पूङश्च ।7।2।51।

पूङश्च। क्त्वानिष्ठयोरिति। \`क्लिशः क्त्वनिष्ठयो'रित्यतस्तदनुवृत्तेरिति भावः। इड्वेति। \`स्वरतिसूती'त्यतो वाग्रहणस्य , \`इण्निष्ठाया'मित्यत इडित्यस्य चाऽनुवृत्तेरिति भावः। \`श्र्युकः' इति निषेधे प्राप्ते विकल्पोऽयम्।



\(857\) पूङ क्त्वा च ।1।2।22।

पूङः क्त्वा च। \`न क्त्वा से'डित्यतो न सेडित्यनुवर्तते। \`असंयोगा'दित्यतः किदिति, \`निष्ठा शीङित्यतो निष्टेति च। तदाह-- पूङः क्त्वा निष्ठा चेत्यादि। ननु \`न क्त्वा से'डित्येव सिद्धे किमर्थमिह क्त्वाग्रहणमित्यत आह-- क्त्वाग्रहणमुत्तरार्थमिति। तदेवोपपादयति-- नोपधादित्यत्रेति। तत्र हि क्त्वाप्रत्ययस्यैवानुवृत्तिरिष्टा। \`पूङश्चे'त्येवोक्तौ तु \`निष्ठा शी' ङित्योत निष्ठाग्रहणमेवाऽनुवर्तेतेति भावः।



\(858\) निष्ठा शीङ्‌स्विदिमिदिक्ष्विदिधृषः ।1।2।19।

निष्ठा शीङ्। \`न क्त्वा से'डित्यतो न सेडित्यनुवर्तते। \`असंयोगा'दित्यतः किदिति च। तदाह-- एभ्यः सेडिति। शीङिति ङकारस्य फलमाह-- अनुबन्धेति। यङ्‌ लुकि\`श्तिपा शपे'ति निषेधार्थ इत्यर्थः। सेश्यितवानिति। अत्र कित्त्वनिषेधाऽभावात्कित्त्वान्न गुण इति भावः। आदिकर्मणि निष्ठा वक्तव्येति। दीर्घकालव्यासक्तायाः कटाद्युत्पादनक्रियाया आरम्भकालविशिष्टोंऽश आदिकर्म। तत्र विद्यमानाद्धातोर्निष्ठा वक्तव्येत्यर्थः. तत्र आद्येषु क्रियाक्षणेषु भूतेष्वपि क्रियाया भूतत्वाऽभावाद्भूते विहिता निष्ठा न प्राप्तेत्यारम्भः।



\(859\) आदिकर्मणि क्तः कर्तरि च ।3।4।71।

आदिकर्मणि क्तः कर्तरि च। चाद्भावकर्मणोरिति। \`तयोरेव कृत्ये'त्यतस्तदनुवृत्तेरिति भावः। \`प्रकृतः कटं देवदत्तः, प्रकृतवान् कटं देवदत्तः' इति भाष्ये उदाहृतम्। आरभ्यमाणकरणक्रियेति बोधः।



\(860\) विभाषा भावादिकर्मणोः ।7।2।17।

विभाषा भावादिकर्मणोः। आदितो निष्ठाया इड्वेति। \`आदितश्चे'त्यत आदित इति, \`श्वीदितः' इत्यतो निष्ठाग्रहणं , \`नेड्वशी'त्यतो नेति चानुवर्तते इति भावः। निषेधस्य वैकल्पिकत्वात्पक्षे इडभ्यनुज्ञायते। प्रस्वेदितश्चैत्र इति। चैत्रकर्तृका आरभ्यमाणप्रस्वेदनक्रियेत्यर्थः। ञीद्भिरिति। ञिरिद्येषां ते ञीतः, तैर्मिदिप्रभृतिभिरिति तदर्थः। स विषयः कित्त्वप्रतिषेधस्येति बोध्यम्। स्विद्यतेस्त्विति। \`ञि ष्विदा गात्रप्रक्षरणे' इति दैवादिकस्यैव कित्त्वनिषेधविधौ ग्रहणमित्यर्थः। स्विदित इति। \`विभाषा भावे'ति पक्षे इट्। कित्त्वनिषेधविधौ स्विद्यतेर्ग्रहणाऽभावात्कित्त्वान्न गुण-। अत्र स्विदादीनाम् \`आदितश्चेति इट् प्रतिषिध्यते। भावादिकर्मणोस्तु पक्षे इट्।



\(861\) मृषस्तितिक्षायाम् ।1।2।20।

मृषस्तितिक्षायाम्। तितिक्षा -- क्षमा। सेण्निष्ठा किन्नेति -- शेषपूरणमिदम्। \`निष्ठा शी'ङित्यतो निष्ठेति, \`न क्त्वा से'डित्यतः सेण्नेति, \`असंयोगा'दित्यतः किदिति चानुवर्तत इति भावः।



\(862\) उदुपधाद्भावादिकर्मणोरन्यतरस्याम् ।1।2।21।

उदुपधाद्भावादिकर्मणोः। भावे उदाहरति-- मुदितमित्यादि। आदिकर्मण्युदाहरति-- प्रद्युतितः प्रद्योतितः साधुरिति। आदिकर्मणि कर्तरि क्तः। उदुपधात्किं , विदितमिति।\`विद ज्ञानेट इति वेत्तेः रूपम्। गुध्यतेर्गुधितमिति। \`गुध परिवेष्टने'दिवादिः सेट्कः।



\(863\) निष्ठायां सेटि ।6।4।52।

निष्ठायां सेटि। णेर्लोपः स्यादिति। सेषपूरणमिदम्। \`णेरनिटी'त्यतो णेरिति, \`आतो लोपः' इत्स्माल्लोप इति चानुवर्तते इति भावः। \`अनिटी' ति निषेधादप्राप्ते आरम्भः। \`टु ओ श्वि गतिवृद्ध्योः' अस्मात् क्ते आह श्वीदित इति नेडिति। संप्रसारणमिति। यजादित्वादिति भावः। संप्रासरणे सति पूर्वरूपे \`हलः' इति दीर्घे \`ओदितश्चे'ति निष्ठानत्वे रूपमाह--शून इति। यद्यपि मूले \`ओदितश्चे'त्यत्र उच्छून इत्युदाहृतमेव, तथापि विशेषविवक्षया पुनरिहोपन्यासः। अत्र अलविधित्वेऽपि \`हल' इत्यारम्भसामार्थ्यादेव पूर्वरूपस्य संप्रसारणत्वम्। न च नित्यत्वात्संप्रसारणपूर्वरूपयोः \`श्र्युकः कितीत'त्येव निषेधसिद्धेः श्विग्रहमं व्यर्थमिति वाच्यम्, \`श्र्युकः किती'त्यत्र \`एकाच उपदेशे' इत्यत उपदेशे इत्यनुवृत्तेः। तथा च उपेदशे उगन्तत्वाऽभावान्निषेधाऽप्राप्तौ श्विग्रहणम्। अत एव \`स्तीर्त्वे'त्यादौ उपदेशे उगन्तत्वमादाय इण्निषेधसिद्धिरित्यलम्। ईदित उदाहरति-- दीप्तइति। \`दीपी दीप्तौ' दिवादिः। ईदित्त्वान्नेट्। गूढ इति। ऊदित्त्वेन वेट्कत्वात् \`यस्य विभाषे'ति नेट्। ढत्वधत्वष्टुत्वढलोपदीर्घाः। वनु वतः। तनु तत इति। \`उदितो वे'ति क्त्वायां वेट्कत्वात् \`यस्य विभाषे'ति नेट्। \`अनुदात्तोपदेशे'ति नकालोपः। पतेः सनीति। \`पत्लृ गतौ' अस्य \`तनिपतिदरिद्राणानुपसङ्ख्यान'मिति सनि वेटक्त्वात् \`यस्य विभाषे'ति निष्ठायामिण्निषेधे प्राप्ते इत्यर्तः। \`पतित' शब्दे इटं साधयितुं युक्त्यन्तरमिति वक्तव्यम्, तत्तु न संभवति। एषां \`सेऽसिचि कृतचृतछृदतृदनृतः' इति सकारादौ वेट्कतया \`यस्य विभाषे'त्येव निष्ठायां नित्यमिण्निषेधासिद्धेः। ततश्च एषामीदित्करणात् \`यस्य विभाषे'ति इण्निषेधस्य अनित्यत्वं विज्ञायते। एवं च कृतादीनां \`यस्य विभाषे'ति इण्निषेधस्याऽभावसंभावनायां \`श्वीदितः' इण्निषेधार्थमीदित्त्वमर्थवत्।तथा च पतितशब्दे \`यस्य विभाषे'त्यनित्यत्वान्न भवतीत्यर्थः। तेनेति। \`यस्य विभाषे'त्यस्याऽनित्यत्वज्ञापनेनेत्यर्थः। धावितमिति। \`स्वरतिसूती' धूञो वेट्कत्वेऽपि \`यस्य विभाषे'ति निष्ठायामिण्निषेधः स्यादित्यत आह-- यस्य विभाषेत्यत्रेति।



\(864\) क्षुब्धस्वान्तध्वान्तलग्नम्लिष्टविरिब्धफाण्टबाढानिमन्थमनस्तमःसक्ताऽविस्पष्टस्वराऽनायासभृशेषु ।7।2।18।

क्षुब्धस्वान्त। क्षुब्ध, स्वान्त, ध्वान्त, लग्न, म्लिष्ट, विरिब्ध, फाण्ट, बाढ एषामष्टानां द्वन्द्वात्प्रथमाबहुवचनम्। मन्थ, मनः, तमः, सक्त, अविस्पष्ट, स्वर, अनायास, भृश एषामष्टानां द्वन्द्वात्सप्तमी। यथासङ्ख्यमन्वयः। समुदायेनेति। मन्थादिष्वेते रूढाः। अवयवार्थाऽभिनिवेशो न कर्तव्य इत्याह- द्रव्यद्रव्येति। अत्र याज्ञिकप्रसिद्धिरेव शरणीकर्तव्या। मन्थनदण्डश्चेति। \`वैशाखमन्थमन्थानमन्थानोमन्थदण्डके' इत्यमरः। क्षुब्ध इति। \`क्षुभ संचलने' अस्मात् क्तः, इडभावो निपात्यते। \`झषस्तथो'रिति धः , जश्त्वम्। स्वान्तमिति। स्वनधातोः क्तः, \`अनुनासिकस्य क्वी'ति दीर्घः। निपातनान्नेट्। \`स्वान्तं हृन्मानसं मनः' इत्यमरः। ध्वान्तं तम इति ध्वनेः क्तः। \`अनुनासिकस्य क्वी'ति दीर्घः। \`अन्धकारोऽस्त्रियां ध्वान्तं तमिस्रं तिमिरं तमः' इत्यमरः। लग्नं सक्तमिति। संबद्धमित्यर्थः। लगेः क्तः, इडभावः। ततर् रदाभ्यां परतवाऽभावात्कतं निष्ठानत्वमित्यत आह-- निपातनादिति। म्लिष्टमविस्पष्टमिति। इडभावे \`व्रश्चे'त षः। तकारस्य ष्टुत्वेन टः। \`अथ म्लिष्टमविस्पष्ट'मित्यमरः। विरब्धः स्वर इति। स्वरविशेष इत्यर्थः। \`रेभृ शब्दे' अस्मात् क्तः, इडभावे \`झषस्तथोर्धोऽध' इति धः। उभयत्र धातुस्वरूपं प्रदर्शयन्नाह-- म्लेछ रेभृ अनयोरिति। इत्त्वमपीति। इडभावश्चेत्यर्थः। फाण्टमिति। फणेः क्तः, इडभावः, निष्ठातस्य टत्वं च निपात्यते। तस्याऽसिद्धत्वात् \`अनुनासिकस्ये'ति दीर्घः। \`अनायासकृतं फाण्ट'मित्यमरः। वृत्तिकृन्मतमाह--कषायविशेष इति।\`यदशृतमपिष्टं च कषायमुदकसंसर्गमात्राद्विभक्तरसमीपषदुष्णं तत्फाम्टमित्युच्यते' इति वृत्तौ स्थितम्। वेदभाष्ये आहेति। \`तद्वै नवनीतं भवति। घृतं वै देवानां फाण्टं मननुष्याणा'मिति शतपथब्राह्मणव्याख्यावसरे आहेत्यर्थः। बाढं भृशमिति। \`बाहृ प्रयत्ने' अस्मात् क्तः, इडभावः, ढत्वधत्वष्टुत्वढलोपाः। अन्यत्र त्विति। मन्थादेर्वाच्यत्वाऽभाव इत्यर्थः।



\(865\) धृषिशसी वैयात्ये ।7।2।19।

धृषिशसी। वियातः = अविनीतः, तस्य भावो वैयात्यम्। तत्र \`ञि धृषा प्रागल्भ्ये' इत्यस्य आदित्तवादेवेण्निषेधः सिद्धः, \`शसु हिंसाया'मित्यस्य तु \`उदितो वे'ति क्त्वायां वेट्कत्वात् \`यस्य विभाषे'तीण्निषेधः सिद्धः, अतो नियमार्थमित्याह-- अविनय एवेति। धृष्टो विशस्त इति। अविनीत इत्यर्थः। अन्यत्रेति। वैयात्याऽभावे इत्यर्थः। धर्षित इति । बालात्कृत इत्यर्थः। विससित इति। हिंसित इत्यर्थः। अत्र वैयात्याऽभावादिण्निषेधो नेति भावः। ननु धृषेरादित्त्वात् \`विभाषा भावादिकर्मणो'रिति भावे आदिकर्मणि च इड्विकल्पे प्राप्ते तदंशे नित्यार्थोऽत्र विधिरस्तु, ततश्च भावादिकर्मभ्यामन्यत्र वैयात्याऽभावेऽपि \`आदितश्चे'तीण्निषेद एव स्यादित्यत आह-- भावादिकर्मणोस्त्विति। नास्तीति। अनभिधानादिति भावः। तत्र वृद्धसंमतिमाह-- अत एवेति। भावकर्मणोर्धृषेरनभिधानादेवेत्यर्थः। अन्यथा धृषेरादित्त्वात् \`विभाषा भावादिकर्मणो'रिति भावे आदिकर्मणि च इड्विकल्पे प्राप्ते तदंशे नित्यार्थतया विधानार्थत्वापत्तेरिति भावः। चिन्त्यमिति। धृषेरादित्त्वं हि नवैयात्ये आदित्त्वलक्षणेण्निषेधार्थं , \`धृषिशसी वैयात्ये' इत्येव सिद्धेः, नापि वैयात्यादन्यत्र आदित्त्वलक्षणेण्निषेधार्थम्, धृषेर्वैयात्य एव इष्निषेधनियमेन ततोऽन्यत्र आदित्त्वलक्षणनिषेधाऽभावात्। नापि धृषेर्वैयात्ये भावादिकर्मणोर्विषये \`विभाषा भावादिकर्मणो'रिति इड्विकल्पार्थं, भावादिकर्णोर्वैयात्ये धृषेरनभिधानात्। तस्माद्धृषेरादित्त्वं व्यर्थमिति हरदत्त आहेत्यर्थः। माध्वस्त्विति। अवैयात्ये भावादिकर्मणोरनभिधाने प्रमाणाऽभावादिति भावः। तत्र अवैयात्ये भावे उदाहरति-- धृष्टं धर्षितमिति। आदिकर्मण्युदाहरति-- प्रधृष्टओः प्रधर्षित इति।



\(866\) दृढः स्थूलबलयोः ।7।2।20।

दृढः स्थूलबलयोः। बलशब्द अर्शआद्यजन्तो बलवत्परः। तदाह -- बलवति चेति। तस्येति। निष्ठातकारस्य ढत्वं निपात्यते इत्यर्थः। हस्य लोप इति। \`निपात्यते' इति शेषः। इदित इति। अनिदितस्तु नलोपः सिद्ध एवेति भावः। ननु हस्य ढत्वे कृते \`झषस्तथोर्धोऽधः' इति तकारस्य ध्तवे तस्य ष्टुत्वेन \`ढो ढे' इति ढलोपे दृढ इति सिद्धम्, ततश्च इडभाव एव नपात्यतां , न तु हकारलोपो ढत्वं चेति चेत्। मैवम्। तथाहि सति द्रढीयानित्यादौ ढलोपस्याऽसिद्धत्वेन ऋकारस्य संयोगपरकत्वम्, अस्य हलोपस्य साप्तमिकत्वेन असिद्धत्वाऽभावादिति भाष्ये स्पष्टम्।



\(867\) प्रभौ परिबृढः ।7।2।21।

प्रभौ परिबृढः। प्राग्वदिति। तकारढत्वसय् हलोपस्य चेत्यर्थः।



\(868\) कृच्छ्रगहनयोः कषः ।7।2।22।

कृच्छ्रगहनयोः । कृच्छ्रशब्दो दुःखे, तत्कारणे च वर्तते। कष्टं दुःखं, तत्कारणं चेति। \`स्यात्कष्टं कृच्छ्रमाभील'मित्यमरकोशवाक्यम्। दुःखकारणे उदाहरति-- कष्टो मोह इति। गहने उदाहरति-- कष्टं शास्त्रमिति। गहनशब्दं विवृणोति-- दुरवगाहमिति।



\(869\) घुषिरविशब्दने ।7।2।23।

घुषिरविशब्दने। घुष्टा रज्जुरिति। उत्पादितेत्यर्थः। आयामितेति वा। शब्देन अभिप्रायप्रकाशनं विशब्दनम्। तदाह-- शब्देनेति।



\(870\) अर्द्देः संनिविभ्यः ।4।2।24।

अर्द्देः संनिविभ्यः। समर्ण इति। सम् अर्द् त इति स्थिते \`रदाभ्या'मिति निष्ठातस्य पूर्वदकारस्य च नत्वं। णत्वम्।



\(871\) अभेश्चाऽऽविदूर्ये ।7।2।25।

अभेश्चाविदूर्ये। अविदूरस्य भाव आविदूर्यम्। तस्मिन् गम्ये अभेः परोऽर्दिरनिट्क इत्यर्थः। सामीप्य इत्येव तु नोक्तम्, अनतिदूरस्य असङ्ग्रहापत्तेः। तत्सूचयन्नाह-- नातिदूरमिति।



\(872\) णेरध्ययने वृत्तम् ।7।2।26।

णेरध्ययने। णिलुक् चेति। णिलोपे तु लघूपधगुणः स्यादिति भावः। अधीयमान इति। सूत्रे अध्ययनशब्दः कर्मणि ल्युडन्त इति भावः।



\(873\) शृतं पाके ।6।1।27।

शृतं पाके। \`श्रा पाके' घटादिः। तस्माद्धेतुमण्णिचि पुकि मित्त्वाद्ध्रस्वे श्रपि इति भवतीति स्थितिः। श्रातिश्रपयत्योरिति। अण्यन्तस्य, ण्यन्तस्य च श्राधोतरित्यर्थः। क्षीरहविषोरिति। एतच्च वार्तिकाल्लभ्यते । अण्यन्तं व्याचष्टे---स्वयमेव विक्लिन्नमिति। श्राधातुरण्यन्तः पाके वर्तते। पाकश्चाऽत्र विक्लित्तिरेव विवक्षिता, न तु तदनुकूलव्यापारोऽपि । तथा च श्राधातोर्विक्लपित्तावकर्मकत्वात् \`गत्यर्थाऽकर्मके'ति कर्तरि क्तः। तथा च क्षीरं विक्लित्त्याश्रय इत फलितम्। ततो णिचि विक्लित्त्यनुकूलव्यापारार्थकपचिना समानार्थकात् \`श्रपी' त्यस्मात्कर्मणि क्तप्रत्यये फलितमाह--- पक्वमिति। एतच्च भाष्यकैयटयोः स्पष्टम्। \`क्षीराज्यहविषां शृत'मित्यमरस्य तु प्रमाद एव, \`क्षीरहविषो'रिति वार्तिकविरोधात्।



\(874\) वा दान्तशान्तपूर्णदस्तस्पष्टच्छन्नज्ञप्ताः ।7।2।27।

वा दान्त। \`णेरध्ययने वृत्त'मित्यतो णेरित्यनुवर्तते। \`दमु शमु उपशमे' ण्यन्ताभ्यामिडभावो निपात्यते। \`अनुनासिकस्ये'ति दीर्घः। णिलोपस्तु न स्थानिवत्, निपातनाद्दीर्घविधौ तन्निषेधाच्च। दान्तः। शान्तः। \`पूरी आप्यायने' ण्यन्तात्क्तः, इडभावो निपात्यते, णिलोपः। रात्परत्वान्नत्वं, णत्वं। पूर्णः। एतेन \`न ध्याख्यापॄमूर्च्छी'त्येव सिद्धे पूर्णग्रहणं व्यर्थमित्यपास्तम्, पूरीधातोर्ण्यन्तात्पूर्णरूपार्थत्वात्। \`दसु उपक्षये' ण्यन्तात् इडभावो निपात्यते, उपधावृद्ध्यभावश्च। णिलोपः। \`स्पश बाधने' ण्यन्तात् क्तः, इडभावो निपात्यते, उपधावृद्ध्यभावश्च। णिलोपः । स्पष्टम्। \`छद अपवारणे'। ण्यन्तात्क्तः। इडभावो वृद्ध्यभावश्च निपात्यते। णिलोपः। \`रदाभ्या'मिति नत्वं, -- छन्नः। \`ज्ञप मिच्चे'ति चुरादिण्यन्तात् क्तः । इडभावो णिलोप इति कैयटः। ज्ञप्तः। पक्ष इति। निपातनाऽभावपक्ष इत्यर्थः। दमितः शमित इति। अमन्तत्वेन मित्त्वाद्ध्रस्वः। ज्ञापत इति। अचौरादिकस्य रूपम्। चौरादिकस्य तु ज्ञपित इत्येव।



\(875\) रुष्यमत्वरसङ्घषाऽऽस्वनाम् ।7।2।28।

रुष्यमत्वर। रुषि, अम,त्वर, संघुष् , आस्वन्--एषां द्वन्द्वः। णेरिति निवृत्तम्। पञ्चम्यर्थे षष्ठी। तदाह-- एभ्य इति। वा स्यादिति। \`वा दान्ते' त्यतस्तदनुवृत्तेरिति भावः। रुष्टः रुषित इति। \`तीषसहे'ति रुषो वेट्कत्वात् \`यस्य विभाषे'ति निषेधे प्राप्ते विकल्पोऽयम्। आन्तः अमित इति। \`अम गत्यादिषु' क्तः। इडभावपक्षे \`अनुनासिकस्ये'ति दीर्घः। तूर्णः त्वरित इति। \`ञि त्वरा संभ्रमे' क्तः, इडभावपक्षे \`ज्वरत्वरे'त्यूठ्। \`रदाभ्या'मिति नत्वम्। णत्वम्। \`आदितश्चे'ति नित्यमिण्निषेधे प्राप्ते विकल्पोऽयम्। आदित्त्वस्य तु फलमात्मनेपदमात्रं। तदाह-- अस्य आदित्वे फलं मन्दमिति। तथा च \`एध वृद्धौ' इत्यादिवद्ध्रस्वानुबन्धत्वमेव न्याय्यमिति भावः। संघुष्टः संघुषित इति। \`घुषिरविशब्दने' इति घुषेः संपूर्वस्य नित्यमिण्निषेधे प्राप्ते विकल्पोऽयम्। आस्वान्तः आस्वनित इति। आङ्‌पूर्वात् स्वनेः क्तः। इडभावपक्षे \`अनुनासिकस्ये'ति दीर्घः। \`क्षुब्धस्वान्ते'ति निपातनं तु आङ्‌पूर्वस्य स्वनेर्न भवति, परत्वादस्यैव विकल्पस्य प्राप्तेरित्याहुः। \`न वे'ति सूत्रभाष्ये तु \`सङ्घुषाऽऽस्वनोर्विषये उभयत्र विभाषे'त्युक्तम्।



\(876\) हृषेर्लोमसु ।7।2।29।

हृषेर्लोमसु। लोमसु कर्तृष्विति बोध्यम्। इदं च \`अजर्य'मिति सूत्रे भाष्ये स्पष्टम्। हृष्टं हृषितं लोमेति। \`गत्यर्थाऽकर्मके'ति कर्तरि क्तः। रोमाञ्चितभूतमित्यर्थः। विस्मितप्रतिघातयोश्चेति। वार्तिकमिदम्। \`हृषेर्निष्ठाया इड्वे'ति शेषः। उदित्त्वादिति। \`उदितो वे'ति क्त्वायां वेट्कत्वात् \`यस्य विभाषे'ति निष्ठायां नेडित्यर्थः। तथा अलीकेऽर्थे हृष्ट इत्येव। मृषोक्तवानित्यर्थः। इडिति। \`हृष तुष्टौ' इति धातोः क्ते इडेव भवतीत्यर्थः। हृषितः। तुष्ट इत्यर्थः। विस्मितप्रतिघातयोस्तु धातूनामनेकार्थत्वाद्वृत्तिः। तत्र लोमसु, विस्मितप्रतिघातयोश्च \`हृषु अलीके' इत्यस्मात्। \`यस्य विभाषेटति नित्यमिण्निषेधे प्राप्ते विभाषेयम्। \`हृष तुष्टौ' इत्यस्मात्तु नित्यमिट्प्राप्तौ विभाषेति विवेकः।



\(877\) अपचितश्च ।7।2।30।

अपचितश्च। \`अपपूर्वस्य चिञो ण्यन्तस्य निष्ठायां चिभावो निपात्यते' इति भाष्यं। तदाह-- चायेर्निपातोऽयमिति।



\(878\) प्यायः पी ।6।1।28।

प्यायः पी। वा स्यान्निष्ठायामिति। शेषपूरणमिदम्। \`विभाषाऽभ्यवपूर्वस्ये'त्यतो विभाषेति, \`स्फायः स्फी'त्यतो निष्ठायामिति चानुवर्तते इति भाव-। व्यवस्थतविभाषेति। अत्र व्याख्यानमेव शरणम्। \`सोपसर्गस्य ने'त्यादि भाष्ये स्पष्टम्।



\(879\) ह्लादो निष्ठायाम् ।6।4।95।

ह्लादो निष्ठायाम्। ह्रस्वः स्यादिति। सेषपूरणमिदम्। \`खचि ह्रस्वः' इत्यतस्तदनुवृत्तेरिति भावः। प्रह्लन्न इति। \`ह्लादी सुखे'। क्तः। \`श्वीदितः' इति नेट्। \`रदाभ्यांट मिति नत्वम्।



\(880\) द्यतिस्यतिमास्थामित्ति किति ।7।4।40।

द्यतिस्यति। एषां चतुर्णां द्वन्द्वात्षष्ठी। \`दो अवखण्डने' इत्यस्य द्यतीति निर्देशः। \`षो अन्तकर्मणी'त्यस्य तु स्यतीति निर्देशः। इत्-ति- कितीति च्छेदः। ईत्त्वेति। \`घुमास्थे'ति ईत्त्वस्य, \`दो दद्धो'रिति दद्भावस्य च यथासंभवमपवाद इत्यर्थः। दोधातोरुदाहरति-- दित इति। मा माङ् मेङिति। \`गामादाग्रहणेष्वविशेषः' इति वचनादिति भावः।



\(881\) शाच्छोरन्यतरस्याम् ।7।4।41।

शाच्छोः। शो तनूकरणे' \`छो छेदने' अनयोः कृतात्वयोर्निर्देशः। अनयोरिकारोऽन्तादेशो वा स्यात्तादौ कितीत्यर्थः। व्यवस्थितेति। एतच्च भाष्ये स्पष्टम्।



\(882\) दधातेर्हिः ।7।4।42।

दधातेर्हिः। तादौ कितीति। शेषपूरणमिदम्। \`द्यतीस्तयती'त्यतस्तदनुवृत्तेरिति भावः। दो दद्धोः \`द' इति षष्ठ्यन्तम्। तदाह-- दा इत्स्येति। \`दथ्' इति च्छेदः। तदाह-- दथ् स्यादिति। तवर्गद्वितीयान्तोऽयमादेशः। तादौ कितीति। \`ति किती'त्यनुवृत्तेरिति भावः। चर्त्वमिित। \`खरि चे'ति थकारस्य तकार इत्यर्थः। दात इति । दाप्दैपो रूपम्। \`अदा'वित्युक्तेर्घुत्वाऽभावान्न दद्भावः। तान्तो वेति। तवर्गप्रथमान्त इत्यर्थः। नन्वेवं सति \`विदत्त ' मित्यादौ \`दस्ती'त्युपसर्गस्य दीर्घत्वापत्तिः। तत्र हि \`द' इति षष्ठी सप्तम्यर्थे। इगन्तोपसर्गस्य दीर्घः स्यात्तकारान्ते ददातौ परत इत्यर्थ इत्याशङ्क्य नराकरोति-- न चैवमिति। आदेशस्य तवर्गप्रथमान्त्वे सतीत्यर्थः। तकारादाविति। \`दस्ती'त्यत्र द इति षष्ठी तीत्यत्रान्वेति। तथा च इगन्तोपसर्गस्य दीर्घः स्याद्दादेशतकारादावुत्तरपदे इत्यर्थः। उत्तरपदाधिकारात्। ततश्च उत्तरपदस्याऽत्र तकारादित्वाऽभावान्न दीर्घ इति भावः। दान्तो वा धान्तो वेति। तवर्गतृतीयान्तो वा, चतुर्थान्तो वा अयमादेश इत्यर्थः। न चेति। दान्तत्वे निष्ठानत्वं, धान्तत्वे \`झषस्तथो'रिति धत्वं च न शङ्क्यमित्यन्वयः। संनिपातेति। दान्तादेशस्य, धान्तादेशस्य च तकारादिप्रत्ययोपजीव्यतया तद्विघातकनत्वधत्वे प्रति निमित्तत्वाऽसंभवादिति भावः।



\(883\) अच उपसर्गात्तः ।7।4।47।

अच उपसर्गात्तः। त इत्यत्राऽकार उच्चारणार्थः। \`अच' इत्यावर्तते, एकमुपसर्गविशेषणं, द्वितीयं तु स्थानिसमर्पकं। तदाह-- अजन्तादिति। घोरिति। घोरवयवस्येत्यर्थः। तः स्यादिति। तकारः स्यादित्यर्थः। ददादेशापवादः। चर्त्त्वमिति। प्र दा त इति स्थिते दकारादाकारस्य तकारादेशे दकारस्य चर्त्वेन तकार इत्यर्थः। अवदत्तं विदत्तं चेति। भाष्यस्थश्लोकोऽयम्। अत्र आदिकर्मणीत्येतत् प्रदत्तमित्यत्रैव संबध्यते। नाऽयम् \`अच उपसर्गात्तः' इत्यस्याऽपवाद इति भ्रमितव्यमित्याह-- चशब्दाद्यथाप्राप्तमिति। तथा चाऽवदत्तादिशब्देषु ददादेशोऽपि कदाचिल्लभ्यते इत्यर्थः। अत एव प्रकृतसूत्रभाष्ये \`अच उपसर्गात्तःर' इत्यस्यावकासः-- प्रत्तमवत्तमिति सङ्गच्छते इति भावः।



\(884\) दस्ति ।6।3।124।

दस्ति। \`इकः काशे' इत्यत इक इति, \`उपसर्गस्य घञ्यमनुष्ये' इत्यत उपसर्गस्येति , \`ढ्रलोपे' इत्यतो दीर्घ इति चानुवर्तते। उत्तरपदे इत्यधिकृतं तीत्यनेन विशेष्यते। तदादिविधिः। द इति षष्ठी ति इत्यत्रान्वेति। तथा च दाधातोरादेशो यस्तकारस्तदादौ उत्तरपदे इति लभ्यते। तदाह-- इगन्तत्यादि। ननु नि दात त इति स्थिते \`अच उपसर्गात्तःर' इति दकारादाकास्य तकारे दकारस्य \`खरि चे'ति चर्त्वे प्रकृतसूत्रेण उपसर्गस्य दीर्घे नीत्त्मिति रूपं वक्ष्यति, तदयुक्तम्, दीर्घे कर्तव्ये चर्त्त्वस्याऽसिद्धत्वे दादेशे तकाराद्युत्तरपदत्वाऽभावादित्यत आह-- चर्त्त्वमाश्रयात्सिद्धमिति। दादेशतकारमाश्रित्य विधियमाने दीर्घे चर्त्वं नाऽसिद्धं, चर्त्वसिद्धं तकारमाश्रित्य विधिबलादित्यर्थ-। सूत्तमिति तु चिन्त्यम्, \`गतिश्चे'ति सूत्रभाष्यवार्तिकयोः सुदत्तमित्यत्र \`अच उपसर्गात्तः' इति तत्वे कर्तव्ये सोरुपसर्गत्वं नेति प्रपञ्चितम्। अथ धेङ्गापाधुतभ्यः क्ते आह-- घुमास्थेति। धीतमिति। \`दधातेर्हिः' इत्यत्र श्लुविकरणग्रहणान्न हिभावः।



\(885\) अदो जग्धिर्ल्यप्ति किति ।2।4।36।

अदो जग्धिः। धत्वमिति। जघ्ध् त इति स्थिते \`झषस्तथो'रिति तकारस्य धकार इत्यर्थः। झरो झरीति। अनेन पाक्षिको धकारलोप इत्यर्थः। आदिकर्मणि क्त इति। व्याख्यातं प्राक्। उदाहरणान्तरविवक्षया पुनरुपन्यासः। प्रकृतः कटं स इति।कर्तुमारब्धवानित्यर्थः। कटस्य कर्मणोऽनभिहितत्वाद्द्वितीया। कर्तुरभिहित्वात्तच्छब्दात्प्रथमा। चकाराद्भावे कर्णणि चेत्युक्तम्। तत्र कर्मण्युदाहरति-- प्रकृतः कटस्तेनेति। प्रक्षीणः स इति। आदिकर्मणि क्तः।



\(886\) वाऽऽक्रोशदैन्ययोः ।6।4।61।

वाऽऽक्रोशदैन्ययो-। अण्यदर्थ इत्यनुवर्तते। \`ण्यदर्थो भावकर्मणी'इत्युक्तम्. आक्रोशे उदाहरति-- क्षीणायुर्भवेति। \`गत्यर्थाकर्मके'ति कर्तरि क्तः। दैन्ये उदाहरति-- क्षीणोऽयं तपस्वीति। कृश इत्यर्थः।



\(887\) निनदीभ्यां स्नातेः कौशले ।8।3।89।

निनदीभ्यां। सस्य षः स्यादिति। \`सहे साडः सः' इत्यतः स इति षष्ठ्यन्तमनुवर्तते, \`अपदान्तस्य मूर्द्धन्यः' इत्यप्यधिकृतमिति भावः। निष्णात इति। कुशल इत्यर्थः। नदीष्ण इति। नद्यां कुशलं स्नातीति विग्रहः। सुपीति क इति। \`सुपि स्थः' इत्यत्र \`सुपी'ति योगविभागात्क इत्यर्थः।



\(888\) गत्यर्थाऽकर्मकश्लिषशीङ्स्थासवसजनरुहजीर्यतिभ्यश्च ।3।4।72।

गत्यर्थ। गत्यर्थ, अकर्मक, श्लिष, शीङ्, स्था, आस , वस, जन, रुह, जीर्यति एषां दशानां द्वन्द्वः। \`लः कर्मणि च भावे चे'त्यतो भावे कर्मणीति \`आदिकर्मणि क्तः कर्तरि चे'त्यतः कर्तरि इति चानुवर्तते। तदाह-- एभ्य इत्यादिना। कर्तरीत्येवानुवृत्तौ भावकर्मणोर्न स्यादिति तयोरप्यनुवृत्तिः। गङ्गां गत इति। कर्तरि क्तः। गङ्गां प्राप्त इति। \`आप्लृ व्याप्तौ' उपसर्गवशाद्गतौ वर्तते। अकर्मकादुदाहरति--म्लान इति। क्षीण इत्यर्थः। \`संयोगादेः' इति निष्ठानत्वम्। आश्लिष्ट इति। आलिङ्गितवानित्यर्थः। नन्वकर्मकत्वादेव सिद्धे शीङादीनां पुनर्ग्रहणं व्यर्थमित्यत आह-- शेषमधिशयित इति। शेषे शयितवानित्यर्थः। \`अधीशीङ्‌स्थासाटमिति शेषः कर्म, अतो नाऽकर्मकत्वादिह प्राप्तिरिति भावः। वैकुण्ठमधिष्ठित इति। वैकुण्ठे स्थिवानित्यर्थः। \`अधिशीङ्स्थासा'मिति वैकुण्ठः कर्म। अतो नाऽकर्मकत्वादिह प्राप्तिः। शिवमुपासित इति। शिवं परिचरितवानित्यर्थ-। उपवेशनार्थकत्वे अकर्मकत्वेऽपि इह उपसर्गवशेनाऽर्थान्तरे सकर्मकत्वादकर्मकेत्यनेन न प्राप्तिरिति भावः। हरिदिनमुपोषित इति। \`वसतिक्षुधो'रिति इट्। यजादित्वात्संप्रसारणम्। \`शासी'ति षः। हरिदिने न भुक्तवानित्यर्थः। \`उपान्वध्याङ्वसः' इति हरिदिनं कर्म। ततश्चाऽकर्मकत्वाऽभावादप्राप्तिः। राममनुजात इति। अनुकृतवानित्यर्थः। अनुसृत्य जातवानिति वा। \`ततश्चाऽकर्मकत्वाऽभावादप्राप्तिः। गरुडमारूढ इति। उपर्याक्रान्तवानित्यर्थः। विश्वमनुजीर्ण इति। हतवानित्यर्थः। व्याप्तवानिति वा। अकर्मकत्वाऽभावादप्राप्तिः। जॄधातोः कर्तरि क्तः। \`ऋतः' इतित इत्त्वं । रपरत्वं। \`हलि चे ' ति दीर्घः। \`रदाभ्या'मिति नत्वं। णत्वम्। पक्षे इति। कर्तरि प्रत्ययाऽभावपक्षे इत्यर्थः।



\(889\) क्तोऽधिकरणे च ध्रौव्यगतिप्रत्यवसानार्थेभ्यः ।3।4।76।

क्तोऽधिकरणे च। ध्रौव्यं , गतिः, प्रत्यवसानं च अर्थो येषामिति विग्रहः। ध्रौव्यार्थेभ्यो, गत्यर्थेभ्यः, प्रत्यवसानार्थेभ्यश्चेति यावत्। चाद्यथाप्राप्तमिति। कर्मकर्तृभावेष्वपि यथासंभवमित्यर्थ-। ध्रौव्यमित्यस्य विवरणं - स्थैर्यमिति। स्थिरीभवनम्। उपवेशनशयनादिक्रियेति यावत्। मुकुन्दस्यासितमिदमिति। श्लोकोऽयम्। आस्यते अस्मिन्नित्यासितम्। आसनमित्यर्थः। ध्रौव्यार्थस्योदाहरणमिदम्। इदं यातं रमापतेरिति। गत्यर्थस्योदाहरणम्। यायते गम्यते अस्मिन्निति यातं, मार्गं इत्यर्थः। भुक्तमेतदनन्तरस्येति। भुज्यते अस्मिन्निति भुक्तम्। भोजनस्थानमित्यर्थः। \`अधिकरणवाचिनश्चे'ति त्रिष्वपि कर्तरि षष्ठी। पक्षे इति। आधिकरणे प्रत्ययाऽभावपक्षे इत्यर्थः। आसेरकर्मकत्वादिति। ततश्च न कर्मणि क्त इत्यर्थः। आसितो मुकुन्द इति। आसितवानित्यर्थः। आसितं तेनेति। भावे उदाहरणम्। गत्यर्थेभ्य इति। तेषां सकर्मकतया कर्तरि कर्मणि च क्तः, न तु भावे इत्यर्थः, \`लः कर्मणि चे'त्यत्राऽदर्शनादिति भावः। भुजेः कर्मणीति। भक्षणार्थात्कर्मणि क्तः, न तु भावे, सकर्मकेभ्यो भावे प्रत्ययस्य \`लः कर्मणी'त्यत्राऽदर्शनात्। नापि प्रत्यवसानार्थेभ्यः कर्तरि, अनभिधानादित्यर्थः। कथमिति। भुजेः कर्तरि क्ताऽभावस्योक्तत्वादिति भावः। समाधत्ते-- भुक्तमस्त्येषामिति। अत् गत्यर्थेभ्यो भावेऽपि क्तप्रत्ययोऽस्त्येव , अविशेषात्, \`अजर्यं सङ्गत'मिति सूत्रे \`अनेकमन्यपदार्थेट इति सूत्रे च भाष्ये गत्यर्थेभ्यो भावे क्तप्रत्ययस्य अभ्युपगमाच्चेति शब्देन्दुशेखरे विस्तरः। इत्यधिकृत्येति। \`वर्तमाने ल'डित्यतो मण्डूकप्लुत्या अनुवर्तमान इत्यर्थः, चानशादीनां सर्वकालतायाः \`भूते' इति सूत्र भाष्ये उक्तत्वादित्याहुः।



\(890\) ञीतः क्तः ।3।2।187।

ञीतः क्तः। ञि इद्यस्य तस्माद्वर्तमानाक्रियावृत्तेः क्त इत्यर्थः। \`तयोरेव कृत्यक्ते'ति भावकर्मणोरेव भूते विहितः क्तो वर्तमाने न प्राप्नोतीत्यारम्भः। क्ष्विण्ण इति। \`आदिश्चे'ति नेट्। इद्ध इति। श्वीदितः' इति नेट्।



\(891\) मतिबुद्धिपूजार्थेभ्यश्च ।3।2।188।

मतिबुद्धि। मति, बुद्धि, पूजा , अर्थ एषामिति विग्रहः। \`वर्तमाने क्त' इति शेष-। \`तयोरेवे'ति भावकर्मणोरेव। मतः इष्ट इति। इच्छार्थकान् मनेरिषेश्च क्तः। \`तीषसहे'ति वेट्कत्वात् \`यस्य विभाषे'ति नेट्। शीलितो रक्षित इति। भाष्यस्थश्लोकोऽयम्। इत्यादीति। आदिना \`रुष्टश्च रुषितश्चोभावभिव्याहृत इत्यपि। हृष्टतुष्टो तथाक्रान्तस्तथोभौ संयतोद्यतौ। कष्टं भविष्यतीत्याहुरमृतः पूर्ववत्स्मृतः'। इति सङ्ग्रहः। कष्टशब्दो भविष्यति, अमृतशब्दो वर्त्तमाने इत्यर्थः।



\(892\) नपुंसके भावे क्तः ।3।3।114।

नुपंसके भावे क्तः। कालसामान्ये इति। अस्य वर्तमानाद्यधिकारानन्तर्भावादिति भावः। अकर्मकेभ्य एव नपुंसके भावे क्तः, नतु सकर्मकादिति \`णेरध्ययने वृत्त'मिति सूत्रे भाष्यकैयटयोः स्पष्टम्। तद्ध्वनयन्नकर्मकेभ्य एवोदाहरति-- जल्पितमित्यादि। गतं भुक्तमित्यादौ त्वविक्षितकर्मकत्वादकर्मककत्वं बोध्यम्। अत एव गतं हंसस्य, भुक्तमोदनस्येत्यादौ शेषत्वविक्षया षष्ठीति दिक्।



\(893\) सुयजोर्ङ्वनिप् ।3।2।103।

सुयजोर्ङ्वनिप्। पञ्चम्यर्थे षष्ठी। सुनोतेर्यजेश्च ङ्वनिबित्यर्थः। भूते इति। अस्य भूताधिकारस्थत्वादिति भावः। सुत्वा सुत्वानाविति। ङ्वनिपि ङपावितौ , इकार उच्चारणार्थः। ङित्त्वान्न गुणः।



\(894\) जीर्यतेरतृन् ।3।2।104।

जीर्यतेरतृन्। भूते इत्येवेति। भूतार्थवृत्तेर्जॄधातोरतृन् स्यादित्यर्थः। ऋकारनकारावितौ। अत्प्रत्ययः शिष्यते। जरन्निति।उगित्त्वान्नुम्। जीर्ण इति। \`ऋत इत्'। रपरत्वम्। \` हलि च' इति दीर्घः। निष्ठानत्वम्।



\(895\) छन्दसि लिट् ।3।2।105।

छन्दसि लिट्।



\(896\) लिटः कानज्वा ।3।2।106।

लिटः कानज्वा।



\(897\) क्वसुश्च ।3।2।107।

क्वसुश्च। त्रीणीमानि सूत्राणि। अत्र प्रथम सूत्रे भूत इत्यनुवृत्तिमभिप्रेत्य व्याचष्टे-- भूतसामान्ये छन्दसि लिडिति। अनद्यतनपरोक्षत्वं छन्दसि न विवक्षितमिति भावः। \`लिटः कानज्वे'ति द्वितीयं सूत्रम्। तत्र छन्दसीत्यनुवर्तते, भूते इति च। छन्दसि भूते लिटः कानजादेशः स्यादित्यर्थः। लिड्ग्रहणं लिण्मात्रस्य ग्रहणार्थम्। तेन \`परोक्षे लि' डिति यो लिड्विहितस्तस्यापि ग्रहणार्थः। अन्यथा \`अनन्तरस्ये'ति न्यायेन प्रकृतस्यैव लिटो ग्रहणं स्यादिति वृत्तौ स्पष्टम्। वाग्रहणं तु पक्षे लिटः श्रवणआर्थं, वासऽरूपविधिर्लादेशेषु नेति ज्ञापनार्थं वा। तत्प्रयोजनं तु \`भाषायां सदवसे'त्यत्र क्वसोरेवानुवृत्त्यर्थः। इमौ कानच्क्वसू आदेशौ छन्दसि भूते लिटः क्वसुश्चादेशः स्यादित्यर्थः। योगविभागस्तु उत्तरसूत्रे क्वसोरेवानुवृत्त्यर्थः। इमौ कानच्क्वसू आदेशौ छान्दसाविति--अत्रैव भाष्यकैटयोः स्पष्टम्। तदाह--तस्येत्यादि, त्रिमुनिमतमित्यन्तम्। \`विभाषा पूर्वाह्णाऽपराह्णे'ति सूत्रभाष्ये तु पपुष आगतं पपिवद्रूप्यमिति प्रयुक्तम्। तेन लोकेऽपि क्वचिक्त्वसोः साधुत्वं सूचितम्। तदाह--- कवयस्त्विति। तस्थिवांसमिति। स्थाधातोर्लिटः क्वसुः। द्वितीयैकवचने \`अत्वसन्तस्ये'ति दीर्घः। उगित्‌त्वान्नुम्। अधिजग्मुष इति। अधिपूर्वाद्गमेर्लिटः क्वसुः, आङोयमहने'त्युपधालोपः, शसि वसोः संप्रसारणं, पूर्रूपम् , षत्वम्।



\(898\) वस्वेकाजाद्धसाम् ।7।2।67।

वस्वे। \`वसु' इत्यविभक्तिको निर्देशः। तथा च व्याख्यास्यति-- वसोरिति। नित्यत्वाद्द्वित्वे कृते एकाच्त्वमेव नेति कथमिट् स्यादित्यत आह-- कृतद्विर्वचनानामेकाचामिति। कृतेऽपि द्वित्वे एकाच एव ये अवशिष्य्नते तेषामित्यर्थः। \`नेड्वशि कृती'ति निषेधं बाधित्वा क्रादिनियमात्सर्वत्र प्राप्तस्य इटो नियमोऽयमित्याह-- नान्येषामिति। आदिवानिति। अद भक्षणे। द्वित्वहलादिसेषाऽभ्यासदीर्घसवर्णदीर्घेषु कृतेषु कृतद्वित्वोऽप्यमेकाजेवेति इट्। आरिवानिति। \`ऋ गतौ' \`ऋच्छत्यॄता'मिति गुणे कृते पूर्वत्कृतेषु अयमेकाच्। दादिवानिति। डु दाञ् दाने। कृते द्वित्वे नाऽयमेकाच्। इण्निमित्तश्चाऽऽतो लोपो नाऽसति तस्मिन् भवतीति अनेकाजर्थमाद्ग्रहणम्। जक्षिवानिति। \`लिट्यन्यतरस्या'मित्यदेर्घस्लादेशः। द्वित्वे कृते नायमेकाजिति घसिग्रहणम्।



\(899\) भाषायाम् सदवसश्रुवः ।3।2।108।

भाषायाम्। सद, वस, श्रु एषां द्वन्द्वात्पञ्चमी। पुंस्त्वमेकवचनं चार्षम्। तस्य च नित्यं क्वसुरिति। वाग्रहणं लिटैव संबध्यते, तस्य क्वसुस्तु नित्य इति भाष्ये स्पष्टम्। पक्षे लुङ्, तसय् भूतसामान्ये विहितत्वात्। वाग्रहणाननुवृत्तौ तु भूतसामान्ये लिडयं नित्यं लुङपवादः स्यात्, सरूपत्वात्। अस्य च भूतसामान्ये लिटो न तिङ्, अस्य क्वसोस्तदपवादत्वात्। वासरूपविधिस्तु लोदेशेषु नेति \`लिटः कानज्वे'त्यत्र उक्तमिति शब्देन्दुशेखरे विस्तरः। निषेदुषीमिति। निपूर्वात्सदेर्लिटः क्वसुः, द्वित्वम्, \`अत एकहल्मध्ये' इत्येत्वाभ्यासलोपौष वसोः संप्रसारणं, पूर्वरूपं, षत्वम्। अध्यूषुष इति। अधिपूर्वाद्वसधातोर्लिटः क्वसुः, याजित्वाद्धातोर्वस्य संप्रसारणम्। पूर्वरूपम्. उस् इत्यस्य द्वित्वं, हलादिशेषः, सवर्णदीर्घः। शसि वसोः संप्रसारणं, पूर्वरूपम्‌। शुश्रुवानिति। श्रुधातोर्लिटः क्वसुः। द्वित्वम्।



\(900\) उपेयिवाननाश्वाननूचानश्च ।3।2।109।

उपेयिवान। इडिति। उपपूर्वादिण्धातोर्लिटः क्वसुः, नित्यत्वाद्द्वित्वम्। वलादिलक्षण इट् \`नेड्वशि कृती'ति प्रतिषिद्धः, स तावत्कादिनियमात्पुनरुत्थितः। पुनश्च \`वस्वेकाजाद्धसा'मिति \`सूत्रेण एकाच्श्च आदन्ताच्च घसेश्च परस्य वसोरिट् स्यान्नान्येभ्य' इत्यर्थकेन द्वित्वनन्तरमनेकाच्त्वात्प्रतिषिद्धः, सोऽयमिट् अनेन निपातनेन प्रतिसूयते इति भाष्ये स्पष्टम्। इटि कृते उत्तरखण्डस्य इकारस्य यण्। अभ्यासस्य दीर्घस्तु न निपात्यते। नन्वत्र अपूर्व इट् निपात्यतामित्यत आह-- उपेयुषीति। उगित्त्वान्ङीपि वसोः संप्रसारणम्। प्रतिसूतो वलादिलक्षण इट् तु न, तन्निमित्तस्य वकारस्य संप्रसारणेन विनाशोन्मुखत्वात्। अत्र अपूर्वस्य इटो निपातने तु अत्रापि इट् स्यादिति भावः। उपेत्यविवक्षितमिति। अत्र व्याख्यानमेव शरणम्। अश्नातेरिति। \`अश भोजने' श्नाविकरणः क्र्यादिः, लिटः क्वसुः, द्वित्वम्, \`अत आदे'रिति दीर्घः, सवर्णदीर्घः, द्वहल्त्वाऽभावान्न नुट्। \`अश्नोतेश्चे'त्यपि न नुट्, श्नुविकरणस्थस्यैव तत्र ग्रहणात्। नञ उपपदसमासः। \`नलोपो नञः' \`तस्मान्नुडची'ति भावः। वचेः कर्तरीति। न तु भावकर्मणोरिति भावः। कानचि यजादित्वात्संप्रसारणं, पूर्वरूपं, सवर्णदीर्घः। \`विभाषा गमहने'त्यादि स्पष्टम्।



\(901\) लटः शतृशानचावप्रथमासमानाधिकरणे ।3।2।124।

लटः शतृशानचौ। \`वर्तमाने ल'डिति पूर्वसूत्रविहितस्यैव एतौ शतृशानचौ, अनन्तरस्येति न्यायादिति \`वर्तमानसामीप्ये' इत्यादिभाष्ये स्पष्टम्। शतृप्रत्यये शकारऋकारावितौ। पचन्तमिति। पाकानुकूलव्यापाराश्रयमित्यर्थः, \`क्रियाप्रधानमाख्यातं, सत्त्वप्रधानानि नामानि'ति सिद्धान्तात्। शतुः शित्त्वेन सार्वधातुकच्छपि \`अतो गुणे' इति पररूपम्। शानचि शाचवितौ।



\(902\) आने मुक् ।7।2।82।

आने मुक्। \`अङ्गस्ये'त्यधिकृतम् \`अतो येयः' इति पूर्वसूत्रादनुवृत्तेन षष्ठ्या विपरिणतेन अता विशेष्यते। तदन्तविधिः। तदाह-- अदन्तस्येति। मुकि ककार इत्, उकार उच्चारणार्थः, कित्त्वादन्तावयवः। अनुवर्तमाने इति। \`वर्तमाने ल'डिति पूर्वसूत्रादनुवृत्तस्य लडित्यस्य षष्ठ्या विपरिमाणेन उक्तार्थलाभे सतीत्यर्थः। अधिकेति। सूत्राक्षराऽनारूढस्यापि अर्थस्य लाभार्थमित्यर्थः। सन् ब्राह्मण इति। \`अस भुवि' शतृप्रत्यये शपो लुक्, श्नसोरल्लोपः। माङीति। माङि प्रयुज्यमाने आक्रोशे गम्ये लटः शतृशानचाविति वक्तव्यमित्यर्थः। मा जीवन्निति। न जीवत्ययम्। अनुपकारित्वान्मृतप्राय इत्यर्थः। \`मा पचमान' इत्यप्युदाहार्यम्। \`लटः शतृशानचौ' इत्येव सिद्धेः किमर्थमिदमित्यत आह-- माङि लुङितीति।



\(903\) संबोधने च ।3।2।125।

संबोधने च। \`शतृशानचा'विति शेषः। प्रथमासमानाधिकरणार्थ आरम्भः। पूर्सूत्रस्थपुनर्लड्ग्रहणस्य अधकविधानार्थत्वादेव सिद्धे प्रपञ्चार्थमिदम्।



\(904\) लक्षणहेत्वोः क्रियायाः ।3।2।126।

लक्षणहेत्वोः। लक्ष्यते ज्ञाप्यतेऽनेनेति लक्षणं = ज्ञापकम्। तदाह-- क्रियायाः परिचायके इति। धात्वर्थस्य लक्षणत्वे हेतुत्वे च द्योत्ये इति यावत्। कर्तैव प्रत्ययार्थः। शयाना भुञ्जते यवना इति। अत्र भोजनकालीनं शयनं भोक्तुर्यवनत्वसूचकम्। हेतावुदाहरति -- अर्जयन्वसतीति। अर्जनाय वसतीत्यर्थः।हेतावुदाहरणान्तरमाह-- हरिं पश्यन्निति। हरिदर्शनेन संसारदुःखान्मुच्यते इत्यर्थः। ननु धनाद्यार्जनस्य वाससाध्यतया कथं तस्य वासहेतुत्वमित्यत आह-- हेतुः फलं कारणं चेति। इष्टसाधनताज्ञानस्य वासप्रवृत्तौ हेतुतया इष्टस्यार्जनस्यापि वासहेतुमिति भावः। प्रपीयमाण इति। अत्र भिन्नपदस्थत्वात् कथं णत्वमित्यत आह-- कृत्यच इति।



\(905\) ईदासः ।7।2।83।

ईदासः। आस इति पञ्चमी। आनस्येति। \`आने मु'गित्यतस्तदनुवृत्तेरिति भावः।



\(906\) विदेः शतुर्वसुः ।7।1।36।

विदेः शतुर्वसुः। वेत्तेरिति। \`विद ज्ञाने' इति लुग्विकरणस्यैव ग्रहणम्, शतुः परस्मैपदत्वात्, विद्यतेर्विन्त्तेश्चात्मनेपदित्वात्। यद्यपि विन्दतिरुभयपदी, तथापि तस्य ग्रहणं, \`निरनुबन्धकग्रहणे न सानुबन्धकस्ये'त्युक्तेरिति भावः। वा स्यादिति। \`तुह्योस्तात'ङ्ङित्यतस्तदनुवृत्तेरिति भावः। विदुषीति। उगित्त्वान्ङीप्, वनसोः संप्रसारणं, पूर्वरूपम्, षत्वम्।



\(907\) तौ सत् ।3।2।127।

तौ सत्। \`लटः शतृशानचौ' इति सूत्रोपात्तौ शतृशानचौ तच्छब्दः परामृशति। तदाह-- तौ शतृशानचाविति।



\(908\) लृटः सद्वा ।3।3।14।

लृटः सद्वा। लृटः शतृशानचौ वा स्त इत्यर्थः। व्यवस्थितेति। व्याख्यानादिति भावः। नित्यमिति। तेन तिङां निवृत्तिः। अप्रथमासामानाधिकरण्ये उदाहरति-- करिष्यन्तमिति। प्रत्ययये परत उदाहरति-- कारिष्यत इति। उत्तपदे उदाहरति-- करिष्यद्भक्तिरिति। करिष्यन्ती भक्तिरिति। कर्मधारयः। सम्बोधने उदाहरति-- हे करिष्यन्निति। \`शयिष्यमाणाभोक्ष्यन्ते यवना' इति लक्षणे उदाहार्यम्। हेतावुदाहरति-- अर्जयिष्यन्वसतीति। प्रथमासामानाधिकरण्येऽपि क्वचिदिति। अप्रथमासामानादिकरण्याऽभावेऽपि क्वचिदित्यर्थः। कदाचिदित्यपि द्रष्टव्यम्। इदं च \`लृट् शेषे चे'ति भविष्यदधिकारविहिते लृट्येव प्रवर्तते इति \`अनवक्लृप्त्यमर्षे'त्यत्र भाष्ये स्पष्टम्।



\(909\) पूङ्यजोः शानन् ।3।2।128।

पूङ्यजोः शानन्। पञ्चम्यर्थे षष्ठी। वर्तमाने इति। शेषपूरणमिदम्। \`वर्तमाने ल'डित्यतस्तदनुवृत्तेरिति भावः। लड्ग्रहणं तु निवृत्तम्। ततश्च ण्वुलादिवत्स्वतन्त्रोऽयं , न तु शत्रादिवल्लादेशः। तथा च कर्तर्येवायं, न तु भावकर्मणोः। न च लादेशत्वाऽबावे \`सोमं पवमानट इत्यत्र कर्मणि षष्ठी स्यादिति वाच्यं, \`न लोके'ति सूत्रे \`तृन्' इति प्रत्याहार इत्युक्तत्वात्।



\(910\) ताच्छील्यवयोवचनशक्तिषु चानश् ।3।2।129।

ताच्छील्य। चानशि शचावितौ। भोगं भुञ्जान इति। भोगशील इत्यर्थः। कवचं विभ्राण इति। यौवनबालदिति भावः। शत्रुं निघ्ना इति। निहन्तुं शक्त इत्यर्थः। अतः परत्वाऽभावान्न मुक्। चानशो लादेशत्वाऽभावादनामत्मनेपदत्वात् परस्मैपदिभ्योऽपि प्रवृत्तिः।



\(911\) इङ्घार्योः शत्रकृच्छ्रिणि ।3।2।130।

इङ्धार्योः। शतृ- अकृच्छ्रिणीति छेदः। अकृच्छ्रम् = अदुःखम्, तदास्यास्तीति अकृच्छ्री। इङ्, धारि अनयोर्द्वन्द्वात् पञ्चम्यर्थे षष्ठी। अधीयन्निति। सुखमध्येतेत्यर्थः। धारयन्निति। सुखेन धारयितेत्यर्थः।



\(912\) द्विषोऽमित्रे ।3।2।131।

द्विषोऽमित्रे। द्विषः शतृप्रत्ययः स्यादमित्रे कर्तरीत्यर्थः।



\(913\) सुञो यज्ञसंयोगे ।3।2।132।

सुञो यज्ञ। यज्ञसंयुक्तेऽभिषवे वर्तमानात् सुनोतेः शतृप्रत्यय इत्यर्थः। संयोगग्रहणं यज्ञस्वामिपरिग्रहार्थम्। तेन याजकेषु न भवति। तत्र सुन्वन्नित्येकवचनान्तं दशपूर्णमासज्योतिष्टोमादिविषयम्, एककर्तृकत्वात्। बहुवचनान्तं तु सत्रविषयमेव, तत्र ऋत्विजामपि यजमानत्वादिति मत्वा आह-- सर्वे सुन्वन्त इति।



 (914) अर्हः प्रशंसायाम् ।3।2।133।

 अर्हः प्रशंसायाम्। अर्ह इति पञ्चमी। \`शतृप्रत्यय' इति शेषः। अर्हन्निति। पूजां प्राप्तुं योग्य इत्यर्थः। अत्र प्रशस्तस्यैव पूजायोग्यत्वात्प्रशंसा गम्यते।



 (915) आ क्वेस्तच्छीलतद्धर्मतत्ससाधुकारिषु ।3।2।134।

 आ क्वेः। आङभिविधौ। तदाह-- क्विपमभिव्याप्तेति। \`भ्राजभासधुर्विद्युतोर्जिपॄजुग्रावस्तुवः क्वि' बिति सूत्रमभिव्याप्येति यावत्। तत्र ताच्छीलिकाः प्रत्ययाः प्रायेण सोपसर्गेभ्यो नेति \`आढ्यसुभगे' ति सूत्रे भाष्ये स्पष्टम्। तच्छीलः = तत्स्वभावः। फलमनपेक्ष्य स्वभावादेव प्रवर्तमान इति यावत्। स धर्मो यस्य स तद्धर्मा। स्वधर्मोऽयमिति प्रवर्तमानः। तस्या = धात्वर्थस्य साधुकर्ता तत्साधुकारी।



 (916) तृन् ।3।2।135।

 तृन्। धातोस्तृन्प्रत्ययः स्यात्तच्छीलादिषु कर्तृषु। तच्छीले उदाहरति-- कर्ता कटमिति। कटकरणक्रियाशील इत्यर्थः। \`न लोके'ति षष्ठीनिषेधः, \`न लोके'ति सूत्रे \`तृ'न्नित्यनेन \`लटः शत' इत्यारभ्य एतत्सूत्रस्थनकारेण प्रत्याहारश्रयणात्। तद्धर्मणि यथा-- \`मुण्डयितारः श्राविष्ठायना भवन्ति ऊढां वधूम्‌'। श्राविष्ठायना नाम देशविशेषीया वधूमुण्डनं स्वधर्म इत्यनुष्ठातार इत्यर्थः। तत्साधुकारिणि \`कर्ता कट'मित्येवोदाहरणम्।कटं साधु करोतीत्यर्थः।



 (917) अलङ्कृञनिराकृञ्‌प्रजनोत्पचोत्पतोन्मदरुच्यपत्रपवृतुधुसहचर इष्णुच् ।3।2।136।

 अलङ्कृढञ्। अलङ्कृञ्, निराकृञ्, प्रजन, उत्पच, उत्पत, उन्मद, रुचि, अपत्रप, वृतु, वृधु, सह, चर एषां द्वादशनां द्वन्द्वात्पञ्चमी। एभ्यस्तच्छीलादिषु कर्तृषु इष्णुच् स्यात्। इत्यादीति। निराकरिष्णुः, प्रजनिष्णुः, उत्पचिष्णुः, उत्पतिष्णुः, उन्मदिष्णुः, रोचिष्णुः, अपत्रपिष्णुः, वर्तिष्णुः, वर्धिष्‌णुः, सहिष्णुः, चरिष्णुः।



 (918) णेश्छन्दसि ।3।2।137।

 णेश्छन्दसि। ण्यन्ताद्धातोरिष्णुच् स्याच्छन्दसीत्यर्थ-। पारयिष्णव इति। पॄधातोर्ण्यनतादिष्णुचि णेर्लोपं बाधित्वा \`अयमन्ताल्वाय्ये'त्यय्। इदं सूत्रं वैदिकप्रक्रियायामेव व्याख्यातुमुचितम्।



 (919) भुवश्च ।3।2।138।

 भुवश्च। छन्दसीत्येवेति। भूधातोरिष्णुच् स्यात्तच्छीलादिषु छन्दसीत्यर्थ-। अण्यन्तार्थ आरम्भः।



 (920) ग्लाजिस्थश्च ।3।2।139।

 ग्लाजिस्थश्च। निवृत्तमिति। व्याख्यानादिति भावः। चाद्भुव इत्यनुवकृष्यते। ग्ला, जि, स्था एषां द्वन्द्वात्पञ्चमी। ग्ला, जि,स्था, भू इत्येभ्यः क्स्नुः स्यात्तच्छीलादिष्वित्यर्थः। ककार इत्। \`स्थास्नु' इत्यत्र कित्त्वलक्षणं \`घुमास्थे' तीत्त्वमाशङ्क्याह-- गिदयमिति। सूत्रे चर्त्वेन ककारनिर्देश इति भावः। गित्त्वान्न गुण इति । \`क्क्ङिति चे'त्यत्र गस्य चर्त्वेन ककारान्तरप्रश्लेषादिति भावः। ननु भूष्णुरित्यत्र इट् स्यात्, \`श्र्युकः किती'ति कित एव इण्निषेधात् , अस्य च गित्त्वादित्यत आह-- श्र्युक इति। प्रश्लेषादिति। चर्त्वेनेति भावः।



 (921) त्रसिगृधिधृषिक्षिपेः क्नुः ।3।2।140।

 त्रसिगृधि। \`तच्छीलादिषु कर्तृष्वि'ति शेषः। त्रस्नुरिति। \`नेड्वशी'ति नेट्। गृध्नुः धृष्णुरित्यत्र कित्त्वान्न गुणः।



 (922) शमिष्टाभ्योघिनुण् ।3।2।141।

 शमित्यष्टाभ्यः। इति शब्द आदिपर्यायः। शमादयो दिवादौ स्थिताः। तेभ्योऽष्टाभ्यो घिनुण् स्यात्तच्छीलादिष्वित्यर्थः। घित्त्वमुत्तरसूत्रार्थम्। \`अकर्मकेभ्य एव घिनु'णिति भाष्यम्। शमिनितरा शमिनीतरेति। शमिन्शब्दात्स्त्रियां नान्तलक्षणङीबन्तात्तरबन्ताट्टाप्। ह्रस्वविकल्प इति। भाष्यमते उगित्त्वाद्ध्रस्वः। काशिकामते तु उगित्त्वाऽभावन्न ह्रस्वः। न च ह्रस्वाऽभावे \`तसिलादिषु' इति पुंवत्त्वं शङ्क्यं, \`संज्ञापूरण्योश्चे'ति निषेधात्। ननु भाष्यरीत्या उगित्त्वाभ्युपगमे शमी शमिनौ इत्यादौ \`उगिदचा'मिति नुम् स्यादित्याशङ्क्य निराकरोति-- न चैवमपि। झल्ग्रहणमपकृष्येति। \`नपुंसकस्य झलचः' इति उत्तरसूत्रादिति भावः। एतच्च प्रकृतसूत्रे, \`युवोरनाकौ' इति सूत्रे च भाष्ये स्पष्टम्। शमादिभ्यो घिनुणि उपधावृद्धिमाशङ्क्याह-- नोदात्तेति। प्रमादीति। प्रमादीति। मान्तत्वाऽभावान्न वृद्धिनिषेधः। ननु उत्पूर्वान्मदेरुन्मादीति कथं घिनुण्, अलङ्कृञादिसूत्रे उत्पूर्वान्मदेर्विशिष्य इष्णुचो विधानादित्यतआह-- उत्पूर्वादित्यादिना। ननु कथमत्र ताच्छीलिके घिनुणि वाऽसरूपविधिप्रवृत्तिः, \`ताच्छीलिकेषु वाऽसरूपविधिर्नास्ती'ति निषेधादित्यत आह-- ताच्छीलिकेष्विति। इयं परिभाषा \`नन्दहिंसे'त्यादिवक्ष्यमाणसूत्रे ज्ञापितेति भाष्ये स्पष्टम्। प्रायिकमिति। एतच्च \`सूददीपदीक्षश्चे'ति दीपग्रहणादिति \`जुचङ्क्रम्यदन्द्रम्ये'ति सूत्रे भाष्ये स्पष्टम्।



 (923) संपृचानुरुधाड्यमाड्यसपरिसृसंसृजपरिदेविसंज्वरपरिक्षिपपरिरटपरिवदपरिदहपरिमुहदुषद्विषद्रुहदुहयुजाक्रीडविविचत्यजरजभजातिचरापचरामुषाभ्याहनश्च ।3।2।142।

 संपृचानु। संपृच, अनुरुध, आड्यम, आड्यस, परिसृ, संसृज, परिदेवि, संज्वर, परिक्षिप, परिरट, परिवद, परिदह, परिमुह, दुष, द्विष, द्रुह, दुह, युज, आक्रीड, विविच, त्यज, रज, भज, तिचर, अपचर, आमुष , अभ्याहन्, एषां सप्तविंशतेर्द्वन्द्वात्पञ्चमी। संपर्कीति। \`चजो'रिति कुत्वम्। अनुरोधीत्यादौ लघूपधगुणः। अदुपधेषु उपधावृद्धिः। परिदेवीति। \`देवृ देवने' भ्वादिः। दीव्यतेस्तु ण्यन्तस्य ग्रहणं , लाक्षणिकत्वात्, अण्यन्तैः साहचर्याच्च। अभ्याघातीति। \`हनस्तोऽचिण्णलो'रिति तत्वम्। \`हो हन्ते' रिति कुत्वम्।



 (924) वौ कषलसकत्थस्रम्भः ।3।2।143।

 वौ कषलस। कष, लस, कत्थ, स्रम्भ् एषां द्वन्द्वात्पञ्चमी। एभ्यो घिनुण् स्यात्ताच्छील्यादिष्वित्यर्थः।



 (925) अपे च लषः ।3।2।144।

 अपे च लषः। चाद्वाविति। वौ उपपदेऽपीत्यर्थः। अपे वौ च उपपदे लषोर्घिनुणित्यर्थः। ताच्छील्यादिष्वेव।



 (926) प्रे लपसृद्रुमथवदवसः ।3।2।145।

 प्रे लप। लप, सृ, द्रु, मथ, वद, वस्, एषां षण्णां द्वनद्वात्पञ्चमी। प्रे उपपदे एभ्यो घिनुण् स्यात्ताच्छील्यादिष्वित्यर्थः।



 (927) निन्दहिंसक्लिशखादविनाशपरिक्षिपपरिरटपरिवादिव्याभाषाऽसूयो वुञ् ।3।2।146।

 निन्दहिंस। निन्द, हिंस, क्लिश, खाद, विनाश, परिक्षिप, परिरट, परिवादि, व्याभाष, असूय एषां दशानां द्वन्द्वः। पञ्चम्यर्थे प्रथमेति। सौत्रं पुंस्त्वमेकवचनं वेति भावः। विनाशेति-- विपूर्वस्य नशेर्ण्यन्तस्य भाविना णिलोपेन निर्देशः। शकारादकार उच्चारणार्तः। केचित्तु \`विनाशी'ति ण्यन्तमेव पठन्ति। परिवादीति-- तु ण्यन्तमेव। असूयेति-- कण्ड्वदियगन्तः। इत्यादीति। क्लेशकः, खादकः,विनाशकः, परिक्षेपकः, परिराटकः, परिवादकः, व्याभाषकः, असूयकः। ननु \`असूयो वु'ञिति असूयतेरेव वुञ्विधीयतां , न तु निन्दादिभ्योऽपि, तेषां ण्वुलैव सिद्धेः। लित्स्वरञित्स्वरयोस्तु नास्ति विशेषः, उभयथाप्याद्युदात्तत्वात्। असूयतेस्तु ण्वुलि \`लिती'ति प्रत्ययात्पूर्वं उकार उदात्तः। वुञि तु \`ञ्नित्यादिर्नित्य'मिति धातोरकार उदात्त इति विशेषः। तस्मादसूयतेरेव वुञ्विधिरिति युक्तमित्यत आह-- ण्वुला सिद्धे इति। तृजादयो नेतीति। तच्छीलादिषु वासरूपविदिस्त्तवे हि तद्विषये तृनि प्राप्ते वुञ्विधिरर्थवान्। अतस्तच्छीलादिषु वासरूपविधिर्न प्रवर्तत इति भावः। इदं च प्रायिकम्। तत्फलं तु ऊत्पूर्वान्मदेरलङ्कृञादिसूत्रेण इष्णुजुक्तो, वासरूपविधिना घिनुणपीति मूल एवानुपदमुक्तम्।



 (928) देविक्रुशोश्चोपसर्गे ।3।2।147।

 देवीक्रुशोः। देवीति चुरादिण्यन्तस्य, \`दिवु क्रीडा'इत्यस्य च ग्रहणम्। उपसर्गे उपपदे देवयतेः क्रुशेश्च तच्छीलादिषु वुञ् स्यादित्यर्थः।



 (929) चलनशब्दार्थादकर्मकाद्युच् ।3।2।148।

 चलन। शब्दन इति। \`शब्द शब्दने' चुरादिः। शब्दनं - शब्दोच्चारणम्। धात्वर्थोपसङ्ग्रहादकर्मकः।



 (930) अनुदात्तेतश्च हलादेः ।3।2।149।

 अनुदात्तेतश्च। आदिग्रहणाऽभावे हलन्तादित्यर्थः स्यात्, ततश्च जुगुप्सन इति न स्यात्, सन्नन्तस्य हलन्तत्वाऽभावात्। अस्ति चाऽनुदात्तेत्वं सन्नन्तस्य, \`गुप' इत्यनुदात्तेत्त्वस्य केवले प्रयोजनाऽभावेन सन्नन्तार्थत्वात्।



 (931) जुचङ्क्रम्यदन्द्रम्यसृगृधिज्वलशुचलषपतपदः ।3।2।150।

 जुचङ्क्रम्य। जु, चङ्क्रम्य, दन्द्रस्य, सृ, गृधि, ज्वल, शुच, लष, पत, पद एषां दशानां द्वन्द्वात्पञ्चमी। एभ्यस्तच्छीलादिषु युच् स्यादित्यर्थः। धातुपाठे जुधातोरदर्शनादाह-- सौत्र इति। चङ्क्रमण इति। यङन्ताद्युच्। \`यस्य हलः' इति यकारलोपः, अतो लोपः। एवं दन्द्रमणः, सरणः, गर्द्धनः, ज्वलनः, शोचनः, लषणः, पतनः, पदन इत्यप्युदाहार्यम्। पूर्वेणेति। \`अनुदात्तेतश्च हलादे'रित्यनेनेत्यर्थः। तेनेति। उकञ् ह्ययं तच्छीलाधिकारस्थः। तत्र वाऽसरूपविधिनैव उकञा \`अनुदात्तेतश्च हलादे'रिति विहितस्य पदेर्युचो बाधो न भविष्यतीति \`जुचङ्क्रम्ये' ति युज्विधिरनर्थकः स्यादतस्तातच्छीलिकेषु परस्परं वासरूपविधिर्नास्तीति विज्ञायते इत्यर्थः। \`निन्दहिंसे'ति सूत्रे \`तच्छीलादिषु वासरूपविधिना तृजादयो ने'ति ज्ञापितम्। इह तु \`ताच्छीलिकेषु परस्परं वासरूपविधिर्नास्ती'ति ज्ञाप्यते इति न पौनरुक्त्यम्। तृन्नेति। अलम्पूर्वात्कृञोऽलङ्कृञित्यादिसूत्रविहितेन तच्छीलाधिकारस्थेन इष्णुचा \`तृ'न्निति सामन्यविहितस्तच्चीलाधिकारस्थो बाध्यते इत्यर्थः।



 (932) क्रुधमण्डार्थेम्यश्च ।3।2।151।

 क्रुधमण्डार्थेभ्यश्च। \`क्रुध कोपे' \`मडि भूषायाम्' एतदर्थेभ्यो धातुभ्यो युच् स्यात्तच्छीलादिष्वित्यर्थः।



 (933) न यः ।3।2।152।

 न यः। \`य' इति प़ञ्चम्यनतं धातुविशेषणं। तदन्तविधिः। तदाह-- यकारान्तादिति । क्नूयिता। क्ष्मायितेति। \`क्नुयी शब्दे उन्दन चट \`क्ष्मायी विधूनने'। अनुदात्तेतश्च हलादे'रिति युच् निषिध्यते। तृनेव भवति।



 (934) सूददीपक्षश्च ।3।2।153।

 सूददीप। सूद, दीप, दीक्ष, एषां द्वन्द्वात्पञ्चमी। युज्नेति। शेषपूरणमिदम्। \`अनुदात्तेतश्चे'ति प्राप्तो युच् प्रतिषिध्यते। नन्विह दीपग्रहणं व्यर्थं, \`नमिकम्पिस्म्यजसकमहिंसदीपोरः' इति विशेषविहितेन रप्रत्ययेन युचो बाधसिद्धेः। नच वाऽसरूपविधिना तद्बाधः शङ्क्यः, ताच्छीलिकेषु वासरूपविधेः प्रतिषेधादित्यत आह-- नमिकम्पीति। रेणेति। रप्रत्ययेनेत्यर्थः। प्रायिकमिति। तथा चाऽत्र वासरूपविधिना ताच्छीलिकेनापि रप्रत्ययेन युचो बाधासंभवादिह दीपेर्युचो निषेधोऽर्थवानिति भावः। तेनेति। ताच्छीलिकेऽपि क्वचिद्वासरूपविदेः सत्त्वादित्यर्थः। कम्ना कमनेति। इच्छाशीलेत्यर्थः। अत्रापि \`नमिकम्पी'ति रेण युचः पक्षे बाध इति भावः। आक्षिपति-- यदीति।यदि \`सूददीपदीक्षश्चे'तिसूदेर्युच्प्रतिषिध्यते तदा \`मधुशूदन' इति कथमित्यन्वयः। समाधत्ते-- नन्द्यादिरिति। \`सूदि'रिति सेषः। तथा च \`नन्दिग्रही'ति ल्युप्रत्यय इति भावः।



 (935) लषपतपदस्थाभूवृषहनकमगमशॄभ्य उकञ् ।3।2।154।

 लषपत। एभ्यो दशभ्य उकञ् स्यात्तच्छीलादिष्वर्थेषु। इत्यादीति। पादुकः। आतो युक्। स्थायुकः। भावुकः। वर्षुकः। घातुकः। \`हनस्तः' इति तत्वम्। \`हो हन्तेति' कुत्वम्। कामुकः। गामुकः। शारुकः।



 (936) जल्पभिक्षकुट्टलुम्टुवृङः षाकन् ।3।2।155।

 जल्पभिक्ष। एभ्यः पञ्चभ्यः षाकन् स्यात्तच्छीलादिष्वित्यर्थः। षनावितौ। स्त्रियां षित्त्वान्ङीष्। जल्पाक इत्यादि।



 (937) प्रजोरिनिः ।3।2।156।

 प्रजोरिनिः। जुः सौत्रो धातुः। प्रपूर्वादस्मादिनिप्रत्ययः स्यात्तच्छीलादिष्वित्यर्थः। नकारादिकार उच्चारणार्थः।



 (938) जिदृक्षिविश्रीण्वमाव्यथाभ्यमपरिभूप्रसूभ्यश्च ।3।2।157।

 जिदृक्षि। जि, दृ, क्षि, विश्रि, इण्‌, वम, अव्यथ, अभ्यम, परिभू, प्रसू, एषां दशानं द्वन्द्वः। जि जये, जि अभिभवे, दृङ् आदरे, क्षि क्षये, क्षि निवासगत्योः, श्रिञ् सेवायां विपूर्वः। इण् गतौ। वमु उद्गिरणे। व्यथ भयसंचलनयोः-- नञ्पूर्वः। निपातनान्नञो धातुना समासे \`न लोपो नञः' इति नकारलोपः। अमु गत्यादिषु- अभिपूर्वः। भू सत्तायाम्-- परिपूर्वः। षू प्रेरणे प्रपूर्वः। एभ्य इनिः स्यात्तच्छीलादिष्वित्यर्थः। सूतिसूयत्योस्तु सानुबन्धकत्वान्नेह ग्रहणम्।



 (939) स्पृहिगृहिपतिदयिनिद्रातन्द्राश्रद्धाभ्य आलुच् ।3।2।158।

 स्पृहिगृहि। स्पृहि, गृहि,पति, दयि, निद्रा, तन्द्रा, श्रद्धा, एभ्यः सप्तम्य आलुच् स्यात्तच्छीलादिष्वित्यर्थः। स्पृहयालुरिति। स्पृहधातोरदन्तादालुच्। \`अयामन्ते'ति णेरय् णिलोपापवादः। अल्लोपस्य स्थानिवत्त्वान्न लघूपधगुणः। एवं गृहयालुः। पतयालुरित्यत्र तु अल्लोपस्य स्थानिवत्त्वान्नोपधावृद्धिः। निद्रालुरिति। \`द्रा कुत्सायां गतौ' निपूर्वादालुच्। तत्पूर्वो द्रेति। तच्छब्दपूर्वो द्राधातुस्तन्द्रेत्यनेन गृह्यत इत्यर्थः। श्रद्धालुरिति। \`श्र'दित्यव्ययं, तत्पूर्वाद्धातोरालुच्। शीङो वाच्य इति। आलु'जिति शेषः।



 (940) दाधेट्‌सिशदसदो रुः ।3।2।159।

 दाधेट्। दा, धेट्, सि, शद्, सद् एषां द्वन्द्वात्पञ्चमी। एभ्यो रुप्रत्ययः स्यात्तच्छीलादिष्वित्यर्थः।



 (941) सृघस्यदः क्मरच् ।3।2।160।

 सृघस्यदः। सृ, घसि, अद् एषां द्वन्द्वात्पञ्चमी। घसिः प्रकृत्यन्तरम्।



 (942) भञ्जभासमिदो घुरच् ।3।2।161।

 भञ्जभास। भञ्ज, भास, मिद्, एषां द्वन्द्वात्पञ्चमी। एभ्यो घुरच् स्ात्तच्छीलादिष्वित्यर्थः। घचावितौ। भङ्गुर इति। \`चजो'रिति कुत्वम्।



 (943) विदिभिदिच्छिदेः कुरच् ।3।2।162।

 विदिभिदि। तच्छीलादिष्वित्येव। विदेर्ज्ञानार्थस्य ग्रहणं, नतु लाभार्थस्य, व्याख्यानादित्याहुः। विदुर इत्यादौ कित्त्वान्न लघूपधगुणः।



 (944) इण्नशजिसर्तिभ्यः क्वरप् ।3।2।163।

 इण्नशिजि। इण्, नशि, जि, सृ एभ्य क्वरप् स्यात्तच्छीलादिष्वित्यर्थः। कित्त्वान्न गुणः। पित्त्वं तु तुगर्थम्।



 (945) गत्वरश्च ।3।2।164।

 गत्वरश्च। गमेरिति।गमेः क्वरप्, अनुनासिकलोपश्च निपात्यते इत्र्थः। झलादिप्रत्ययपरकत्वाऽभावादनुनासिकलोपस्याऽप्राप्तिः। पित्त्वात्तुक्। गत्वरीति। \`टिड्ढे'ति ङीप्।



 (946) जागुरूकः ।3।2।165।

 जागुरूकः। \`जागृ' इत्यस्य जागुरित पञ्चम्यन्तं पदम्। तदाह-- जागर्तेरिति। तच्छीलादिष्वित्येव। जागरूक इति। ऋकारस्य गुणः, रपरत्वम्। सिद्धरूपं तु न निपातितम्, उत्तरसूत्रे ऊक इत्यननुवृत्तिप्रसङ्गात्।



 (947) यजजपदशां यङः ।3।2।166।

 यजजपदशां यङः। यज, जप,दश एषां त्रयाणां द्वन्द्वः। पञ्चम्यर्थे षष्ठी। तदाह--एभ्य इति। तच्छीलादिष्वित्येव। ननु दंशेर्नोपधत्वनात्कथं दशामिति निर्देश इत्यत आह-- भाविनेति। ऊके कृतेसति भविष्यतो नलोपस्याऽत्र निर्देश इति यावत्। यायजूक इति। \`यस्य हलः' इति यलोपः। \`अतो लोपः' \`दीर्घोऽकितः' इत्यभ्यासस्य दीर्घः। जञ्जपूक इति। \`जपजभदहदशभञ्जपशां चे'त्यभ्यासस्य नुक्। एवं दन्दशूकः।



 (948) नमिकम्पिरम्यजसकमहिसदीपो रः ।3।2।167।

 नमिकम्पि। नमि, कम्पि, स्मि, अजस, कम, हिंस, दीप् एषां द्वन्द्वात्प़ञ्चम्येकवचनम्। एभ्यः सप्तभ्यो रप्रत्ययः स्यात्तच्छीलदिष्वित्यर्थः। अजसधातोर्धातुपाठेऽदर्शनादाह-- जसिर्नञ्पूर्व इति। \`जसु मोक्षणे'अयं नञ्पूर्वः शक्तिस्वभावात् क्रियासातत्ये वर्तते इत्यर्थः। निपातनाद्धातुना नञः समासे \`नलोपो नञः' इति नलोपः।



 (949) सनाशंसभक्ष उः ।3।2।168।

 सनाशंस। सन्, आशंस, भिक्ष एषां त्रयाणां द्वन्द्वात्पञ्चम्येकवचनम्। \`स'निति सन्प्रत्ययान्तं गृह्यते। \`षणु दाने', \`षण संभक्तौ' इत्यनयोस्तु न ग्रहणं , गर्गादिषु विजिगीषुशब्दापाठाल्लिङ्गात्। एभ्य उप्रत्ययः स्यात्तच्छीलादिष्वित्यर्थः। आशंसुरिति। \`आङः शसि इच्छाया'मित्यस्मादुः।



 (950) विन्दुरिच्छुः ।3।2।169।

 विन्दुरिच्छुः। वेत्तेरिति। \`विद ज्ञाने' इत्यस्यादुप्रत्यये प्रकृतेर्नुमागमः। इषु इच्छायामित्यस्मादुप्रत्यये षकारस्य छत्वं च निपात्यते इत्यर्थः। वेत्तीति। धातुप्रदर्शनम्। तच्छील इति। वेदनशील इत्यर्थः। इच्छतीति। \`इषु इच्छाया'मिति धातुप्रदर्शनम्। एषणशील इत्यर्थः।



 (951) क्याच्छन्दसि ।3।2।170।

 क्याच्छन्दसि। क्यप्रत्ययान्तादुप्रत्ययः स्यात्तच्छीलादिषु छन्दसीत्यर्थः। सुम्नयुरिति। सुम्नं - सुखम्।तदात्मन इच्छतीत्यर्थे सुम्नशब्दात् क्यच्। \`न च्छन्दस्यपुत्रस्ये'ति निषेधात् \`क्यचि चे'ति ईत्त्वम्, \`अकृत्सार्वे'ति दीर्गश्च न। \`सुम्नये'ति क्यजन्तादुप्रत्ययः। अतो लोपः।



 (952) आदृगमहनजनः किकिनौ लिट् च ।3।2।171।

 आदृगम। आत्, ऋ, गम, हन, जन्, एषां द्वन्द्वात्पञ्चमी।कि किन् अनयोर्द्वन्द्वः। लिट् चेति व्याचष्टे -- तौ च लिड्वदिति। तच्छीलादिष्वित्येव। पपिरिति। पाधातोः किः। द्वित्वादि, आल्लोपः। ददिरिति। दाधातोः किः। द्वित्वादि। बभ्रिर्वज्रमिति। भृञः किः, द्वित्वादि। जघ्निरित। हनः किः। द्वित्वादि। \`गमहने'त्युपधालोपः। \`हो हन्ते'रिति कुत्वम्। जज्ञिरिति। जनेः किः। द्वित्वादि। एवं किन्यपि बोध्यम्। स्वरे विशेषः। छान्दसमप्येतत्सूत्रद्वयं भाषायामित्यादिवक्ष्यमाणवरातिकविवेचनाय इहोपन्यस्तम्। भाषायामिति। वार्तिकमिदम्। धाञ्, कृ, सृ, गमि, जनि, नमि एभ्यः षड्भ्यः किकिनौ , तौ च लिड्वदिति वक्तव्यमित्यर्थः। दधिरित्यादि। किकिनोः कृतयोर्द्वित्वादि यथासंभवं ज्ञेयम्। नेमिरिति। नमेः किः। द्वित्वम्। एत्त्वाभ्यासलोपौ। सासहीति। सहेर्यङि द्वित्वादौ \`दीर्गोऽकितः' इति दीर्घे, किकिनोः कृतयोः \`यस्य हलः' इति यकारलोपे , अतो लोपे \`सासही'ति निर्देशः। एवं वहेः चलेः पतेश्च यङन्तस्य किकिनन्तस्य निर्देशः। एषां निपातनस्य उपसङ्ख्यानमित्यर्थः। तदाह-- यङन्तेभ्यः सहत्यादिभ्य इति। नीगभाव इति। \`नीग्वञ्चु' इति प्राप्तस्य नीगागमस्याऽभावन इत्यर्थः।



 (953) स्वपितृषोर्नजिङ् ।3।2।172।

 स्वपितृषोर्नजिङ् । पञ्चम्यर्थे षष्ठी। स्वपेर्नजिङ् स्यात्तच्छलादिष्वित्यर्थः। जकारादिकार उच्चारणार्थः। ङकार इत्। स्वप्नगिति। स्वपनशील इत्यर्थ-। स्वप्नजौ स्वप्नजः। एवं तृष्णक्। तर्षणशीलः इत्यर्थः। धृषेश्चेति। \`नजि'ङिति शेषः। काशिकादाविति। भाष्ये तु न दृश्यते इति भावः।



 (954) शृवन्द्योरारुः ।3।2।173।

 शृवन्द्योरारुः। पञ्चमर्थे षष्ठी। \`शॄ हिंसायां' \`वदि अभिवादनस्तुत्योः'। आभ्याम् आरुप्रत्ययः स्यात्तच्छीलादिष्वित्यर्थः।



 (955) भियः क्रुक्लुकनौ ॥3।2।174।

 भियः। भीधातोः क्रु क्लुकन् एतौ स्तच्छीलादिष्वित्यर्थः। कित्त्वान्न गुणः।



 (956) स्थेशभासपिसकसो वरच् ।3।2।175।

 स्थेश। ष्ठा गतिनिवृत्तौ, ईश ऐश्वर्ये, भासृ दीप्तौ, पिसू पेसृ गतौ, कस गतौ,एभ्यो वरच् स्यात्तच्छीलादिष्वित्यर्थः। ईश्वरीति तु पुंयोगे ङीष्।



 (957) यश्च यङः ।3।2।176।

 यश्च यङः। \`या प्रापणे' इत्यस्य धातोरनुकरणस्य या इत्यस्य \`यः' इति षष्ठ्यन्तम्। तदाह--- यातेरिति। याधतोर्यङ्। द्वित्वादि। \`दीर्घोऽकितः' इत्यभ्यासस्य दीर्घः। \`यायाये'ति यङन्ताद्वरचिविशेषमाह-- अतो लोप इति। हलः परत्वाऽभावात् \`यस्य हलः' इति यकारोलोप न । \`यायाय् - वर' इति स्थिते आह-- लोपो व्योरिति यकारलोप इति। ननु अतो लोपस्य \`अचः परस्मिन् इतस्थानिवत्त्वदाकरेण व्यवधानाद्वल्परत्वाऽभावात्कथमह यलोप इत्यत आह-- तस्येति। तस्य= अल्लोपस्य यलोपे कर्तव्ये \`न पदान्ते'ति स्थानिवत्त्वनिषेधादित्यर्थः। एवं च यङोऽकारस्य यकारस्य च लोपे यायावर इत्यत्र \`आतो लोप इटि चे'त्याल्लोपमाशङ्क्य निराकरोति-- अल्लोपस्येति। यङकारलोपस्य \`अचः परस्मि'न्नति स्थानिवत्त्वमाश्रित्य तदाकारात्मकार्द्धधातुकपरत्वादाकारस्य \`आतो लोप इटि चे'त्याल्लोपे प्राप्ते सति परिहार उच्यते इत्यर्थः। परिहारमेवाह-- वरे लुप्तं न स्थानिवदिति। \`लुप्त'मिति भावे क्तः। \`न पदान्ते' ति सूत्रे \`वरे' इत्यनेन वरे परे विहितं न स्थानिवदिति लभ्यते। अल्लोपोऽयमार्द्धधातुके वरे परे विहितः। अतस्तस्य स्थानिवत्त्वाऽभावान्न यङोऽकारमाश्रित्य \`आतो लोप इटि चे'त्यस्य प्रवृत्तिरित्यर्थः। एवंच \`न पदान्ते'ति सूत्रे \`वरे' इत्यंशस्य , \`यलोपे' इत्यंशस्य च यायावर इत्युदाहरणमिति बोध्यम्।



 (958) भ्राजभासरधुर्विद्युतोर्जिपॄजुग्रावस्तुवः क्विप् ।3।2।177।

 भ्राजभास। भ्राज, भास , धुर्वि, द्युत, ऊर्जि, पॄ , जु, ग्रावस्तु, एभ्योऽष्टभ्यः क्विप्स्यात्तच्छीलादिषु कर्तृष्वित्यर्थः। विभ्राडिति। \`व्रश्चे'ति षः। भा इति। भासेः क्विपि सकारान्तस्य रुत्वविसर्गौ। धूरिति। धुर्वीधातोः क्विप्। \`राल्लोपः' इति वकारस्य लोपः। \`धु'रिति रेफान्तम्। सुलोपः। \`र्वोरुपधायाः' इति दीर्घः। पूरिति। पॄधातोः क्विप्। \`उदोष्ठ्ये'त्युत्त्वम्, रपरत्वम्। \`पु'रिति रेफान्तम्, सुलोपे \`र्वो'रिति दीर्घः। जुधातोः क्विपि दीर्घं साधयितुमाह-- दृशिग्रहणस्याप्यपकर्षादिति। उत्तरसूत्रादिति भाव-। अत्र व्याख्यानमेव शरणम्। ननु \`ग्रावस्तु' इति कथं समस्तनिर्देशः, सुबन्तस्य ग्रावशब्दस्य धातुना समासाऽसंभवादित्यत आह-- ग्रावशब्दस्येति। ग्रावस्तुदिति। पित्त्वात्तुक्।



 (959) अन्येभ्योऽपि दृश्यते ।3।2।178।

 अन्येभ्योऽपि। क्विबिति। शेषपूरणमिदम्। \`भ्राजभासे'त्यादिसूत्रोपात्तापेक्षया अन्येभ्योऽपि धातुभ्यस्तच्छीलादिषु कर्तृषु क्विप् दृश्यते इत्यर्थः। विध्यन्तरेति। विधीयते इति विधिः = कार्यं। कार्यान्तरोपसङ्ग्रहार्थमित्यर्थः। तदेव दर्शयति-- क्वचिद्दीर्घ इत्यादि। कक्विब्वचीत्यादिनेति। \`क्विब्वचिप्रच्छ्यायतस्तुकटप्रुजुश्रीणां दीर्घोऽसंप्रसारणं चे'त्यौणादिकसूत्रेणेत्यर्थः। तृना बाधा मा भूदिति। वासरूपविधिस्तु ताच्छीलिकेषु नेति भावः। वागिति। वचधातोः क्विप्, वचनादुपधाया दीर्घः, \`वचिस्वपी'ति संप्रसारणाऽभावश्च। एवं कटप्रूरित्यत्र दीर्घः। प्राडिति। वचनान्न संप्रसारणम्। जुरुक्त इति। \`भ्राजभासेत्यत्रे'ति शेषः। अतोऽत्र तद्ग्रहमं मा्सत्विति भावः। श्रीरिति। श्रिञः क्विपि दीर्घः। द्युतीति। \`द्युतिगमिजुहोत्यादिनां द्वित्वं क्विप्चे'ति वाच्यमित्यर्थः। \`पूर्वोऽभ्यासः' इत्यतर् षाष्ठद्विर्वचन एव पूर्वखण्डस्याऽभ्याससंज्ञावचनादाह-- दृशिग्रहणादिति। \`अन्येब्योऽपि दृश्यते' इत्यत्रेत्यर्थः। ततश्चाऽभ्यासकार्यं हालदिशेषादीति भावः। दिद्युदिति। \`द्युतिस्वाप्यो'रिति संप्रसारणम्। जगदिति। गमेः क्विप् \`गमः क्वौ' इति मलोपे तुक्। जुहोतेर्दीर्घश्चेति। वार्तिकमिदम्। चात्क्विब्द्वित्वे। ह्रस्वश्चेति। वार्तिकमिदम्। ददृदिति। ह्रस्वे कृते तुक्। ध्यायते । वार्तिकमिदम्। चात्क्विप्। धीरिति। ध्यैधातोः क्वनिपि संप्रासरणे पूर्वरूपे \`हलः' इति दीर्घ इति भावः। अत्र \`ध्यायतेः संप्रसारमं चे'त्युणादिषु पठितत्वादिदं वार्तिकं माऽस्त्वित्याहुः। वस्तुतस्तु उणादिसूत्राणि न पाणिनीयानि किन्तु ऋष्यन्तरप्रणीतानीति वक्ष्यते अतो न पौरनुक्त्यशङ्का।



 (960) भुवः संज्ञान्तरयोः ।3।2।179।

 भुवः संज्ञान्तरयोः। \`क्वि'बिति शेषः। \`संज्ञान्तरयोरेवेति' नियमार्थं सूत्रम्। संज्ञायामुदाहरति-- मित्रभूर्नामेति। अन्तरे उदाहरति-- धनिकेत्यादि। यावद्द्रव्यभाविन्यः प्रतिभूशब्दस्तु सत्येव पुरुषे कदाचिन्न भवति, ऋणे प्रतिदत्ते सति प्रातिभाव्यस्य निवृत्तेः।



 (961) विप्रंसभ्यो ड्वसंज्ञायाम् ।3।2।180।

 विप्रसंभ्यः। \`डु- अ- संज्ञाया'मिति छेदः। विभुरिति। डित्तवसमार्थ्यादभस्यापि टेर्लोपः। सप्भुरिति। संभवति उत्पादयतीति सम्भुः। तदाह-- जनितेति। मितद्‌व्रादिसिद्द्ध्यर्थं डुप्रत्ययस्य उपसङ्ख्यानमित्यर्थः। शम्भुरिति। शं = सुखं , भवति = उत्पादयतीत्यर्थः। तदेवोपपादयति - अन्तर्भावितेति।



 (962) धः कर्मणि ष्ट्रन् ।3।2।181।

 धः कर्मणि ष्ट्रन्। धेटः कृतात्वस्य धाञश्च ध इति पञ्चम्यन्तम्। तदाह-- धेट इत्यादि। षकारात्तकारस्य ष्टुत्वसंपन्नटकारेण निर्देशः, षस्य इत्संज्ञायां लोपे सति ष्टुत्वसंपन्नस्य टस्य निवृत्तिः। तदाह-- धात्रीत्यादि।



 (963) दाम्नीशसयुयुजस्तुतुदसिसिचमिहपतदशनहः करणे ।3।2।182।

 दाम्नी। दाप्, नी, शस, यु , युज, स्तु, तुद, सि, सिच, मिह, पत, दश , नह एषां त्रयोदशानां द्वन्द्वः। \`दाप् लवने' इत्यस्य पकारस्य स्थाने \`यरोऽनु' इति कृतमकारस्य निर्देशः। अत्र शसेः पतेश्च त्रप्रत्यये इटमाशङ्क्याऽऽह--



 (964) तितुत्रतथसिसुरकसेषु च ।7।2।9।

 तितुत्रत। ति, तु, त्र, त,थ, सि, सु, सर, क , स एषां दशानां द्वन्द्वः। अत्र \`सरे'त्येकम्। ति, -- तन्तिः। \`स्त्रिया'मिति क्तिन्। तु- सक्तुः। \`तनिगमी'त्यादिना \`तु'प्रत्ययः। त्र, -- शस्त्रम्, पत्रम्। \`दाम्नी'ति त्रप्रत्ययः। त, --हस्तः। औणादिकस्तप्रत्ययः। क्तप्रत्यये तु हसितमित्येव। थ-- कुष्टम्. औणादिकः क्थप्रत्ययः। सि--कुक्षिः। कुषेरौणादिकः क्सिप्रत्ययः। सु-- इक्षुः। इषेरौणादिकः क्सुप्रत्ययः। सर-- अक्षरम्। अशेः सरन्। कृ शल्कः। शलेः कः। स -- वत्सः। \`वदेः सः' । मेढ्रमिति। \`मिह सेचने' त्रः। ढत्वध्तवष्टुत्वलोपाः। दंष्ट्रेति। दंशधातोस्त्रः। क्ङित्प्रत्ययाऽभावान्नलोपो न। सूत्रे दशेति शपा नर्देशात् \`दंशस़ञ्जे'ति नलोपः। केचित्तु देशेत्यकार उच्चारणार्थः। नलोपनिर्देशात्क्वचिदन्यस्मिन्नपि प्रत्यये अक्ङित्यपि नलोप इति \`दशन दन्ताः' इत्याहुः। नद्ध्रीति। नह्यते अनयेति विग्रहः। चर्मरज्जुः। \`नह बन्धने' त्रः। \`नहो धः' \`झषस्तथो'रिति तस्य धः। षित्त्वाङीष्।



 (965) हलसूकरयोः पुवः ।3।2।183।

 हलसूकरयोः पुवः। पोत्रमिति। \`तितुत्रतथसिसुसरे'ति नेट्।



 (966) अर्तिलूधूसूखनसहचर इत्रः ।3।2।184।

 अर्तिलूधू। अर्ति, लू, धू, सू , खन, सह , चर एषां सप्तानां द्वन्द्वात्पञ्चमी।



 (967) पुवः संज्ञायाम् ।3।2।155।

 पुवः संज्ञायाम्। \`इत्र' इति शेषः। करणे इत्येव। पवित्रमिति। पूयते अनेनाऽऽज्यामिति विग्रहः। तदाह-- येनाज्यमिति। पूयते आचमनोदकादिकमनेनेति विग्रहं मत्वाऽऽह-- यच्चानामिकेति। अनामिका
--उपकनिष्ठिकाह्गुलिः।



 (968) कर्तरि चर्षिदेवतयोः ।3।2।186।

 कर्तरि च। पवित्रमिति। पावमान्यादिसूक्तम्। अग्निः पवित्रमिति। पुनातीत्यर्थः। सामान्याभिप्रायमेकवचनं, नपुंसकत्वं च। इति पूर्वकृदन्तम्॥













.



** अथ उणादिप्रकरणम्।**



** *अथ प्रथमपादः।***







अथ कृवापाजीत्यादीन्युणादिसूत्राणि मूले प्रौढमनोरमायां च स्फुटं व्याख्यातानि। अथाप्यस्माभिरपि अनतिविस्तरेण व्याख्यायन्ते। तानि चेमानि सूत्राणि शाकटायनमुनिप्रणीतानि नतु पाणिनिना प्रणीतानीति, \`उणादयो बहुल'मिति सूत्रे भाष्ये \`नाम च धातुजमाह निरुक्ते व्याकरणे शकटस्य च तोक'मिति वार्तिकव्याख्यावसरेऽभिहितम्। उणादीनां शास्त्रान्तरपठितानां साधुत्वाभ्यनुज्ञानार्थं बहुलगग्रहणमिति कैयटः। नह्येषां पाणिनीयत्वे शास्त्रान्तरशब्दो युज्यते। उणादिप्रत्ययान्ताः शब्दाः पाणिनिमतेऽव्युत्पन्ना एव। अत एव \`आयनेयी'ति सूत्रे \`प्रातिपदिकविज्ञानाच्च भगवतः पाणिनेः सिद्धम्, उणादयो ह्युव्युत्पन्नानि प्रातिपदिकानी'ति भाष्ये उक्तम्। अत एव च \`आदेशप्रत्यययो'रिति सूत्रभाष्ये \`उणादयो ह्यव्युत्पन्नानि प्रातिपदिकानी'त्युक्त्वा \`तर्हि सर्पिषा यजुषेत्यादौ अप्रत्ययत्वात्षत्वाऽभावमाशङ्‌य, बहुलग्रहणात्प्रत्ययसंज्ञामवलम्व्य षत्वं साधितम्, व्युत्पत्तिपक्षश्च निराकृतः। अतोऽप्युणादिसूत्राणां न पाणिनीय्तवम्।अत एव \`अजेर्व्यघञपोः' इति सूत्रभाष्ये अजधातोर्युप्रत्यये प्रकृतेर्भावे वायुशब्दो व्युत्पादितः। उणादिसूत्राणां पाणिनीयत्वे हि \`कृवापाजी'त्युणादिसूत्रेणोप्रत्ययमाश्रित्यैव व्युत्पाद्येत।एवं च क्वचिद्भाष्ये उणादीनां व्युत्पन्नत्वाश्रयणं शास्त्रान्तरमूलकमेवेति शब्देन्दुशेखरे प्रपञ्चितम्। तथा च \`क्विब्वची'त्युणादिसूत्राणं , तथाविधवार्तिकानां च न पौनरुक्त्यशङका। अथोणादयः।



 (1) कृवापाजिमिस्वदिसाध्यशूभ्य उण् ।1।

 कृवापाजि। डु कृञ् करणे, वा गतिगन्धनयोः, पा पाने, जि आभिभवे, डु मिञ् प्रक्षेपणे, स्वद आस्वादने, साध संसिद्धौ, अशू व्याप्तौ, एषां द्वन्द्वात्पञ्चमी। एभ्य उण्प्रत्ययः स्यात्कर्त्रर्थ इत्यर्थः। कारुरिति। कर्तरि उणि \`अचो ञ्णिती'त्यनेन वृद्धौ च रूपम्। \`विश्वकर्मणि ना कारुस्त्रिषु कारकशिल्पिनोः' इति मेदिनी। वाधातोरुण्प्रत्यये युगविधिं स्मारयति-- आतो युगिति। पायुर्गुदस्थानमिति। उणि \`आतो यु'गिति भावः। \`गुदं त्वपानं पायुर्ना' इत्यमरः। \`पा रक्षणे' इत्यस्मादुणि तु रक्षकोऽप्यभिधीयते। जायुरिति। उणि वृद्धौ आयादेशे रुपम्। \`अगदो जायु'रित्यमरकोशः। डु मिञ्प्रक्षेपणे इत्यस्मादुणि वृद्धिं बाधित्वा \`मीनातिमिनोती'त्यादिना आत्वे \`आतो युक्चिण्कृतो'रिति युकि रूपम्। \`मायुः पित्तं कफः श्लेष्मा' इत्यमरः। स्वादुरिति। स्वदते रोचते इति स्वादुः पटः। विशेष्यनिघ्नोऽयम्। स्वादु फलमित्यादि बोध्यम्। साध्नोति परकार्यमित्यर्थे कर्तरि उण्। आशु शीघ्रमिति। विलम्बाऽभावमात्रपरत्वे क्लीबम्। तद्विशिष्टद्रव्यपरत्वे तु त्रिलिङ्गमिति बोध्यम्। \`उणादयो बहुल'मिति बहुलवचनाल्लक्ष्यानुसारेण व्यवस्था। रह त्याग इत्यस्मादुणि उपधावृद्धौ राहुरिति भवति। एवं वस निवास इत्यस्मादुण्। वसत्यस्मिन्सर्वमिति वासुः। वासुश्चासौ देवश्च वासुदेवः। यद्यपि वसुदेवस्यापत्यमित्यर्थे \`ऋष्यन्धकवृष्णिकुरुभ्यश्चे'त्यणि वासुदेव इति रूपं सिद्धं तथापि तद्व्यत्पत्त्यन्तरमिति भावः।



 (2) छन्दशीणः ।2।

 छन्दशीणः। उणित्यनुवर्तते। इम्गतावित्यस्माद्धातोछन्दसि उण् भवतीत्यर्थः। एति गच्छतीत्यायुः। पुंलिङ्गोऽयम्।



 (3) दॄसनिजनिचरिचटिभ्यो ञुण् ।3।

 दॄसनिजनि। दॄ विदारणे, षणु दाने, जन जनने, चर गतौ, चट भेदने एषां द्वन्द्वात्पञ्चमी। दार्विति। \`काष्ठं दार्विन्धनं त्वेधः' इत्यमरः। \`अचो ञ्णिती'वृद्धिः। सानुः प्रस्थः। अस्मिन्नर्थे कोशं प्रयाणयति-- स्नुः प्रस्थः सानुरस्त्रियामिति। जनधातोर्ञुणि रूपमाह-- जानु इति। \`अत उपधायाः' इत्यनेनोपधावृद्धिरिति भावः। ननु यदुक्तम् -- \`अत उपधाया वृद्धौ जानु इति रूपमिति , तदसङ्गतं , \`जनिवध्योश्चे'त्यनेनाऽनयोरुपधाया वृद्धिर्न स्याच्चिणि ञ्णिति कृति चेत्यर्थकेन वृद्धिनिषेधादित्याशङ्क्याह--- अनुबन्धद्वयसामर्थ्यादिति। एकैनेवानुबन्धमनाऽन्यत्र वृद्धौ अत्र निषेधे च सिद्धे द्व्यनुबन्धकरणमत्रापि वृद्धिर्भवितव्येति ज्ञापनार्थमिति बोध्यम्। चरधातोर्ञुणि उपधावृद्धौ चारु इति रूपम्। नपुंसकलिङ्गोऽयम्। चाटु इति। ननु उपधावृद्धेर्नित्यत्वात्चाटु इत्येव भाव्यं नतु चटु इति, प्रयुञ्जते तु कवयः कथमित्याशङ्कायामाह-- मृगय्वादित्वादिति ।



 (4) किंजरयोः श्रिणः ।4।

 किंजरयोः श्रिणः। किं जर एतयोः शॄ इण् आभ्यां ञुण् स्यात्। यथासङ्ख्यमन्वयः। किमि शॄधातोरञुण्युदाहरति-- किंशारुरिति। सस्यशूकमिति। \`किंसारुर्ना सस्यशूके विशिखे कङ्कपक्षिणि' इति मेदिनी।



 (5) त्रो रश्च लः ।5।

 त्रो रश्च लः। त्रः र इति छेदः। तॄ प्लवनतरणयोरित्यस्माञ्ञुण्स्यात्, रेफस्य च लकारो भवतीत्यर्थः। तरन्त्यनेनेति तालु-। वृद्धौ रेफस्य लकार इत्यर्थः।



 (6) कृके वचः कश्च ।6।

 कृके वचः कश्च। कृके उपपदे वचधातोर्ञुण्स्यात्, चकारस्यच ककार इत्यर्थः। \`चजोः कु घिण्ण्यतो'रित्यनेनाऽप्राप्तौ कविधिरयम्। कृकवाकुरिति। वचधातोर्ञुणि उपधावृद्धौ चस्य कत्वे रूपम्। कृकवाकुशब्दार्थं विवृण्वन्कोशमाह-- कृकवाकुर्मयूरे चेत्यादि।



 (7) भृमृशीतॄचरित्सरितनिधनिमिमस्‌जिभ्य उः ।7।

 भृमृशीतॄ। भृञ् भरणे, मृङ् प्राणत्यागे, शीङ् स्वप्ने, तॄ प्लवनतरणयोः , चर गतौ, त्सर छद्मगतौ, तनु विस्तारे, धन धान्ये, डु मिञ् प्रक्षेपणे , टु मस्जो शुद्धौ-- एषां द्वन्द्वात्पञ्चमी। एभ्य उः प्रत्ययः स्यात्। उणि प्रकृते उविधानं वृद्ध्यभावार्थम्। भृञ्धातोरुप्रत्यये उदाहरति-- भरुरिति। स्वामी हरश्चेति। \`भरु स्वर्णे हरे पुंसि' इति कोशादिति भावः। शयुरिति। \`अजगरे शयु'रित्यमरादाह--शयुरजगर इति।



 (8) अणश्च ।8।

 अणश्च। \`अण शब्दे' इत्स्मादुप्रत्ययः स्यात्। अणुः। चकारप्रयोजनमाह-- चादिति। कटे वर्षादौ, वटे वेष्टने, आभ्यामपि उप्रत्ययो भवतीत्यर्थः। वटुरिति। \`वटुर्द्विजसुतः स्मृतः' मेदिनी।



 (9) धान्ये नित् ।9।

 धान्ये नित्। अण इत्यनुवर्तते, उरिति च। अणधातोर्धान्यरूपेऽर्थे उप्रत्ययः, स च निद्भवतीत्यर्थः। नित्त्वप्रयोजनमाह-- आद्युदात्त इति। अभिव्याप्येति। तस्मिन्नपि सूत्रेऽनुवर्तत इत्यर्थः।



 (10) शॄस्वस्निहित्रप्यसिवसिहनिक्लिदिबन्धिमनिभ्यश्च ।10।

 शॄस्वृस्निहि। शॄ हिंसायां, स्वृ शब्दोपतापयोः, स्निह उपतापे, त्रपूष् लज्जायां, असु क्षेपणे, वस निवासे, हन हिंसागत्योः, क्लिदू आर्द्रीभावे, बन्ध बन्धने, मन ज्ञाने, एषां द्वन्द्वात्पञ्चमी। उरित्यनुवर्तते। त्रपु सीसमिति। तद्धि अग्निं दृष्ट्वा त्रपते = लज्जत इव।



 (11) स्यन्देः संप्रसारणं धश्च ।11।

 स्यन्दे। स्यन्दू प्रस्रवण इत्यस्मादुप्रत्ययः स्यात्, संप्रसारणं यकारस्य भवति, दकारस्य धकारश्च भवति।



 (12) उन्देरिच्चादेः ।12।

 उन्देरिच्चादेः। उनत्ति क्लेदयति विरहिण इति इन्दुः। उप्रत्ययो भवति, आदेरुकारस्यइकारश्च भवति।



 (13) ईषेः किच्च ।13।

 ईषेः किच्च। ईषधातोरुप्रत्ययः स्यात्, स च कित्, आदेरीकारस्य इकारादेशश्च। इषुः।



 (14) स्कन्देः सलोपस्च ।14।

 स्कन्देः सलोपश्च । स्कन्दिर् गतिशेषणयोरित्यस्माद्धातोरुप्रत्ययः स्यात्, सकारस्य लोपश्च। कन्दुः। स्कन्दत्यस्मिन् जनताप इति कन्दुः।



 (15) सृजेरसुम् च ।15।

 सृजेरसुम् च। सृज विसर्गे इत्यस्मादुप्रत्ययः स्यात्, तत्संनियोगेनाऽसुम्, आदेः सकारस्य लोपश्चेत्यर्थः। असुमो मित्त्वादन्त्यादचः परो भवति। सृ अस्ज् इति स्थिते ऋकारस्य यणि, सस्य श्चुत्वेन शः, जश्त्वेन जः, आदेः सकारस्य लोपः। उप्रत्यये रज्जुरिति भवति।



 (16) कृतेराद्यन्तविपर्ययश्च ।16।

 कृतेराद्यन्तविपर्ययश्च। कृती छेदने इत्यस्मादुप्रत्ययो भवति, आदेः ककारस्यान्ते निवेशः, अन्त्यस्य तकारस्यादौ निवेशः। उप्रत्यये परतो गुणः। तर्कुरिति रूपम्। स च यन्त्रविशेषः।



 (17) नावञ्चेः ।17।

 नावञ्चेः। अञ्चु गतावित्यस्मात् नाबुपसर्गे उप्रत्ययः स्यात्।कुत्विधिं स्मारयति-- न्यङ्क्वादित्वादिति। न्यङ्कुर्मृग इति। \`न्यङ्कुर्मुनौ मृगे पुंसि' इति मेदिनी।



 (18) फलिपाटिनमिमनिजनां गुक्पटिनाकिधतश्च ।18।

 फलिपाटिनमिमनिजनां। फलं निष्पत्तौ, पट गतौ, ण्यन्तस्याऽत्र पाटीति ग्रहणम्, णम प्रह्वत्वे शब्दे, मन ज्ञाने, जनी प्रादुर्भावे, एषां द्वन्द्वात्षष्ठी। एभ्य उप्रत्ययो भवति। जनामिति षष्ठी उत्तरत्र विधीयमानगुगाद्यपेक्षयाओ। गुगित्यागमः, कित्त्वाल्लिङ्गात्। इतरे आदेशाः। अत्र एकापि षष्ठी विषयभेदाद्भिद्यत इति गुगपेक्षया अवयवषष्ठी, इतरादेशान्प्रति तु स्थानषष्ठीति बोध्यम्। वस्तुतस्तु \`अनागमानां सागमका आदेशा'इति पक्षस्यापि परिभाषेन्दुशेखरादौ दर्शनात् स्थानषष्ठ्यपि सम्यगेव। फलधातोरुप्रत्यये गुगागमेऽन्तावयवे कृते फल्गु इति रूपम्। पाटेरुप्रत्यये प्रकृतिभूतपाटेः पटिरादेशः। इकारः \`इक्श्तिपौ धातुनिर्देशे' इत्युक्तरीत्या बोध्यः। पटुरिति रूपम्। नाकुर्वल्मीकमिति। नमधातोर्नाकिरादेशः। \`वामलूरूश्च नाकुश्च वल्मीकं पुंनपुंसक'मित्यमरः।



 (19) वलेर्गुक्च ।19।

 वलेर्गुक्च। वल संवरण इत्यस्माद्धातोरुप्रत्ययो भवति, तत्संनियोगोन प्रकृतेर्गुगागमश्च। वल्गु इति रूपम्। अत्र केचित् बल्गु इति पठन्ति, तत् \`तद्वल्गुना युगपदुन्मिषितेन तावत् इत्यादिलक्ष्यवरोधादुपेक्ष्यम्।



 (20) शः कित्सन्वच्च ।20।

 शः कित्सन्वच्च। शो तूनकरणे इत्यस्मादुप्रत्ययः, स च कित्, सन्वच्च भवति। शिशुरिति। शो इत्यस्मादुप्रत्यये तस्य कित्त्वात् \`आदेच' इत्यात्त्वे तस्य द्वित्वे \`सन्यतः' इत्यभ्यासस्येत्त्वे \`आतो लोप इटि चे'त्यालोपः। तस्याऽजादावार्द्धधातुकक्ङिति विधानात्। तथा च शिशुरिति रूपम्।



 (21) यो द्वे च ।21।

 यो द्वे च। या प्रापण इत्यस्य य इति षष्ठ्यन्तम्। या प्रापण इत्यस्मादुप्रत्ययो भवति, प्रकृतेर्द्वित्वं च भवतीत्यर्थः। सन्वत्त्वे तु \`सन्यतः' इतीत्त्वं स्यात्। तस्मात्स न विहितः। तदेवाह-- सन्वदितीत्यादिना।



 (22) कुर्भ्रश्च ।22।

 कुर्भ्रश्च। चकारद्द्वे इत्यनुवर्तते। भृञ् भरण इत्यस्मात्कुप्रत्ययो भवति, प्रकृतेर्द्वित्वं चेत्यर्थः। भरतीति बभ्रुः। कोशमाह--- बभ्रुर्मुन्यन्तरे इति। धरणिकोशोऽयम्। ननु चक्रुरित्यादि कथमित्याशङ्कायामाह-- चादन्यतोऽपीति। अन्येभ्योऽपि धातुभ्यः कुप्रत्ययः , प्रकृतिद्वित्वं च भवतीत्यर्थः। जघ्नुरिति। \`गमहने'त्युपधालोपऋ।



 (23) पॄभिदिव्यधगृधिधृषिभ्यः ।23।

 पॄभिदि। पॄ पालनपूरणयोः, भिदिर् विदारणे, व्यध ताडने, गृधु अभिकाङ्क्षायां , ञि धृषा प्रगाल्भ्ये, एषां द्वन्द्वात्पञ्चमी। एभ्यः कुः स्यात्। पुरुरिति। कुप्रत्यये परतः \`उदोष्ठ्यपूर्वस्य इत्युत्वम्। रपरत्वम्। विधुरित्यत्र प्रक्रियामाह-- ग्रहिज्येति संप्रसारणमिति। व्यधधातोस्ताडनार्थत्वादाह-- विरहिणमिति। कोशं प्रमाणयति-- विधः शशाङ्क इत्यादिना। विश्वकोशोऽयम्।



 (24) कृग्रोरुच्च ।24।

 कृग्रोरुच्च। डु कृञ् करणे, गॄ निगरणे इत्याभ्यां कुः स्यात्। उकारोऽन्तादेशश्च। रपरः। कुरुः गुरुरिति रूपम्।



 (25) अपदुःसुषु स्थः ।25।

 अपदुःसुषु स्थः। अप, दुस्, सु एषु उपपदेषु स्थाधातोः कुप्रत्ययः स्यात्। आतो लोपे अपष्ठु दुःष्ठु सुष्ठु इत्यादिरूपम्।



 (26) रपेरिच्चोपधायाः ।26।

 रपेरिच्चोपधायाः। रपधातोः कुप्रत्ययः स्यात्, उपधाया इकारादेशश्च।



 (27) अर्जिदृशिकम्यमिपशिबाधामृजिपशितुक्‌धुक्दीर्घहकाराश्च ।27।

 अर्जिदृशि। अर्ज अर्जने, दृशिर् प्रेक्षणे, कमु कान्तौ, अम गत्यादिषु, पशि नाशने, सौत्रोऽयं धातुः, बाधृ लोडने, एषां षण्णां द्वन्द्वात् षष्ठी। एभ्यः कुप्रत्ययः स्यात्, तत्संनियोगेन प्रकृतिभूतानां षण्णामर्ज्यादीनां मध्ये \`अर्जिदऋश्योः ऋज पश एतौ सर्वादेशौ, कमेस्तुगागमः। अमेर्धुगागमः। पशिरिदित्। इदित्त्वान्नुम्। दीर्घोऽनेन विधीयते। बाधधातोरन्त्यस्य हकारादेशः। एकापि षष्ठी विषयभेदाद्भिद्यत इत्युक्तत्वात्। षष्ठ्या आदेशागमयोरन्वयः। कन्तुर्मदनः।



 (28) प्रथिम्रदिभ्रस्जांसंप्रसारणं सलोपश्च ।28।

 प्रथिम्रदिभ्रस्जाम्। प्रथ प्रख्याने, म्रद मर्दने, भ्रस्ज पाके, एभ्यः कुप्रत्ययः स्यात् संप्रसारणं च। भ्रस्जधात्ववयवसकारस्य लोपश्चेत्यर्थः। सलोप इत्यन्यत्राऽसंभवात् भ्रस्जधातावेवान्येति। प्रथधातोः कुप्रत्यये संप्रसारणे पृथुरिति रूपम्। भृगुरित्यत्र कुत्वं समर्थयते-- न्यङ्‌क्वादित्वादिति।



 (29) लङ्घवंह्योर्नलोपश्च ।29।

 लङ्घिबंह्योर्नलोपश्च। लघि गतौ, बहि वृद्धौ, आभ्यां कुप्रत्ययः स्यात्, नकारलोपश्च। लघु बहु इति रूपम्। लघु इत्यत्र विशेषमाह-- वालमूलेति। लइति षष्ठ्यन्तम्। एतदवयवस्य लकारस्य रत्वं वा आपद्यत इत्यर्थः। एवं च रघुरिति रूपम्।



 (30) ऊर्णोतेर्नुलोपश्च ।30।

 ऊर्णोतेर्नुलोपश्च। ऊर्मुञ्धातोः कुप्रत्ययः स्यात्, तत्संनियोगेन नुकारस्य लोपश्च। ऊरु इति रूपम्।



 (31) महति ह्रस्वश्च ।31।

 महति ह्रस्वश्च। महति विशेष्ये ह्रस्वश्च भवति। उरु इति रूपम्।



 (32) श्लिषेः कश्च ।32।

 श्लिषेः कश्च। श्लिष आलिङ्गन इत्यस्मात् कुप्रत्ययः, कश्चान्तादेशः। श्लिकुर्भृत्य इति। षस्य कत्वे रूपम्। श्लिकुरित्यस्यार्थान्तरमाह-- उद्यतो ज्योतिश्चेति।



 (33) आङ्परयोः खनिशॄभ्यां डिच्च ।33।

 आङ्परयोः। आङ्‌पराभ्यां खनु अवदारणे, शॄ हिंसायाम्,आभ्यां कुप्रत्ययः,सच डिद्बवति। डित्त्वाट्टिलोपः। आखुरिति। आखनतीति। \`भूमि'मिति शेषः। परं शृणातीति। शत्रुं हिनस्तीत्यर्थः। पर्शुरित्यत्र व्युत्पत्तिमाह-- पृषोदरादित्वादिति।



 (34) हरिमितयोर्द्रुवः ।34।

 हरिमितयोर्द्रुवः। द्रु गतावित्यस्माद्धातोर्हरिमितयोरुपपदयोः कुप्रत्ययः स्यात्, स डिद्भवति। हरिद्रुरित। कुप्रत्ययः। डित्त्वाट्टिलोपः। मितद्रुरिति चेत्यमेव रूपम्।



 (35) शते च ।35।

 शते च। शतशब्दे चोपपदे द्रुगतावित्यस्माद्धातोः कुप्रत्ययो भवति,सचडिदिति सूत्रार्थ-। टिलोपः। द्रुरित्यत्र कथं कुप्रत्ययः,केवलात्कुप्रत्ययविधेः कुत्राप्यदृष्टत्वादित्यत आह--- बाहुलकादिति।तद्वानिति। \`द्युद्रुभ्यां म'इति मत्वर्थीयो मप्रत्ययः।



 (36) खरूशङ्कुपीयुनीलङ्गुलिगु ।36।

 खरुशङ्कु। खनु अवदारणे, शकि शङ्कायां, पा पाने, निपूर्वो लगि गतौ, लगे सङ्गे, इत्येतेभ्यः पञ्चभ्यो धातुभ्यः कुप्रत्ये एते निपात्यन्ते। निपातनमेवाह-- खनते रेफश्चान्तादेश इति। नकारस्य रेफे आदेशे खररिति रूपम्। खरुरित्यस्यार्थं विवृणोति--काम इत्यादिना। \`खरुः पतिवरा कन्ये'त्यपि बोध्यम्। शङ्कुशब्दं कोशपूर्वकं विवृणोति-- पीयुरिति। ईत्त्वं युगागमश्च निपात्यते। नीलङ्गुरिति। \`नीलङ्गुः स्यात्कृमौ पुंसिभम्भराल्यां तु योषिति'इति मेदनी।



 (37) मृगय्वादयश्च ।37।

 मृगय्वादयश्च। मृगयु इत्यादयः शब्दाः कुप्रत्यान्ता निपात्यन्ते। भृगयुः देवयुरित्यादय उदाहरणम्। आकृतिगण इति। तेन पीलु- पाण्डुरित्यादिसिद्धिः।



 (38) मन्दिवाशिमथिचतिचङ्क्यङ्किभ्य उरच् ।38।

 मन्दिवाशि। मदि स्तुत्यादौ,वाशृ शब्दे, मन्थ विलोडने, चते याचने, चङ्क इति सौत्रो धातुः, अकि लक्षणे ,एभ्य उरच् स्यात्। मन्दुरा। \`वाजिशाला तु मन्दुरा'इत्यमरः। वाशुरेति। \`वाशुरा वाशितारात्र्योः' इति मेदिनी। चङ्कुर इति। \`चङ्कुरः स्यन्दने वृक्षे' इति मेदिनी। ननु अङ्कूरइति कथम्, अनेनोरच्प्रत्यये अङ्कुरशब्दस्यैव साधुत्वादित्याशङ्कायामाह-- खर्जूरादित्वादिति। तेन ऊरप्रत्यये अङ्कूरशब्दोऽपिसाधुरेवेति भावः।



 (39) व्यथेः संप्रसारणं किच्च ।39।

 व्यथेः संप्रसारणं किच्च। व्यथ भयसंचलनयोरित्यस्माद्धातोरुरच् स्यात्। स च कित्। धातोः संप्रसारणं चेत्यर्थः। \`विथुर'इत्युदाहरणम्। न चाऽत्र उरचः कित्त्वविधानेनैव \`ग्रहिज्ये'ति धातोः संप्रसारणे सिद्धे पृथक् संप्रसारणविधानं व्यर्तमिति वाच्यम्, ग्रहिज्येति सूत्रे तवर्गचतुर्थान्तव्यधधातोर्ग्रहणात्, अस्य च तवर्गद्वितीयान्तत्वेन तेनाऽप्राप्तेः।



 (40) मकुरदर्दुरौ ।40।

 मकुरदुर्दुरौ। मकि मण्डने, दॄ विदारणे इत्यनयोः मुकुर दर्दुर इति निपात्यते इत्यर्थः। आद्ये उरच्, धातोरुपाधाया उकारश्च निपात्यते। नन्वेवं कथं मकुर इति, अनेन मुकुर दर्दुर इति निपात्यते इत्यर्थः। आद्ये उरच्, धातोरुपधाया उकारश्च निपात्यते। नन्वेवं कथं मकुर इति, अनेन निपातितस्य उपधाया उत्वस्य नित्यत्वादित्यत आह-- बाहुलकादिति। बाहुलकादुपधाया उत्त्वविकल्प इति भावः। दॄधातोर्निपातनमाह--धातोद्विर्वचनमित्यादिना। दॄधातोर्द्वित्वेगुणे अभ्यासस्योरदत्वे हलादिशेषे अभ्यासस्य रुकि, टिलोपेन अरित्यस्यापहारे उरचि दर्दुर इति रूपमिति भावः। दर्दुरशब्दार्थं विवृण्वन् कोशमाह-- दर्दुरस्तोयदे भेक इत्यादिना। केचित्तु दॄधातोर्गुणो दुगागमश्च उरच्प्रत्यय संनियोगेन निपात्यत इत्याहुः।



 (41) मद्गुरादयश्च ।41।

 मद्गुरादयश्च। मदी हर्षे,बन्धबन्धने, कबृ वर्णे इत्यादय उरजन्ता निपात्यन्त इत्यर्थः। मदी हर्षे इत्स्मादुरच्। तत्संनियोगेन गुगामश्च निपात्यते। कबृ वर्ण इत्यस्मादुरच्, तत्संनियोगेन रुगागमो विधीयते। मित्त्वादन्त्यादचः परो भवति। बन्धुर इति। ननु बन्धूर इति कथमित्यत आह-- खर्जूरादीति। कोकतेर्वा कुक्। कुक्कुरः कुक्कुर इति रूपद्वयम्, वाग्रहणात्कुको वैकल्पिकत्वात्।



 (42) असेरुन् ।42।

 असेरुन्। असुर इति। उरचि प्रकृते उरन् विधानात् स्वरे भेदः। आसुर इत्यत्र प्रक्रियामाह-- प्रज्ञाद्यणिति। स्वार्थिकोऽणिति भावः।



 (43) मसेश्च ।43।

 मसेश्च। मसी परिणामे। \`उर'न्निति शेषः। मसुरा इति रूपम्। मसूरा इति शब्दं साधयति-- मसेरूरन्निति वक्ष्यत् इति।



 (44) शावशेराप्तौ ।44।

 शावशेराप्तौ। शु इति कृताकारलोप आशुशब्दः। तस्मिन्नुपपदे अशू व्याप्तावित्यस्मात् उरन्। आप्तौ गम्यमानायामित्यर्थ-। श्वशुर इति रूपम्। अकमकोशमाह-- पतिपत्न्योरिति।



 (45) अविमह्योष्टिषच् ।45।

 अविमह्योष्टषच् । अव रक्षणे, मह पूजायाम्। आभ्यां टिषच् प्रत्ययो भवति। टचावितौ। टित्त्वं ङीबर्थम्। अविषः अविषी। महिषः महिषी।



 (46) अमेर्दीर्घश्च ।46।

 अमेर्दीर्घश्च। अमधातोष्टषच् भवति, प्रकृतेरकारस्य दीर्घश्च भवति। आमिषमिति रूपम्।



 (47) रुहेर्वृद्धिश्च ।47।

 रुहेर्वृद्धिश्च। रुह बीजजन्मनि इत्यस्मात् टिषच् भवति प्रकृतेर्वृद्धिश्च। रौहिषमिति रूपम्।



 (48) तवेर्णिद्वा ।48।

 तवेर्णिद्वा। तवेति सौत्रो धातुः, अस्माट्टिषच्, स च णिद्विकल्पेन भवतीत्यर्थः। णित्त्वपक्षे उपधावृद्धिः। तदभावे वृद्ध्यभावः।



 (49) नञि व्यथेः ।49।

 नञि व्यथेः। नञि उपपदे व्यथधातोः टिषच् भवति। अव्यथिषः। टित्त्वात् स्त्रियां ङीप्। अव्यथिषी।



 (50) किलेर्बुक् च ।50।

 किलेर्बुक् च। किलधातोः टिषच् प्रकृतिभूतधातोर्बुगागमश्च। किल्बिषमिति रूपम्।



 (51) इषिमदिमुदिखिदिच्छिदिभिदिमन्दिचन्दितिमिमिहिमुहिमुचिरुचिरुधिबन्धिशुषिभ्यः किरच् ।51।

 इषिमदि। इषु इच्छायां, मदी हर्षे, मुद हर्षे, खिद दैन्ये, छिदिर् द्वैधीकरणे, भिदिर् विदारणे, मदि स्तुत्यादौ, चदि आह्लादे, तिमि आर्द्रीभावे , मिह सेचने, मुह वैचित्ये ,मुच्लृ मोक्षणे, रुच दीप्तौ, रुधिर् आवरणे, बन्ध बन्धने , शुष शोषणे, एषां द्वन्द्वात्पञ्चमी। एभ्यः किरच् स्यात्। इषिर इति। कित्त्वान्न लघूपधगुणः। इषिर इति। कित्त्वान्न लघूपधगुणः।



 (52) अशेर्णित् ।52।

 अशेर्णित्। अश भोजन इत्यस्मात्किरच् स्यात्, स च णिद्भवति, णित्त्वादुपधावृद्धिः। आशिर इति रूपम्।



 (53) अजिरशिशिरशिथिलास्थरस्फिरस्थविरखदिराः ।53।

 अजिरशिशिर। अज गतिक्षेपणयोः, शश प्लुतगतौ, श्रथ मोचने, ष्ठा गतिनिवृत्तौ, स्फायी वृद्धौ, ष्ठा गतिनिवृत्तौ , खद हिंसायाम्, एभ्यः किरचि कृते निपातनमिदम्। प्रथमतोऽज गतिक्षेपणयोरित्यस्मात् किरच प्रकृतेर्वीभावाऽभावो निपात्यते। शिशिरमित्यत्राह-- शशेरुपधाया इति। शश प्लुतगतावित्यस्मात्किरचि उपधाभूतस्याऽकारस्य स्थाने इत्त्वं निपात्यते। शिशिर इति रूपम्। शिथिलशब्दे आह-- श्रथेत्यादिना। प्रत्ययस्थस्य रेफस्य लत्वम्। शिथिलमिति रूपम्। स्थिरस्फिरशब्दयोराह--ष्ठास्फाय्योरिति। स्थविरशब्दे आह-- तिष्ठतेरिति। तिष्ठतेः किरचि तत्संनियोगेन धातोर्वूक् , आकारस्य ह्रस्वश्च निपात्यत इत्यर्थः। खदिरो वृक्षभेदः। शिबिरशब्दं साधयति-- शीङ इति। शीङ् स्वप्ने इत्यस्मात् किरचि प्रकृतेर्युक् ईकारस्य ह्रस्वत्वं च निपात्यते। शिबिरमिति रूपम्।



 (54) सलिकल्यनिमहिभडिभण्डिशण्डिपिण्डितुण्डिकुकिभूभ्य इलच् ।54।

 सलिकल्यनिमहि। षल गतौ, कलि सङ्ख्याने, अन प्रापणे, मह पूजायां, भडि परिभाषणे ,भडि कल्याणे , शडि रुजायां, पिडि सङ्घाते, तुडि तोडने, कुक आदाने, भू सत्तायाम्। सलिलमिति। सलतीति सलिलमिति। निम्नप्रदेशमिति शेषः। तलस्य निम्नगत्वादिति भावः। \`सलिलं कमलं जल'मित्यमरः। कलिलमिति। \`कलिलं गहनं समे' इत्यमरः। अनिलो वायुः। महिलेति। पूज्येत्यर्थः। ननु कतं महेलेति, इलचि इत्यस्य साधनादित्यत आह-- पृषोदरादित्वादिति। इकारस्य गुण इति भावः। तथा च श्रीहर्षः--- \`परमहेलारतोऽप्यपारदास्किः' इति प्रायुङ्क्त। परस्य महेला स्त्री तस्यां रतोऽपि अपारदारिक इति विरोधाभासाऽलङ्कारः। परमा उत्कृष्टा हेला क्रीडा तस्यां रत इति विरोधपरिहारः। कुट कौटिल्ये इत्यस्यानुपादानादाह-- बाहुलकादिति।



 (55) कमे पश्च ।55।

 कमेः पश्च। कमु कान्तावित्यस्मात् इलच्स्यात्, तत्सन्नियोगेन धातोः पकारोऽन्तादेशो भवति। कपिल इति रूपम्। \`कपिला रेणुकायां च शिंशपागोविशेषयोः। पुण्डरीककरिण्यां स्त्री वर्णभेदे त्रिलिङ्गम्। नाऽनले वासुदेवे च मुनिभेदे च कुक्कुरे' इति मेदिनी।



 (56) गुपादिभ्यः कित् ।56।

 गुपादिभ्यः कित्। गुपू रक्षणे, तिज निशाने, गुहू संवरणे, एभ्य इलच्, सच कित्। कित्त्वान्नलघूपधगुणः। गुपिलः। तिजिलः। गुहिलः।



 (57) मिथिलादयश्च ।57।

 मिथिलादयश्च। मिथिलादय इलच्प्रत्ययान्ता निपात्यन्ते। मिथिला इत्यत्र मन्थ विलोडने इत्यस्मात् इलचि तस्य कित्त्वादनुनासिकलोपोऽकारस्य इकारो निपात्यते। पथे गतावित्यस्मात्पथिल इति रूपम्।



 (58) पतिकठिकुठिगडिगुडिदंशिभ्य एरक् ।58।

 पतिकठिकुठि। पत्लृ गतौ,कठ कृच्छ्रजीवने, कुठि कृच्छ्रजीवने, गड सेचने , गुज रक्षायां,दंश दशने,एषां द्वन्द्वात्पञ्चमी। एभ्य एरक् स्यात्। पतेरः , कुठेरः, कुठेरः। ननु कुठिधातोरिदित्त्वात् \`इदितो नुम्धातो' रिति नुम् स्यादत आह-- बाहुलकादिति।



 (59) कुम्बेर्नलोपश्च ।59।

  कुम्बेर्नलोपश्च। कुबि आच्छादने इत्यस्मात् एरक्। कुबेर इति रूपम्।

 (60) शदेस्त च ।60।

 शदेस्तच। शद्लृ शातन इत्यस्मात् एरक् स्यात्, तकारश्चान्तादेशः। शतेर इति रूपम्।



 (61) मूलेरादयः ।61।

 मूलेरादयः। एरगन्ता निपात्यन्ते। मूलेर इति। मूलप्रतिष्ठायामित्यस्मादेरक्। गुधेर इति। गुध परिवेष्टने। गुहेर इति। गुहू संवरणे। मुहेर इति। मुह वैचित्ये।



 (62) कबेरोतच् पश्च ।62।

 कबेरोतच् पश्च। कबेरोतच् पश्चेति छेदः। कबृ वर्णे इत्यस्मात् ओतच्सयात्पकारश्चान्तादेशः। कपोतः पक्षिविशेषः। \`कपोतः स्याच्चित्रकण्ठे पारावतविहङ्गयोः'इति मेदिनी।



 (63) भातेर्डवतुः ।63।

 भातेर्डवतुः। भातेरितिभा दीप्तावित्यस्य श्तिपा निर्देशः। भवानिति। सर्वनामशब्दोऽयम्।



 (64) कठिचकिभ्यामोरन् ।64।

 कठिचकिभ्यामोरन्। कठ कृच्छ्रजीवने चक तृप्तौ, आभ्यामोरन्प्रत्ययः स्यात्।कठोरः चकोर इति रूपम्।



 (65) किशोरादयश्च ।65।

 किशोरादयश्च। एते ओरन्प्रत्ययान्ता निपात्यन्ते। किंपूर्वस्येति। किंपूर्वस्य शॄ हिंसायामिति धातोरोरन्। तस्मिन्परे शृणातेः टिलोपः किंशब्दान्तस्य मकारस्य लोपश्च निपात्यत इत्यर्थः। सहोर इति। षह मर्षणे इत्यस्मान्निपातनम्।



 (66) कपिगडिगण्डिकटिपटिभ्य ओलच् ।66।

 कपिगडि। कपि चलने, गड सेचने, गडि वदनैकदेशे,कटे वर्षावरणयोः , पट गतौ, एषां द्वन्द्वात्पञ्चमी। एभ्यः कोलच्प्रत्ययो भवति। कपोलः गडोलः गण्डोलः कटोलः पटोः। ननु कपि चलन इत्यस्य इदित्त्वान्नुम्स्यादित्यत आह--कपीति निर्देशादिति। कम्पीति निर्देशे कर्तव्ये नोपकरणपूर्वकं निर्देशो नलोपविवक्षार्थं भवतीति भावः।



 (67) मीनातेरूरन् ।67।

 मीनातेरूरन्। गुणे अयादेशे मयूर इति रूपम्।



 (68) स्यन्देः संप्रसारणं च ।68।

 स्यन्देः संप्रसारणं च। स्यन्दू प्रस्रवण इत्यस्मात् ऊरन्प्रत्ययो भवति, प्रकृतिभूतस्य स्यन्दू इत्यस्य संप्रसारणं च भवति। सिन्दूरमिति रूपम्। \`सिन्दरूपस्तरुभेदे स्यात् सिन्दूरं रक्तचूर्णके इति मेदिनी।



 (69) सितनिगमिमसिसच्यविधाञ्क्रुशिभ्यस्तुन्‌ ।69।

 सितनिगमि। षिञ्बन्धने, तनु विस्तारे , गम्लृ गतौ, मसी परिणामे, सच समवाये, अव रक्षणे, डु धाञ्धारणपोषणयोः , क्रुश आक्रोशे, एषां द्वन्द्वात्पञ्चमी। एभ्यस्तुन्तप्रत्ययो भवतीत्यर्थः। सेतुः। ननु इडागमः स्यादिति आह-- तितुत्रेति नेडिति। अव रक्षणे इत्यस्मात्तुनि आह-- ज्वरत्वरेत्यूठिति। अव् तु इति स्थिते वकारस्य संप्रसारणे उकारे गुणे ओतुरिति रूपम्। मतान्तरे आह-- बाहुलकादिति। क्रोष्टुशब्दात्सुप्रत्यये तृज्वत्क्रोष्टुरित्यस्य प्रवृत्तेराह-- क्रोष्टेति।



 (70) पः किच्च ।70।

 पः किच्च। पितुरिति। तुनः कित्त्वादित्त्वम्।



 (71) अर्तेश्च तुः ।71।

 अर्तेश्च तुः। ऋ गतौ। तुनि प्रकृते तुविधानं स्वरार्थम्।



 (72) कमिमनिजनिगाभायाहिभ्यश्च ।72।

 कमिमनिजनि। कमु कान्तौ, मन ज्ञाने, जनी प्रादुर्भावे, गै शब्दे, भा दीप्तौ, या प्रापणे, हि गतौ, एषां द्वन्द्वात्पञ्चमी। एभ्यस्तुप्रत्ययः स्यात्। ततन्तुः, मन्तुः जन्तुः पातुः भातुः यातुः हेतुरिति। कन्तुरिति पूर्वोक्त-- \`अर्जिदृशि' इत्यादिसूत्रेण कुप्रत्यतुकोर्निपातनात् सिद्धे पुनरुक्तिर्व्युत्पत्तिवैचित्र्याय।



 (73) चायः किः ।73।

 चायः किः। \`चायृ पूजानिशामनयो'रित्स्मात्तुप्रत्ययः , प्रकृतेः किरादेशश्च। गुणे केतुरिति रूपम्।



 (74) आप्नोतिर्ह्रस्वश्च ।74।

 आप्नोतेर्ह्रस्वश्च। आप्लृ व्याप्तावित्यस्मात्तुप्रत्ययः, प्रकृतेर्ह्रस्वश्च भवति। अप्तुः शरीरमिति। आप्नोतीति विग्रहः।



 (75) वसेस्तुन् ।75।

 वसेस्तुन्। वस निवास इत्यस्मात्तुन्स्यात्। वस्तु।



 (76) अगारे णिच्च ।76।

 अगारे णिच्च। अगारे वाच्ये वसधातोर्यमानस्तुन्प्रत्ययो णिद्भवतीत्यर्थः। णित्त्वादुपधावृद्धिः।



 (77) कृञः कतुः ।77।

 कृञः कतु। डु कृञ्करणे इति धातोः कतुप्रत्ययो भवति। तस्य कित्त्वाद्गुणाऽभावे यणादेशे च ऋतुरिति रूपम्।



 (78) एधिवह्योश्चतुः ।78।

 एधिवह्योश्चतुः । एध वृद्धौ, वह प्रापणे, आभ्यां चतुः स्यात्। एधतुः वहतुः।



 (79) जीवेरातुः ।79।

 जीवेरातुः। जीव प्राणने, अस्मादातुप्रत्ययः। जीवातुः।



 (80) आतृकन्वृद्धिश्च ।80।

 आतृकन्वृद्धिश्च। जीवेरित्यनुवर्तते। जीव प्राणने इत्यस्मादातृन्प्रत्ययो भवति, प्रकृतेरिको वृद्धिश्च भवति। जैवातृक इति रूपम्।



 (81) कृषिचमितनिधनिसर्जिखर्जिभ्य ऊः ।81।

 कृषिचमितनि। कृष विलेखने, चमु अदने, तनु विस्तारे, धन धान्ये, सृज विसर्गे इत्यस्य न ग्रहणं तस्य इका निर्देशेऽपि इकः कित्त्वाद्गुणाभावे सृजीत्येव निर्देष्टव्यत्वात्, किंतु सर्ज सर्जन इत्यस्य ग्रहणं, खर्ज व्यथने, एषां द्वन्द्वात्पञ्चमी। रभसकोशमाह-- कर्षूः पुंसीति। \`कर्षुः पुमान्करीषाग्नौ कर्षूर्नद्यां स्त्रियां मता' इति मेदिनी। चमूः सेना। तनूरिति। \`स्त्रियां मूर्तिस्तनुस्तनूः' इत्यमरः।



 (82) मृजेर्गुणश्च ।82।

 मृजेर्गुणश्च । \`मृजेर्वृद्धि रिति वृद्ध्यभावः, ऊप्रत्ययसंनियोगेन गुणो विधीयते। मर्जूरति रूपम्।



 (83) वहो धश्च ।83।

 वहो धश्च। वह प्रापण इत्यस्मादूप्रत्ययः। तत्संनियोगेन धातोर्धकारोऽन्तादेशश्च। वधूरिति। \`वधूः स्नूषा नवोढा स्त्री भार्यापृक्काङ्गनासु चे'ति विश्वः।



 (84) कषेश्छश्च ।84।

 कषेश्छश्च। कष हिंसायां, अस्मादूप्रत्ययो भवति, तत्संनियोगेन छकारश्चान्तादेशः। कच्छूरिति रूपम्। \`कच्छ्वां तु, पाम पामा विचर्चिका' इत्यमरः।



 (85) णित्कसिपद्यर्तेः ।85।

 णित्कसिपद्यर्तेः। कस गतौ, पद गतौ, ऋ गतौ, एषां समाहारद्वन्द्वात्पञ्चमी। एभ्य ऊप्रत्ययः स्यात्, स च णिद्भवति। णित्कार्यं प्रवर्तयतीत्यर्थः। कासूः शक्तिरिति। \`कासूर्विकलवाचि स्या'दिति मेदिनीकारः।



 (86) अणो डश्च ।86।

 अणो डश्च। अण शब्दे अस्मादूः स्यात्, स च णित्, प्रकृतेर्डकारश्चान्तादेशो भवतीत्यर्थ-। आडूरिति रूपम्।



 (87) नञि लम्बेर्नलोपश्च ।87।

 नञि लम्बेर्नलोपश्च।अवस्रंसनार्थकाल्लबिधातोर्नञि उपपदे ऊप्रत्ययो भवति, स च णित्, धातारिदित्त्वाल्लब्धस्य नकारस्य लोपश्च भवतीत्यर्थः। न लम्बते = नावस्रंसते जले इत्यर्थेऽनेन उप्रत्ययेऽनुनासिकलोपे च \`अतः उपधायाः' इत्यनेनोपधावृ्धौ अलाबूरिति रूपम्।



 (88) के श्र एरङ् चाऽस्य ।88।

 के श्र एरङ् चास्य। शॄ हिंसाया'मित्यस्य श्र इति पञ्चम्यन्तम्। शेषं स्पष्टम्। ननु कशेरुरिति कथम्, ऊप्रत्ययस्यैवानुशासनादित्यत आह-- बाहुलकादिति।



 (89) त्रो दुट् च ।89।

 त्रो दुट् च। तॄ प्लवनतरणयोरित्यस्मादूप्रत्ययः, दुडागमश्च। अयं चागमः प्रत्ययस्य। नन्वेवं प्रत्ययस्य वलादित्वादार्द्धधातुक्तवाच्च इडगमो दुर्वार इति वाच्यं, \`नेड्वशि कृती'ति निषेधात्। केचित्तु \`त्रो दुक्चे' ति पठित्वा ऊप्रत्ययसंनियोगेन प्रकृतेर्दुगागममाहुः। तेषां यद्यपि इडागमाऽभावः सिद्धः, तथापि इगन्तत्वाऽभावादङ्गस्य गुणो न स्यात्। न च \`पुगन्ते' ति गुणो भविष्यतीति वाच्यं, तॄधातोर्ऋकारान्तत्वेन लघूपधत्वाऽभावात्। यदि कथंचिदेतन्ते आग्रहस्तर्हि दुक्चेत्यत्र चकारो दुगागमात्पूर्वं यत्कार्यं भवितव्यं तदपि भवतीति बोधनार्थमिति क्लिष्टकल्पनं शरणम्।



 (90) दरिद्रातेर्यालोपश्च ।90।

 दरिद्रातेर्यालोपश्च । दरिद्रा दुर्गतावित्यस्मादूप्रत्ययः , यालोपश्च भवतीत्यर्थः। या लोप इत्येतद्विवृणोति--इश्च आश्चेति। या औ इत्यत्र वृद्धौ यौ, तयोर्लोप इत्यर्थः।



 (91) नृतिशृध्योः कूः ।91।

 नृतिशृध्योः कूः। नृती गात्रविक्षेपे, शृधु हिंसायाम्, आभ्यां कूप्रत्ययः स्यात्।



 (92) ऋतेरम् च ।92।

 ऋतेरम् च। ऋतिः सौत्रो धातुः। तस्मात्कूप्रत्ययः स्यात्, प्रकृतेरमागमश्चेत्यर्थः। ऋतू इति स्थिते अमागमे ऋकारात्परे सति ऋकारस्य यणि चरन्तूरिति रूपम्।



 (93) अन्दूदृम्भूजम्बूकफेलूकर्कन्धूदिधिषुः ।93।

 अन्दूदृम्भूजम्बू। अदि बन्धने, दृभी ग्रन्थे ईदित्, जन जनने, ला आदाने कफपूर्वः, डु धाञ् धारणपोषणयोः कर्कपूर्वः, षोऽन्तकर्मणि दिधिपूर्वः, एषां समाहारद्वन्द्वात्प्रथमा। एते कूप्रत्ययान्ता निपात्यन्ते। अदिधातोरिदित्त्वान्नुम्। दृभीधातोरीदित्त्वात्कथं नुमित्यत्राह-- निपातनान्नुमिति। केचित् दृन्भूरिति पठन्ति, तन्मतेऽनुस्वाराऽभावोऽपि निपातसाध्य इत्याह-- अनुस्वाराऽभाव इति। जनधातोराह-- जनेर्बुगिति। वुगागमोऽपि कूप्रत्ययसंनियोगेन विधीयत इत्यर्थ-। ततस्चानुस्वारे परसवर्णे मकारे जम्बूरिति रूपम्। ननु कथं जम्बुशब्द इत्यत्राह-- बाहुलकादिति ।



 (94) मृग्रोरुतिः ।94।

 मृग्रोरुतिः। मृङ् प्राणत्यागे, गॄ निगरणे, आभ्याम् उतिप्रत्ययः स्यात्। मरुत्। मरुतशब्दोऽप्यस्ति। तथा च विक्रमादित्यकोशः-- \`मरुतः स्पर्शनः प्राणः समीरो मारुतो मरुत्' इति। एतेन \`कोऽयं वाति स दाक्षिणात्यमरुतः' इति कविराजश्लोके मरुत इत्यनुपपन्नमिति मत्वा दाक्षिणात्यपवन इति पठन्तः प्रत्युक्ताः। \`गरुत्मानित्यत्र \`मादुपधायाः' इत्यनेन वत्वाऽभावस्तु अस्य यवादित्वात् सिद्धः, अयवादिभ्य इति निषेधात्।



 (95) ग्रो मुट् च ।95।

 ग्रो मुट् च। गॄ निगरणे इत्यस्मात् उतिः स्यात्तत्संनियोगेन मुडागमश्च। गर्मुदिति रूपम्। \`गर्मुत् स्त्री' स्वर्णलतयोः' इति कोशादाह-- स्वर्णं लताविशेषश्चेति।



 (96) हृषेरुलच् ।96।

 हृषेरुलच्। हृष हृष्टौ, अस्मात् उल्च्प्रत्ययः स्यात्। हर्षुल इति। लघूपधगुणः। चटुल इति रूपं साधयितुमाह-- बाहुलकादिति। चटतेरिति। चटे वर्षावरणयोरित्यस्मादित्यर्थः।



 (97) हृसृरुहियुषिभ्य इतिः ।97।

 हृसृरुहियषिभ्य इतिः। हृञ्, हरणे, सृ गतौ, रुह बीजजन्मनि, युषि, एषां द्वन्द्वात्पञ्चमी। एभ्य इतिप्रत्यय इत्यर्थः। इकारस्तकारस्येत्संज्ञातः परित्राणार्थः। हरिच्छबादर्थ विवरिषुः विश्वकोशमाह-- हरित्ककुभीति। \`हरिद्दिशि स्त्रियां पुंसि हर्षवर्णविशेषयो'रिति मेदिनीकारः। सरिन्नदीति सुप्रसिद्धम्। रोहिच्छब्दार्तमाह-- मृगविशेषस्य स्त्रीति। \`रोहिन्मृग्यां लताभेदे' इति मेदिन्याम्। ननु युषधातुर्धातुपाठे नोपलभ्यत इत्यत आह-- युषधातुः सौत्र इति।



 (98) ताडेर्णिलुक्च ।98।

 ताडेर्णिलुक्च। तड ताडने चुरादिः। अस्माद्धातोरितिप्रत्ययः स्याण्णिलुक्चेति सूत्रार्थः। तडिदिति। \`तडित्सौदामनी विद्यु'रित्यमरः। \`णेरनिटी'ति सूत्रेणैव लोपे सिद्धेऽनेन लुग्विधानं उपधावृद्ध्यभावार्थम्। लोपे हि प्रत्ययलक्षणेन उपधावृद्धिर्भवेदेव। अत एव च भाव्यत इत्यादौ णिलोपेऽपि वृद्धिर्भवति। ननु ण्यन्तस्य केवलस्य वा तडधातोः सेट्कत्वादिडागमेनैव रूपं सिध्यति, इडाद्यार्द्धधातुकत्वेन णेर्लोपाऽभावेऽपि अनेन पुग्विधानात्। ततश्च तिप्रत्यय एव विधीयतमिति वाच्यम्, तिप्रत्ययमात्रविधाने \`तितुत्रे'ति इण्निषेधप्रसङ्गात्। तस्माद्यथोक्तमेव रमणीयम्। ततश्च तिप्रत्यय एव विधीयतामिति वाच्यम्, तिप्रत्ययमात्रविधाने \`तितुत्रे'ति इण्निषेधप्रसङ्गात्। तस्माद्यतोक्तमेव रमणीयम्।



 (99) शमेर्ढः ।99।

 शमेर्ढः। ननु ढप्रत्यये \`चुटू' इत्यनेन इत्संज्ञा दुर्वारा। किंच \`आयनेयी ति सूत्रेण एयादेशश्च दुर्वारः। किंच वलाद्यार्द्धधातुक्तवादिडागमश्च दुर्वारः। न च ढप्रत्ययस्य वशादिकृत्त्वात् \`नेड्वशि कृती'ति निषेधो भविष्यतीति वाच्यमं, तस्मिन्सूत्रे \`नेड्ववरमनादा'विति परिगणितत्वात्। एवं च शण्ढ इति रूपमसाध्वेवेति शङ्कायामाह-- बाहुलकादिति।



 (100) कमेरठः ।100।

 कमेरठः। कमु कान्तौ, अस्मादठप्रत्ययः स्यात्। कमठ इति रूपम्। जरठशब्दायाह-- बाहुलकादिति। जॄ वयोहानावित्यस्मादठप्रत्ययः। \`जरठः कठिने पाण्डौ कर्कशेऽप्यभिधयव' दिति मेदिनी।



 (101) रमेर्वृद्धिः ।101।

 रमेर्वृद्धिः। रमु क्रीडायामित्य्समादठप्रत्ययः वृद्धिश्चेत्यर्थः। रामठमिति रूपम्।



 (102) शमे खः ।102।

 शमेः खः। शम उपशमे इत्यस्माद्धातोः खप्रत्ययः। बाहुलकादीनादेशाऽभावः। \`शङ्खो निधौ ललाटास्थ्नि' इत्यमरः।



 (103) कणेष्ठः ।103।

 कणेष्ठः। कण निमीलने इत्यस्माट्ठप्रत्ययो भवति। कण्ठः। \`कण्ठो गले संनिधाने ध्वनौ मदनपादपे' इति मेदिनी।



 (104) कलस्तृपश्च ।105।

 कलस्तृपश्च। तृप प्रीणन इत्यस्माद्धातोः कलप्रत्ययः। तृपलेति रूपम्। तृफलेति रूपं साधयति-- चादिति। चकारः तृफधातोः समुच्चायक इति भावः।



 (105) शपेर्वश्च ।105।

 शपेर्वश्च। शप आक्रोशे इत्यस्मात् कलप्रत्ययो भवति। धातोः पकारस्य बकारश्चान्तादेश इत्यर्थः। शबल इति रूपम्।



 (106) वृषादिभ्यश्चित् ।106।

 वृषादिभ्यश्चित्। वृष सेचने, फल गतौ, इत्यादिभ्यः कलप्रत्ययः । स च चिद्भवति। चित्त्वं स्वरार्थम्। नन्वेवमपि सरल इत्यादौ कथं गुणः, प्रत्ययस्य कित्त्वादित्यत आह-- बाहुलकादिति। कम्बलइत्यत्र प्रक्रियामाह-- बुगिति। लङ्गेर्वद्धिश्च। लगि गतौ इत्यस्मात्कलप्रत्ययो भवति, प्रकृतेर्वृद्धिश्च। लाङ्गलमिति रूपम्। कुटिकशिकौतिभ्यः। कुट कौटिल्ये, कश गतिशासनयोः, कु शब्दे , एषां द्वन्द्वात्पञ्चमी। एभ्यः कलप्रत्ययो भवति, तस्य मुडागमश्च भवतीत्यर्थः। कुटमलमित्येव रूपम्। कुड्मलशब्दस्तर्हि असाधुरित्याशङ्कायामाह-- कुडेरपीति। बाहुलकादिति भावः। ननु कोमलमिति कथं, कलप्रत्ययस्य कित्त्वेन गुणाऽसंभवादित्यत आह--बाहुलाकिदिति। एवमन्येऽपि कोसलादयः शब्दा बोध्याः।



 (107) मृजेष्टिलोपश्च ।107।

 मृजेष्टिलोपश्च। कलप्रत्ययस्तत्संनियोगेन टेः ऋजित्यस्य लोपः। मलमिति रूपम्। \`मलोऽस्त्री पापविट्किट्टे कृपणे त्वभिधेयवत्' इति मेदिनी।



 (108) चुपेरच्चोपधायाः ।108।

 चुपेरच्चोपधायाः। \`चुप मन्दायां गतौ' अस्माद्धातोः कलप्रत्यये उपधाया उकारस्य अकारे चपल इति रूपम्।



 (109) शकिशम्योर्निंत् ।109।

 शकिशम्योर्निंत्। शक्लृ शक्तौ, शम उपशमे, आभ्यं कलप्रत्ययः, निच्च भवति। शकलं शमलमिति रूपम्।



 (110) छो गुक् ह्रस्वश्च ।110।

 छो गुक् ह्रस्वश्च। छो छेदने, अस्मात्कलप्रत्ययः, गुगागमः, प्रकृतेरव्यवस्याकारस्य ह्रस्वश्च भवतीत्यर्त-। ननु कथं छागल इति, अनेन ह्रस्वस्य दुर्निवारत्वादित्यत आह-- प्रज्ञादित्वादिति। \`प्रज्ञादिभ्यश्च' इत्यणि छागल इति भवतीत्यर्थः। स्वार्थिकोऽयं प्रत्ययः।



 (111) यमन्ताड्डः ।111।

 यमन्ताड्डः। ञम् प्रत्याहारः। ञमन्ताद्धातोर्डप्रत्ययः स्यात्। दण्ड इति। दमु उपशमे अस्माड्डप्रत्ययः। \`नेड्वशि कृती'ति निषेधादिडागमो न। बाहुलकात् \`चुटू' इतीत्संज्ञा न। \`दण्डोऽस्त्री लगुडेऽपि स्या'दित्यमरः। रण्‍डेति। रमु क्रीडायाम् इत्यस्माड्डप्रत्ययः। \`रण्डा मूषकपर्ण्यां च विधवायां च योषिती'ति मेदिनी। खण्ड इति। खनु अवदारणे। \`खण्डोऽस्त्री शकले नेक्षुविकारमणिभेदयः' इति कोशः। मण्ड इति। मन ज्ञान इत्यस्माड्डप्रत्ययः। \`मण्डः पञ्चाङ्गुले शाकभेदे क्लीबं तु मस्तुनि' इति मेदिनी। वण्ड इति। वन संभक्तावित्यस्माड्डप्रत्ययः। अण्ड इति। अम गत्यादिषु। षण्डइति। दाने इत्यस्माड्डप्रत्ययः। \`धात्वादेः षः सः' इति सत्वमाशङ्क्याह--बाहुलकादिति। गण्ड इति। गम्लृ गतौ। चण्ड इति। चण दाने। पण्ड इति। पण व्यवहारे स्तुतौ च । एवं फाण्ड इत्यादिरूह्यः।



 (112) क्वादिभ्यः कित् ।112।

 क्वादिभ्यः कित्। कुः = कवर्गः, तदादिभ्यो धातुभ्यो जायमानो डप्रत्ययः कित्स्यात्। कुण्डमिति। कुण शब्दोपकरणयोः। डप्रत्ययस्य गुणः। \`अनुनासिकस्य क्विझलोः क्ङिती'ति दीर्घस्तु न भवति, संज्ञापूर्वकविधेरनित्यत्वादिति भावः। \`काण्डोऽस्त्री दण्डबाणाऽर्ववर्गावसरवारिषु' इत्यमरः। गुङ्धातोर्डप्रत्यये गुड इति रूपम्। \`गुडो गोलेक्षुपाकयोः' इत्यमरः। घुण्ड इति। कित्त्वाद्गुणाऽभावः।



 (113) स्थाचतिमृजेरालज्वालञालीयचः ।113।

 स्थाचतिमृजे। ष्ठा गतिनिवृत्तौ, चते याचने, मृजू शुद्धौ, एभ्यः क्रमादालच्, वालञ्, आलीयच् एते प्रत्ययाः स्युः। स्थालं चात्वालः मार्जालीय इति रूपम्। अत्र लचा सिद्धे आलचि आकारोचाचारणं निष्फलमेव। स्थालमिति। \`स्थालं भाजनभेदेऽपि स्थाली स्यात्पादलेखयोःट इति मेदिनी। चात्वाल इति। \`चात्वालो यज्ञकुण्डे स्यात्' इति मेदिनी। मार्जालीय इति। \`मार्जालीयः स्मृतः शूद्रे बिडाले कायशोधने' इति मेदिनी।



 (114) पतिचण्डिभ्यामालञ् ।114।

 पतिचिण्डिभ्यामालञ् । पत्ल- गतौ, चडि कोपे, आभ्यामालञ्प्रत्ययः स्यात्। आलञो ञित्त्वादुपधावृद्धिः। पातालः। पतन्त्यस्मिन्निति पातालः। चण्डालः। इदित्त्वान्नुमि अदुपधत्वाऽभावान्न वृद्धिः। चाण्डाल इति तु प्रज्ञादित्वादबोध्य इति उज्ज्वलदत्तादयो वदन्ति। तदाह---एक इति। अत्राऽस्वरसबीजं तु \`कुलालवरुडनिखादचण्डालाऽमित्रेभ्य' इति वार्तिकतद्भाष्यविरोध एव। तत्र ह्येतेभ्यः स्वार्थेऽण्विहितः।



 (115) तमिविशिबिहिमृणिकुलिकपिपलिपञ्चिभ्यः कालन् ।115।

 तमिविशि। तमु काङक्षायां , विश प्रवेशने, बिड आक्रोशे, मृण हिंसायां , कुल संस्त्याने, कपि चलने,पल गतौ, पचि विस्तारे, एतेषां द्वन्द्वात्पञ्चमीबहुवचनम्। तमाल इति। तमालस्तिलके खङ्गे तापिच्छे वरुणद्रुमे' इति मेदिनी। विशालः। बिडालः. \`आखुर्बिडालो मार्जारः' इत्यतरः। मृणालः। कुलालः। \`कुलालः ककुभे कुम्भकारे' इति मेदिनी।



 (116) पतेरङ्गच् पक्षिणि ।116।

 पतेरङ्गच्पक्षिणि। पत्लृ गतौ इत्यस्मादङ्गच्प्रत्ययः, पक्षिणि वाच्य इत्यर्थः। पतङ्ग इति। \`पतङ्गः शलभे शालिप्रभेदे पक्षिसूर्ययोः' इति मेदिनी।



 (117) तरत्यादिभ्यश्च ।117।

 तरत्यादिभ्यः। अङ्गजित्यनुवर्तते। तरत्यादिभ्यो धातुभ्योऽङ्गच्प्रत्ययः स्यादित्यर्थः। तरतीति। तॄ प्लवनतरणयोरित्यस्य श्तिपा निर्देशः। लवङ्गमिति। लूञ्छेदने इत्यस्मादङ्गच्। आकृतिगणोऽयम्।



 (118) बिडादिभ्यः कित्।118।

 बिडादिभ्यः कित्। बिड आक्रोशे इत्यादिभ्यो धातुभ्यो जायमानोऽङ्गच्प्रत्ययः किद्भवतीत्यर्थः। बिडङ्ग इति। कित्त्वान्न गुणः। \`बिडङ्गस्त्रिष्वभिज्ञे स्यात्कृमिघ्ने पुंनपुंसक'मिति मेदिनीकारः। मृदङ्ग इति। मृद क्षोदे इत्यस्मात्प्रत्ययः। तस्य कित्त्वान्न गुणः। कुरङ्ग इति। प्रत्यये परत उत्वं साधयति-- बाहुलकादिति। कुर शब्दे इत्यस्मादङ्गच्‌प्रत्यये तु महल्लाघवम्।



 (119) सृवृञोर्वृद्धिश्च ।119।

 सृवृञोर्वृद्धिश्च। सृ गतौ, वृञ् वरणे, आभ्यामङ्गच्प्रत्ययः,प्रकृतेधातोर्वृद्धिश्चेत्यर्थः। सारङ्ग इति। \`सारङ्गः पुंसि हरिणे चातके शबले त्रिषु' इति मेदिनी।



 (120) गन् गम्यद्योः ।120।

 गन् गम्यद्योः। गम्लृ गतौ, अद भक्षणे, आभ्यां गन्प्रत्ययः स्यात्। गङ्गा। अद्गः। बाहुलकादङ्गादयोऽपि । अमधातोर्गन्‌प्रत्ययः।



 (121) छापूखडिभ्यः कित् ।121।

 छापूखडिभ्यः कित् । छो छेदने, पूङ् पवने, ख़ड भेदने , आहत्य त्रिभ्यो धातुभ्यो गन्प्रत्ययो भवति। स च कित्स्यात्। छागः पूग इति। छागः पूगइति। कित्त्वाद्गुणाऽभावः। छायते छिद्यते यज्ञार्थमिति छागः। पूयते मुखमनेनेति पूगः। \`पूगः क्रमुकबृन्दयोः' इत्यमरः। खड्ग इति। \`खड्गो गण्डकशृङ्गाऽसिबुद्धभेदेषु गण्डके' इति मेदिनी।



 (122) भृञः किन्नुट् च ।122।

 भृञः किन्नुट् च । भृञः किन्नुट् च । भृष्भरणे, अस्माज्जायमान गन्प्रत्ययः, किद्भवति नुडागमश्च भवतीत्यर्थः। \`छापूखडिभ्यः कित्' इति पूर्वसूत्रात्कित्यनुवर्तमाने पुनरिह किद्ग्रहणं विस्पष्टार्थम्। \`भृङ्गो धूम्याटषिङ्गयोः ' इति मेदिनी।



 (123) शृणातेर्ह्रस्वश्च ।123।

 शृणातेर्ह्रस्वश्च। शॄ हिंसायामस्माद्धातोर्ग्नप्रत्ययो भवति। धातोर्ह्रस्वश्च भवति। प्रत्ययस्य च कित्त्वं नुट् चेत्यर्थः। शृङ्गमिति रूपम्। \`शृङ्गं प्रभुत्वे शिखरे चिह्नेक्रीडाम्बुयन्त्रके। विषाणोत्कर्षयोश्चाऽथ शृङ्गः स्यात्कूर्चशीर्षके। स्त्री विषायां स्वर्णमीनभेदयोः ऋषभौषधौ' इति मेदिनी।



 (124) गण् शकुनौ ।124।

 गण्शकुनौ। शृणातेरित्यनुवर्तते। शकुनौ वाच्ये शृणातेर्गन्प्रत्ययो नुडागमश्च। शार्ङ्ग इति। णित्त्वात् \`अचो ञ्णिती'ति वृद्धिः, नुटोऽनुस्वारपरसवर्णौ। शार्ङ्गः पक्षी। शार्ङ्गं धनुरिति तु \`शृङ्गस्य विकार इत्यर्थे बोध्यम्.



 (125) मुदिग्रोर्गग्गौ ।125।

 मुदिग्रोर्गग्गौ। मुद हर्षे, गॄ निगरणे। आभ्यां यथासङ्ख्यं गक् ग एतौ प्रत्ययौ स्तः। मुद्गः सस्यविशेषः। द्राविडभाषायां \`पयरु' इति प्रसिद्धः। गकः कित्त्वान्नोपधागुणः। गर्ग इति। मुनिविशएषः। गप्रत्यये गुणः। एतदर्थमेव गक् ग इति पृथग्विहितौ।



 (126) अण्डन् कृसृभृवृञः ।126।

 अण्डन्कृसृभृवृञः। डु कृञ्करणे, सृ गतौ, भृञ्भरणे, वृञ्वरणे, एषां समाहारद्वन्द्वात्पञ्चमी। एभ्यः अण्डन्प्रत्ययः स्यात्। करण्ड इति। प्रत्यये परतो गुणः।



 (127) शॄदॄभोऽदिः ।127।

 शॄदॄभसोऽदिः। शॄ हिंसायां, दॄ विदारणे, भस भर्त्सनदीप्त्योः, एभ्यः अदिप्रत्ययः। इकार उच्चारणार्थः। शरदिति। प्रत्यये परतो गुणः। \`शरत्स्त्री वत्सरेऽप्यृतौ' । दरत्स्त्रियां प्रपाते च भयपर्वतयोरपि'। \`भसत्स्त्री भावस्वरे योनौ' इति मेदिनी।



 (128) दृणातेः षुग्ध्रस्वश्च ।128।

 दृणातेः षुक् ह्रस्वश्च। दॄ विदारणे इत्यस्मात् अदिप्रत्ययः , प्रकृतेः षुगागमो ह्रस्वश्च भवतीति सूत्रार्थः। दृषिदिति रूपम्।



 (129) त्यजितनियजिभ्यो डित् ।129।

 त्यजितनियजिभ्यो डित्। त्यज हानौ, तनु विस्तारे, यज देवपूजादौ, एभ्यो जायमानः अदिप्रत्ययो डित् भवति। त्यदिति। अदिप्रत्ययस्य डित्त्वाट्टिलोपः।



 (130) एतेस्तुट् च ।130।

 एतेस्तुट् च। इण्गतावित्यस्मादिप्रत्ययः, तस्य तुडागमश्च भवतीत्यर्थः। एतदिति रूपम्।



 (131) सर्तेरटिः ।131।

 सर्तेरटिः। सृ गतावित्यस्मादटिप्रत्ययः। सरट्‌शब्दार्थं विवृण्वन्कोशमाह-- सरट् स्याद्वातमेघयोरिति।



 (132) लङ्घेर्नलोपश्च ।132।

 लङ्घेर्नलोपश्च। लघि शोषणे, अस्मादटिप्रत्ययः, नकारस्य लोपश्च।



 (133) पारयतेरजिः ।133।

 पारयतेरजिः। पारधातुश्चुरादिण्यन्तः। अस्मादजिप्रत्ययः स्यादित्यर्थ-। पारगिति। अजिप्रत्यये \`णेरनिटी'त्यनेन णिलोपः। तस्य प्रत्ययलक्षणेन उपधावृद्धिर्भवत्येव। कुत्वे रूपम्।



 (134) प्रथेः कित्संप्रसारणं च ।134।

 प्रथेः कित्संप्रसारणं च। प्रथ प्रख्याने, अस्मादजिप्रत्ययः, स च किद्भवति, धातोः संप्रसारणं च। पृथक्। स्वरादिपाठादिति। पृथग्विधानार्थ इति पाठादिति भावः।



 (135) भियः षुक् ह्रस्वश्च ।135।

 भियः षुक् ह्रस्वश्च। ञि भी भये इत्यस्मादजिप्रत्ययः , प्रकृतेः षुगागमश्च भवतीत्यर्थः। भिषगिति रूपम्।



 (136) युष्यसिभ्यां मदिक् ।136।

 युष्यसिभ्यां मदिक्। धातुपाठे युषधातोरदर्शनादाह-- युष्सौत्रो धातुरिति। असु क्षेपणे दिवादिः। आभ्यां मदिक्प्रत्ययः। युष्मदिति रूपम्। अस्मदिति च रूपम्। त्वम् अहमिति। \`त्वाहौ सौ' इति त्वाहादेशाविति भावः।



 (137) अर्तिस्तुसुहुसृधृक्षिक्षुभायावापदियक्षिनीभ्यो मन् ।137।

 अर्तिस्तुसुहु। ऋ गतौ, ष्टुञ् स्तुतौ,षुञ् अभिषवे , हु दानादनयोः, सृ गतौ, धृञ्धारणे, क्षि क्षये, टु क्षु शब्दे , भा दीप्तौ, या प्रापणे, वा गतिगन्धनयोः, पद गतौ, यक्ष पूजायां चुरादिः, णीञ्प्रापणे एषां द्वन्द्वात्पञ्चमी। एभ्यो मन्प्रत्ययो भवति। अर्म इति। मन्प्रत्यये गुणे च रूपम्। स्तोम इति। सङ्घात इत्यर्थः। सोम इति। \`सोमस्तुहिनदीधितौ'। क्षौमशब्दं साधयितुमाह-- प्रज्ञाद्यणीति।



 (138) जहातेः सन्वदालोपश्च ।138।

 जहातेः सन्वदालोपश्च। अव रक्षणादौ, अस्मान्मन्प्रत्ययः, मन्प्रत्ययस्य टेर्लोपश्चेत्यर्थः। ननु टिलोपश्चेत्यत्र अस्मिन्नेव सूत्रे विधेयभूतस्य मन्प्रत्ययस्यः, स च सन्वद्भवति। आकारलोपश्च। जिह्म इति रूपम्।



 (139) अवतेष्टिलोपश्च ।139।

 अवतेष्टिलोपश्च। अव रक्षणादौ, अस्मान्मन्प्रत्ययः, मन्प्रत्ययस्य टेर्लोपश्चेत्यर्थः। ननु टिलोपश्चेत्यत्र अस्मिन्नेव सूत्रे विदेयभूतस्य मन्प्रत्ययस्योद्देश्यत्वं न स्यात्, अतष्टिलोप इत्यत्र प्रकृतेरेवोद्देश्यत्वं स्यादित्यत आह-- अन्यथेति। प्रकृतेष्टिलोपाङ्गीकार इत्यर्थ-। डिदित्येवेति। \`टे'रिति टिलोपसंभवादित्यर्थः। ज्वरत्वरेत्यूठाविति। वकारस्य उपधायाश्च स्थाने इत्यर्थः। तयोरिति। अकारवकारस्थानिकयोरूठोरित्यर्थः। प्रत्येकमूठ् इति पक्षाभिप्रायेणेदम्। उपधावकारयोः स्थाने ेक एवोठिति मते तु न कापि विप्रतिपत्तिः। अस्याऽव्ययत्वे साधकमाह-- चादिपाठादिति। तन्नेति। तन्मतं खण्डयति--तेषामसत्त्वादिति।



 (140) ग्रसेरा च ।140।

 ग्रसेरा च। ग्रसु अदने, अस्मान्मन्प्रत्ययः धातोराकारश्चान्तादेशः।ग्राम इति रूपम्।



 (141) अविसिविसिशुषिभ्यः कित् ।141।

 अविसिवि। अव रक्षणादौ, षिवु तन्तुसन्ताने, षिञ्बन्धने, शुष शोषणे, एभ्यो मन्स्यात्स च कित्। ऊठादिकं पूर्ववत्। ऊममिति। अवधातोर्मन्प्रत्यये ज्वरत्वरेत्यूठि सवर्णदीर्घे रूपम्। स्यूम इति। षिवुधातोर्मन्प्रत्यये च्छ्वोरिति वस्य ऊठि यणि रूपं बोध्यम्। सिम इति। षिञ्धातो रूपम्। सर्वादिगणे पठितोऽयम्।



 (142) इषियुधोन्धिदसिश्याधूसूभ्योमक् ।142।

 इषियुधीन्धि। इष गतिहिंसादानेषु, युध संप्रहारे, ञि इन्धी दीप्तौ, दसु उपक्षये श्यैङ्गतौ, धूञ्कम्पने, षूञ्प्राणिगर्भविमोचने, एषां द्वन्द्वात्पञ्चमी। युध्म इति। \`युध्मो धनुषि संयुगे' इति मेदिनी। दस्म इति। \`दस्मस्तु यजमाने स्यादपि चौरेहुताशने' इति मेदिनी। श्याम इति। \`त्रिषु श्याम हरित्कृष्णौ श्यामा स्याच्छारिवा निशा' इत्यमरः।



 (143) युजिरुचितिजां कुश्च ।143।

 युजिरुचितिजाम्। युजिर् योगे, रुच दीप्तौ, तिज निशाने, एषां द्व्न्द्वात्षष्ठी। एभ्यो मक्प्रत्ययः स्यात्, अन्त्यस्य च कुत्वम्।



 (144) हन्तेर्हि च ।144।

 हन्तेर्हि च। हन हिंसागत्योः, अस्माद्धातोर्मक्, धातोर्हिरादेशश्च।



 (145) भियः षुग्वा ।145।

 भियः षुग्वा। ञि भी भये। अस्माद्धातोर्मक्स्यात्। धातोः षुगागमश्च वा स्यात्। भीम इति। षुगभावे रूपम्। भीष्म इति। षुकि रूपम्।



 (146) घर्मः ।146।

 घर्मः। मकि घर्म इतिनिपात्यत इत्यर्थः। प्रकृतिप्रत्ययविभागेन दर्शयति-- घृधातोर्मगिति। घृ क्षरमदीप्त्योरित्यस्मादिति भावः। मकः कित्त्वेन क्ङिति चेति निषेधादाह-- गुणश्चेति।



 (147) ग्रीष्मः ।147।

  ग्रीष्मः। ग्रसु अदने, अस्मात् मकि निपातोऽयम्, उपधाया ईत्त्वं निपात्यत इति भावः।



 (148)प्रथेः षिवन् संप्रसारणं च ।148।

प्रथेः षिवन्संप्रसारमं च। प्रथ प्रख्याने, अस्माद्धातोः षिवन्प्रत्ययः, धातोः संप्रसारणं चेत्यर्थः। षिवनः षित्त्वान्ङीष्। षवन्नित्येक इति। प्रथधातोः षवन्प्रत्यय इत्यर्थः। तथात्वे तु पृथवी इति रूपम्। पृथवी पृथवी पृथ्वी'त्यमरः।



 (149) अशूप्रषिलटिकणिखटिविशिभ्यः क्वन् ।150।

 अशूप्रषिलटि। अशू व्याप्तौ, प्रुष स्नेहनादौ, लट बाल्ये, कण निमीलने, खटि काङ्क्षायां , विश प्रवेशने, एषां द्वन्द्वात्पञ्चमी। एभ्यः क्वन्स्यात्। अश्व इति। \`घोटके वीतितुरगतुङ्गाऽश्वतुरङ्गमाः' इत्यमरः। प्रुष्व इति। प्रुषधातो रूपम्। लट्वेति। \`झल्लरी चर्चरी पारी होरा लट्वा च सिध्मला' इत्यमरः। \`लट्वा करञ्जभेदे स्यात् फले वाद्ये खगान्तरे' इति विश्वः। कण्वमिति। \`कण्वं पापे मुनौ पुंसिक इति मेदिनी। खट्वेति। \`शयनं मञ्चपर्यङ्कपल्यङ्काः खट्वया समाः' इत्यमरः। विश्वमिति। \`आदित्या विस्ववसवः इत्यमरः। \`विश्वा ह्यतिविषायां स्त्री जगति स्यान्नपुंसक मिति मेदिनी।



 (150) इण्‌शीभ्यां वञ् ।150।

 इण्शीभ्यां वन्। इण् गतौ, शीङ् स्वप्ने, आभ्यां वन्प्रत्ययः स्यात्। एव इति। इण्धातो रूपम्। सेव इति। सीङ्धातोः रूपम्।



 (151) सर्वनिघृष्वरिष्वलष्वशिवपद्वप्रह्वेष्वा अस्वतन्त्रे ।151।

 सर्वनिघृष्वरिष्व। सृ गतौ, घृषु संघर्षे, रिष हिंसायां, लष हिंसायां, शीङ् स्वप्ने, पद गतौ, ह्वेञ् स्पर्धायां शब्दे च, ईष गत्यादिषु। अत्र तन्त्रशब्दः कर्तृवाचकः। अतन्त्रे = अकर्तरीत्यर्थः। निपात्यन्त इति। \`वन्प्रत्ययान्ततये'ति शेषः। वन्प्रत्यये गुणे च सर्वमिति रूपम्। निघृष्व इति। निपर्वाद्धृषधातोर्वन्प्रत्यये गुणाऽभावोऽपि निपात्यत इत्यर्थः। रिष्वो हिंस्र इति। अत्रापि गुणाऽभावो, निपातनात्। लिष्व इत्त्र व्युत्पत्तिमाह-- उपधाया इत्त्वमिति । शिव इति। \`शम्भुः शर्वः शिवः स्थाणुः' इत्यमरः। प्रह्व इत्त्र वन्प्रत्यये रूपमाह-- ह्वेञ इति। वनो वकारस्य लोपः, धातोराकारस्य लोपश्च निपात्यत इत्यर्थः। धात्वन्तरं प्रकृतिं दर्शयति-- जहातेरिति। ओ हाक् त्यागे इत्यस्मादित्यर्थः। वन्प्रत्यये आकारस्य लोपो निपात्यत इत्यर्थः।



 (152) शेवयह्वजिह्वाग्रीवाऽऽप्वामीवाः ।152।

 शेवयह्वजिह्वा। एते वन्प्रत्ययान्ता निपात्यन्त इत्यर्थः। ननु \`इण्शीभ्या'मिति सूत्रेणैव शेव इति रूपे सिद्धे किमर्थमिदमित्यत आह-- अन्तोदात्तार्थमिति। शीङ् स्वप्ने इत्यस्माद्वन्प्रत्यये रूपम्। या प्रापणे इत्यस्माद्वन्प्रत्यये तत्संनियोगेन प्रकृतेर्हुगागमे ह्रस्वे च यह्व इति रूपम्। यद्वा यजधातोर्वन्प्रत्यये जकारस्य हकारश्च निपात्यते। जिह्वेति शब्दं साधयति-- लिहन्त्यनयेति। लिह आस्वादने इत्स्माद्वन्प्रत्यये लकारस्य जकारो गुणाऽभावश्च निपात्यत इत्यर्थः। यद्वा जि जये इत्यस्माद्वन्प्रत्ययो हुगागमश्च निपात्यत इति व्याख्येयम्। गिरन्त्यनयेति. गॄ निगरणे इत्यस्माद्वन्प्रत्यये ईडागमो निपात्यत इत्यर्थः। यणादेश इति भावः। आप्लृ व्याप्तौ इत्यस्माद्वन्प्रत्यये आप्वेति रूपम्। मीवेति। मीञ् हिंसायामित्यस्माद्वनि रूपम्।



 (153) कॄगॄशॄदॄभ्यो वः ।153।

 कॄगॄशॄदॄभ्यो वः। कॄ विक्षेपे, गॄ निगरणे, शॄ हिंसायां, दॄ विदारणे, एषां द्वन्द्वात्पञ्चमी। कर्व इति। कॄ धातो रूपम्। गर्व इति। \`गर्वोऽभिमानोऽहङ्कार' इत्यमरः। शर्व इति। ईश्वरः शर्व ईशानः' इत्यमरः। दर्व इति। दॄधातोः रूपम्।



 (154) कनिन् युवृषितक्षिराजिधन्विद्युप्रतिदिवः ।154।

 कनिन् युवृषि। यु मिश्रणे, वृषु सेचने, तक्षू तनुकरणे, राजृ दीप्तौ, धन्वि गतौ, द्यु अबिगमने, दिबु क्रीडादौ एषां समाहारद्वन्द्वात्पञ्चमी। एभ्यः किनिन्प्रत्ययः। युवेति। \`बालस्तु स्यान्माणवको वयस्थस्तरुणो युवा' इत्मरः। \`युवा स्यात्तरुणे श्रेष्ठे निसर्गबलशालिनि' इति मेदिनी। वृषेति। वृषधातोः कनिन्प्रत्ययः। \`चित्रोपचित्रा न्यग्रोधी द्रवन्ती शम्बरी वृषा' इत्यमरः। तक्षेति। तक्षू तनूकरणे इत्यस्मात्कनिन्प्रत्ययः। \`तकक्षा तु वर्धकिस्त्वष्टा रथकारस्तु काष्ठतट्' इत्यमरः।



 (155) सप्यशूभ्यां तुट् च ।155।

 सप्यशूभ्यां तुट् च। षप समवाये, अशू व्याप्तौ आभ्यां कनिन्प्रत्ययस्तुडागमश्च। सप्तअष्टेति रूपम्।



 (156) नञि जहातेः ।156।

 नञि जहातेः। नञि उपपदे ओ हाक् त्यागे इत्यस्मात् कनिन्प्रत्ययः। कनिन्यातो लोपः।



 (157) श्वन्नुक्षन्पूषन्प्लीहन्‌क्लेदन्‌स्नेहन्मूर्धन्मज्जन्नर्यमन्विश्वप्सन्परिज्मन्मातरिश्वन्मघवन्निति ।157।

 श्वन्नुक्षन्पूषन्प्लीहन्। ट ओ श्वि गतिवृद्ध्योः, उक्ष सेचने , पूष वृद्धौ, प्लिह गतौ, क्लिदू आर्द्रीभावे, ष्णिह प्रीतौ, मुह वेचित्ये, टु मस्जो शुद्धौ, माङ् माने अर्यपूर्वः, प्सा भक्षणे विश्वपर्वः, जनी प्रादुर्भावे परिपूर्वः, टु ओ श्वि गतिवृद्ध्योः, मह पूजायाम्, एते कनिप्रत्ययान्ता निपात्यन्त इत्र्थः। श्वेति । इकारलोपो निपात्यते। \`शुनको भषकः श्वा स्या'दित्यमरः। उक्षेति। \`उक्षा भद्रो बलीवर्दः' इत्यमरः। पूषेति। \`सौ चे'त्युपधादीर्घः। पूषणावित्यादौ तु इन्हन्निति निमान्न
दीर्घः। \`वकर्तनार्कमार्तण्डमिहिरारुणपूषणः' इत्यमरः। प्लिह गताविति। मूर्धेति। \`मूर्धा ना मस्तकोऽस्त्रिया'मित्यमरः। मज्जेति। मज्जन्शब्दस्य नकारान्तत्वेऽपि स्त्रीत्वविवक्षायां टाबप्यभ्युपेयते। \`सारो मज्जा नरि त्वक् स्त्री' इत्यमरः। अर्यमेति। \`अर्यमा तु पुमान्सूर्ये पितृदेवान्तरेऽपि चे'ति मेदिनी। \`सूरसूर्यार्यमादित्यद्वादशात्मदिवाकरा' इत्मरः। परिज्मेत्यत्र प्रक्रियामाह-- जनेरुपधालोप इत्यादि। मातरिश्वेति। सप्तम्या अलुक् निपातनात्। \`श्वसनः स्पर्शनो वायुर्मातरिश्वा सदगतिः' इत्यमरः। मघवन्शब्दे प्रक्रियामाह-- हस्य घ इति। \`इन्द्रो मरुत्वान्मघवा बिडौजाः पाकशासनः' इत्यमरः। इत्युणादिषु प्रथमः पादः।











.



**अथ** **द्वितीयः** **पादः।**







 (158) कृहृभ्यामेणुः ।158।

 अथ द्वितीयः पादः। कृहृभ्यामेणुः। डु कृञ् करणे, हृञ् हरणे, आभ्यामेणुपर्त्ययः। तस्मिन्प्रत्यये परे धातोर्गुण इति भावः। \`करेणुपरिभ्यां स्त्री नेभे'इत्यमरः। \`करेणुर्गजयोषायां स्त्रियां पुंसि मतङ्गजे' इति मेदिनी। हरेणुरिति। हरेणुः खण्डिके चाऽस्मिन्' इत्यमरः। \`हरेणुर्ना सतीने स्त्री रेणुकाकुलयोषितोः' इति मेदिनी।



 (159) हनिकुषिनीरमिकाशिभ्यः क्थन् ।159।

 हनिकुषिनी। हन हिंसागत्योः, कुष निष्कर्षे, णीञ्प्रापणे, रमु क्रीडायां, काशृ दीप्तौ, एषां द्वन्द्वात्पञ्चमी। एभ्यः क्थन्प्रत्ययः स्यात्। हथ इति. \`अनुदात्तोपदेशवनतितनोत्यादीना मित्यनुनासिकलोपः। कुष्ठमिति। \`व्याधिः कुष्ठं पारिभाव्य'मित्यमरः। \`कोठो मण्डलकं कुष्ठश्वित्रेदुर्नामकाऽर्शसी' इत्यमरः। \`कुष्ठं मुण्डं शीधुबुस्त'मित्यमरः। \`कुष्ठं रोगे पुष्करेऽस्त्री'ति मेदिनीकोशश्च। रथ इति। \`रथाब्रपुष्पविदुरे'त्यमरः। \`रथः पुमानवयवे स्यन्दने वेतसेऽपि चे'ति मेदिनी। काष्ठमिति। \`काष्ठं दार्विन्दनं त्वेधः' इत्यमरः।



 (160) अवे भृञः ।160।

 अवे भृञः। डु भृञ्धारणपोषणयोः, अस्मादवे उपपदे क्थन्प्रत्ययः स्यात्। अवभृथ इति। \`दीक्षान्तोऽवभृथे यज्ञे तत्कर्मार्हं तु यज्ञिय'मित्यमरः।



 (161) उषिकुषिगर्तिभ्यस्थन् ।161।

 उषिकुषिगर्तिभ्यस्थन् । उष दाहे, कुष निष्कर्षे, गै शब्दे, ऋ गतौ, एषां द्वन्द्वात्पञ्चमी। ओष्ठ इति। \`ओष्ठाधारौ तु रदनच्छदौ दशनवाससी' इत्यमरः। कोष्ठमिति। \`पुंसि कोष्ठेऽन्तर्जठरं कुसूलोऽन्तर्गृहं तथा' इत्यमरः। \`कोष्ठं कुक्षिकुसूलयोः' इत्यमरः। गाथेति। \`गाथा श्लोके संस्कृतान्यभाषायां शेषवृत्तयोः' इति मेदिनी। अर्थ इति। \`अर्थरैविभवा अपि' इत्यमरः। बाहुलकात्। शोथ इति। शोफस्तु श्वयथुः शोथः' इत्यमरः। शु गतावित्यस्मात्प्रत्ययः।



 (162) सर्तेर्णित् ।162।

 सर्तेर्णिच् । सृ गतावित्यस्मात्थन्प्रत्ययः। स च णिद्भवतीत्यर्थः। ्सार्थ इति रूपम्। \`सार्थो वणिक्समूहे स्यादपि सङ्घातमात्रके' इति मेदिनी।



 (163) जॄवृञ्भ्यामूथन् ।163।

 जॄवृञ्भ्यामूथन्। जॄ वयोहानौ, जॄष्धातुश्च गृह्येते। वृञ् वरणे, आभ्यामूथथन्स्यात्। जरूथ इति। जधातोः रूपम्। तस्यार्थमाह-- मांसमिति। वरूथ इति। रथगुप्तिर्वरूथो ना कूबरस्तु युगन्धरः' इत्यमरः।



 (164) पातॄतुदिवचिरिचिसिचिभ्यस्थक् ।164।

 पातॄतुदिवचि। पा पाने, तॄ प्लवनतरणयोः तुद व्यथने, वच परिभाषणे, रिचिर् विरेचने, षिचिर् क्षरणे, एषां द्वन्द्वात्पञ्चमी। एभ्यस्थक्प्रत्ययः स्यात्। पीथ इति। घुमस्थेतीत्त्वमिति भावः। तीर्थमिति। ऋत इत्त्वे रपरत्वे दीर्घ इति भावः ।\` अङ्गुल्यग्रेतीर्थंदैवं स्वल्पाङ्गल्योर्मूले काय'मित्यमरः। \`निपानागमयोस्तीर्थमृषिजुष्टे जले गुरौ'इत्यमरः। विश्वकोशमाह-- तीर्थं शास्त्राध्वेत्यादि। तुत्थ इति। \`रञ्जनी श्रीफली तुत्था द्रोणा दोला च नीलिनी। सूक्ष्मोपुकञ्चिका तुत्था कोरङ्गी त्रपुटा त्रुटिः' इत्यमरः। उक्थमिति। सामभेदः। रिक्थमिति। \`द्रव्यं वित्तं स्वापतेयं रिक्तमृथं धनं वसु' इत्यमरः। सिक्थ इति। \`सिक्थो भक्तपुलाके ना मधूच्छिष्टे नपुंसक'मिति मेदिनी। \`मधु क्षौद्रं माक्षिकादि मधूच्छिष्टं तु सिक्थक'मित्यमरः।



 (165) अर्तेर्निरि ।165।

 अर्तेर्निरि। ऋ गतौ, अस्मात्थगिति शेषः। निर्ऋथं साम।



 (166) निशीथगोपीथाऽवगथाः ।166।

 निशीथगोपीथावगथाः । शीङ् स्वप्ने निपूर्वः, पा पाने गोपूर्व-, गाङ्गतौ अवपूर्वः, एतेभ्यस्थक्प्रत्ययः स्यात्। निशीथ इति। कित्त्वान्न गुणः। \`अर्धरात्रनिशीथौ द्वौ द्वौ यामप्रहरौ समौ' इत्यमरः। \`निशीथस्तु पुमानर्धरात्रे स्याद्रात्रिमात्रके' इति मेदिनी। गोपीथः -- सोमपानम्। तीर्थमिति तु वृत्तिः । वुमास्थेतीत्त्वम्। अवगथ इति। तथकि धातोराकारस्य ह्रस्वत्वं निपात्यते।



 (167) गश्चोदि ।167।

 गश्चोदि। गै शब्दे इत्यस्य कृतात्वानुकरणस्य ग इति षष्ठ्यन्तम्। \`आतो धातो'रित्यकारलोपः। उदि उपपदे गैधातोस्थक्प्रत्यय इत्यर्थः। \`दृतिसीमान्तहरितो रोमन्थोद्गीथबुद्बुदाः' इत्यमरः।



 (168) समीणः ।168।

 समीणः। समि उपपदे इण्धातोस्थगित्यर्थः। समीथ इति। वेदभाष्ये त्वस्य सङ्ग्रामपरत्वमुक्तम्।



 (169) तिथपृष्ठगूथयूथप्रोथाः ।169।

 तिथपृष्ठगूथयूथप्रथाः। तिज निशाने, पृषु सेचने, गु पुरीषोत्सर्गे, यु मिश्रणे, प्रुङ् गतौ, एते थक्प्रत्ययान्ता निपात्यन्त इत्यर्थः। तिज निशाने इत्यस्मात् थकि आह-- तिजेर्जलोप इति। तस्याऽर्थमाह-- काम इति। पृष्ठमिति। \`पृष्ठं तु चरमं तनोः' इत्यमरः। \`पृष्ठं चरममात्रेऽपि देहस्यावयवान्तरे' इति मेदिनी। गूथमिति। धातोर्दीर्घत्वं च निपात्यते। विष्ठेति। \`पुरीषगूथे वर्चस्कमस्त्री विष्ठाविशौ स्त्रिया'मित्यमरः। यूथमिति। अत्रापि निपातनाद्दीर्घः। समूह इति। \`सजातीयैः कुलं यूथं तिरश्चां पुंनपुंसक'मित्यमरः। प्रोथमिति। प्रुधातो रूपम्। ननु थकः कित्त्वेन कथं गुण इत्यत आह-- निपातनादिति। क्वचिदिं वाक्यं मूलपुस्केषु नोपलभ्यन्ते। \`गतयोऽमूः पञ्च धाराः घोणा तु प्रोथमस्त्रिया'मित्यमरः। \`प्रोथोऽस्त्री हयघोणाया'मिति मेदिनी।



 (170) स्फायितञ्चिवञ्चिशकिक्षिपिक्षुदिसृपितृपिदृपिवन्द्युन्दिश्वितिवृत्यजिनीपदमदिमुदिखिदिछिदिभिदिमन्दिचन्दिदहिदसिदम्भिवसिवाशिशीङ्‌हसिसिधिशुभिभ्यो रक्।170।

 स्फायितञ्चिवञ्चि। स्फायी वृद्धौ, तञ्चु सङ्कोचने, वञ्चु प्रलम्भने, शक्लृ शक्तौ, क्षिप प्रेरणे, क्षुदिर् सम्पेषणे, सृप्लृ गतौ, तृप प्रीणने, दृप हर्षमोचनयोः, वदि अभिवादनस्तुत्योः, उन्दी क्लेदने, श्विता वर्णे, वृतु वर्तने, अज गतिक्षेपणयोः, णीञ् प्रापणे, पद गतौ, मदी हर्षे, मुद हर्षे, खिद दैन्ये, छिदिर् द्वैधीकरणे, भिदिर् विदारणे, मदि स्तुतौ, चदि आह्लादने, दह भस्मीकरणे, दसु उपक्षये, दम्भु दम्भने, वस निवासे, वाशृ शब्दे, शीङ् स्वप्ने, हसे हसने, षिध गत्यां, शुभ दीप्तौ, एषां द्वन्द्वात्पञ्चमी। एभ्यो धातुभ्यो रक्प्रत्यय इत्यर्थः। यकारलोपमाह--- वलि यलोप इति। स्फारमिति। \`नेड्वशि कृती'ति निषेधादिडागमो न भवति। \`स्फारं भूयश्च भरि चे'त्यमरः। \`स्फारं भूयश्च भूरि चे'त्यमरः। \`स्फारः स्यात्पुंसि विकटे करकादेश्च बुद्बुदे' इति मेदिनी। तञ्चुधातो रक्प्रत्यये कुत्वविधिं स्मारयति-- न्यङ्क्वादित्वादिति। तक्रमिति। \`तक्रं ह्युदश्विन्मथितम्' इत्यमरः। वक्र इति। वञ्चिधातोः रूपम्। कित्त्वान्नलोपः। न्यङ्क्वादित्वात्कुत्वम्। \`आविद्धं कुटिलं भुग्नं वेल्लितं वक्रमित्यपी'त्यमरः। क्षुद्र इति। \`कदर्ये कृपणक्षुद्रकिम्पचानमितंपचाः' इत्यमरः। \`क्षुद्रः स्यादधमक्रूरकृपणाऽल्पेषु' इति मेदिनी। इत्यादि स्पष्टम्।



 न रपरसृपिसृजिस्पृशिस्पृहिसवनादीनाम् ।8।3।110।

 न रपरसृपिसृजि। रपर इति बहुव्रीहिः। \`अपदान्तस्य मूर्धन्य' इत्यधिकृतम्। सृप्लृ गतौ, सृज विसर्गे, स्पृश संस्पर्शने, स्पृह ईप्सायां चुरादिः, सवनादि, एतेषां द्वन्द्वात्षष्ठी। अवयवावयविभावः षष्ठ्यर्थः। तथा चैतदवयवस्य सकारस्य षत्वं न स्यादित्यर्थः। उस्र इति. वसधातो रकि तस्य कित्त्वात्संप्रसारणेऽनेन षत्त्वनिषेधे च रूपम्। नन्वत्रानेन षत्त्वाऽभावकथनमसङ्गतम्, अस्य सूत्रस्य \`पूर्वपदात्संज्ञाायमगः' इति प्राप्तस्य षत्वसय् निषेधकताया वृत्त्यादिषु उक्तत्वात्। अत्र तु न तेन षत्वप्राप्तिः, अपि तु \`शासिवसी'त्येनेनैवेत्याशङ्कायमाह-- भूयोऽभिप्रायेति। तस्माद्वृत्तिग्रन्थ एतन्निषेधकत्वस्यापि बोधक एवेति भावः। उस्रो रश्मिरिति। किरणोऽस्रमयूखांशु' इत्यमरादिति भावः। \`उस्रो वृषे च किरणे' इति मेदिनी। उस्रेति। \`माहेयी सौरबेयी गौरुस्रा मात च शृङ्गिणी' इत्यमरः। वाश्र इति। वाशृधातोः रूपम्। मुस्रमिति। मुस खण्डने इत्यस्माद्रूपम्।



 (171) चकिरम्योरुच्चोपधायाः ।171।

 चकिरम्योरुच्चोपधायाः। चक तृप्तौ, रमु क्रीडायां, रक्‌प्रत्ययः, उपधाया उकारश्चेत्यर्थः। चुक्र इति। \`सहस्रवेधी चुक्रोऽम्लवेतसः' इत्यमरः।



 (172) वौ कसेः ।172।

 वौ कसेः। कस गतौ, विपूर्वादस्मात् रक् स्यादुत्वं चोपधायाः। विकुस्र इति रूपम्।



 (173) अमितम्योर्दीर्घश्च ।173।

 अमितम्योर्दीर्घश्च। अम गत्यादिषु, तमु काङ्क्षायाम्, आभ्यां रक्‌प्रत्ययः, प्रकृतेरचो दीर्घश्चेत्यर्थः। आम्रमिति। \`आम्रश्चूतो रसालोऽसौ' इत्यमरः। ताम्रमिति। तमुधातोरूपम्।



 (174) निन्देर्नलोपश्च ।174।

 निन्देर्नलोपश्च। णिदि कुत्सायामस्माद्धातो रक्‌प्रत्ययः, तत्संनियोगेन धातोर्नकारस्य लोपश्चेत्यर्थः। निद्रेति। इदित्त्वान्नुमि तस्य लोप इत्यर्थः। \`स्यान्निद्रा शयनं स्वापः' इत्यमरः।



 (175) अर्देर्दीर्घश्च ।175।

 अर्देर्दीर्घश्च । अर्द गतौ याचने च, अस्मात् रक्प्रत्ययः, धातोर्दीर्घश्चेत्यर्थः। आर्द्रमिति रूपम्। आर्द्र सार्द्र क्लिन्नं तिमितम्' इत्यमरः।



 (176) शुचेर्दश्च ।176।

 शुदेर्दश्च। शुच शोके, अस्ममात् रक्, धातोर्दकारश्चान्तादेशः, उपधाया दीर्घश्चेत्यर्थः। \`शूद्राश्चाऽवरवर्णाश्च वृषलाश्च जघन्यजाः' इत्यमरः।



 (177) दुरीणो लोपश्च ।177।

 दुरीणो लोपश्च। इण् गतावित्यस्माद्दुर्युपपदे रक्स्यात्, धातोर्लोपश्चेत्यर्थः। रकि रोरीति रेफस्य लोपे ढ्रलोप इति दीर्घ इति भावः।



 (178) कृतेश्छः क्रू च ।178।

कृतेश्छ क्रू च। कृती छेदने इत्यस्मात् रक्स्यात्प्रकृतेरन्त्यस्य तकारस्य छकारादेशः, \`क्रू' इति अनेकाल्त्वात्सर्वादेशश्च स्यादित्यर्थः। \`स्यात्कष्टं कृच्छ्रमाबीलं त्रिष्वेषां भेद्यगामि यत्। देवभूयादिकं तद्वत्कृच्छ्रं सान्तपनादिकम्'। \`नृंशसो घातुकः क्रूरः प्रायो धूर्तस्तु वञ्चकः'। इत्यमरः।



 (179) रोदेर्णिलुक् च ।179।

 रोदेर्णिलुक्च। रुदिर् अश्रुविमोचने ण्यन्तादस्माद्रक्प्रत्ययः, णेर्लुक्च स्यात्। णेरनिटीति लोपे सिद्धे लुग्वचनं प्रत्ययलक्षणेन गुणाऽभावार्थम्। रुद्र इति। रकि रूपम्।



 (180) बहुलमन्यत्रापि संज्ञाछन्दसोः ।180।

 बहुलमन्यत्रापि। संज्ञाच्छन्दसोरन्यत्रापि धात्वन्तरात्प्रत्ययान्तरेऽपि बहुलं णेर्लुक् वक्तव्य इत्यर्थः। संज्ञायामुदाहरणं-- बृंहयति वर्द्धयति प्रजा इति ब्रह्मा। णेर्लुक्। छन्दसि तु \`वर्धन्तु त्वा सुष्टुतयः'। वर्द्धयन्त्वित्यर्थः। बाहुलकात्संज्ञाछन्दसोरभावेऽपि क्वचित्। भवतीत्याह-- वान्ति पर्णशुष इति। प्रथमतः पर्णशुषो वाता वान्ति।पर्णं शोषयन्तीत्यर्थः। पर्णशोषान्तरं पर्णमुचो वाताः वान्ति। पर्णं मोचयन्तीति पर्णमुचः। पर्णमोनचनान्तरं पर्णरुहो वाता वान्ति। पर्णं रोहयन्तीति पर्णरुहः। ततो देवो वृष्टिं करोतीत्यर्थः। अत्र संज्ञाछन्दसोरभावेऽपि णेर्लुक्।



 (181) जोरी च ।181।

 जोरी च। जु इति सौत्रो धातुः। अस्मात् रक् स्यात्। ईकारश्चान्तादेश इत्यर्थः। जीर इति। \`जीरस्तु जरणे खङ्गे' इति मेदिनी। ज्यश्चेत्येक इति। ज्या वयोहानौ, अस्मात् रकि ग्रहिज्येति संप्रसारणं , पूर्वरूपं, \`हल' इति दीर्गे च जीर इति रूपमित्यर्थः। इदमेव च सम्यक्। अत एव भाष्ये न धातुलोपसूत्रे \`जीवेरदानुः' इति वार्तिकस्य प्रत्याख्यानार्थं \`नैतत् जीवेः रूपम्, अपि तु ज्याधातोः रकि' इति उक्तम्।



 (182)सुसूधागृधिब्यः क्रन् ।182।

 सुसूधागृधिभ्यः क्रन्। षुञ् अभिषवे, षूङ् प्राणइगर्भविमोचने, डु धाञ धारणपोषणयोः, गृधु अबिकाङ्क्षायाम्, एषां द्वन्द्वात् पञ्चमी। एभ्यः क्रन्प्रत्ययस्यादित्यर्थः। सुरेति। कित्त्वन्न गुणः। रका सिद्धे क्रन्विधिर्नित्स्वरार्थः। सुरा हलिप्रिया हाला'इत्यमरः। सूर इति। \`सूरसूर्यार्यमादित्यद्वादशात्मदिवाकराः' इत्यमरः। धीर इति। घुमास्थेतीत्त्वम्। \`धीरो मनीषी ज्ञः प्राज्ञः' इत्यमरः।



 (183) शुसिचिमीनां दीर्घश्च ।183।

 शुसिचिमीनां दीर्घश्च। शु गतौ, सिञ्बन्धने, चिञ् चयने, डु मिञ्प्रक्षेपणे, एभ्यः क्रन्प्रत्ययः स्यात्, प्रकृतिभूतानामेषां दीर्घश्च। शु गतावित्यस्य धातुपाठेऽदर्शनादाह-- शुः सौत्र इति। चीरमिति। \`माणिक्यभाष्यसिन्दूरचीरचीवरपिञ्जरम् इत्यमरः। मीर इति। मिञ्धातोः रूपम्।



 (184) वा विन्धेः ।184।

 वा विन्धेः। वावुपपदे इन्धी दीप्तावित्यस्मात्क्रन्स्यादित्यर्थः। वीध्रमिति। \`अनिदिता'मिति नलोपः। \`वीध्रं तु विमलात्मकम्' इत्यमरः।



 (185) वृधिवपिभ्यां रन् । ।185।

 वृधिवपिभ्यां रन्। वृधु वृद्धौ, डु वप् बीजसन्ताने, आभ्यां रन्प्रत्ययः स्यात्। वर्ध्रमिति।रनि उपधागुणः। \`नध्री वर्ध्री वरत्रा स्यात्' इत्यमरः। वप्रइति। वप्रस्ताते पुमानस्त्री वेणुक्षेत्रचये तटे' इत्यमरः।




(186)ऋज्रेन्द्राग्रवज्रविप्रकुब्रचुब्रक्षुरखुरभद्रोग्रभेरभेलशशुक्रशुक्लगोरवन्रेरामालाः ।186।

 ऋज्रेन्द्राग्र। ऋज गतिस्थानादिषु , इदि परमैश्वर्ये, अगि गतौ, वज गतौ, डु वप्बीजसन्ताने, कुबि आच्छादने, चुबि वक्त्रसंयोगे, क्षुर विलेखने, खुर छेदने, भदि कल्याणे, उच समवाये, ञि भी भये, शुच शोके, गुङ् अव्यक्ते शब्दे, वन संभक्तौ, इण् गतौ, मा माने , एते रन्नन्तानिपात्यन्ते। ऋज्र इत्यत्र उपधागुणमाशङ्क्याह-- निपातनादिति। अगिधातोरिगित्त्वादाह-- अङ्गेर्नलोप इति। शेषं स्पष्टम्।



 (187) समि कस उकन् ।187।

 समि कस उकन्। कस गतौ, अस्मात्सम उपपदे उकन्प्रत्यय इत्यर्थः। सङ्कसुक इति रूपम्।



 (188) पचिनशोर्णुकन् कनुमो च ।188।

 पचिशोर्णुकन्कनुमो च । डु पचष्पाके, णश अदर्शने, आभ्यां णुकन्प्रत्ययः स्यात्। अनयोः क्रमेण कादेशनुमागमौ च भवत इत्यर्थः। णुकनो णित्त्वाद्वृद्धिः। पाकुकः, नंशुक इति रूपम्।



 (189) भियः क्रुकन् ।189।

 भियः क्रुकन्। ञि भी भये इत्यस्मात्क्रुकन्प्रत्यय इत्यर्थः। भीरुक इति रूपम्। \`भीरुकः कारुकः स्रस्तो भीरुभीरुकभीलुकाः' इत्यमरः।



 (190) क्वुन् शिल्पिसंज्ञयोरपूर्वस्यापि ।190।

 क्वुन्शिल्पि। शिल्पिन्यभिधेये संज्ञायां च गम्यमानायां क्वुन्स्यात्। अपूर्वस्य = निरुपपदस्येत्यर्थः। पञ्चम्यर्थे षष्ठी। अपिशब्दात्सोपपदादपि। शिल्पिन्युदाहरति-- रजक इति। रञ्ज रागे इत्यस्मात् क्वुनि नलोपे अकादेशेन च रूपम्। \`निर्णेजकः स्याद्रजकः शोण्डकिको मण्डहारकः' इत्यमरः। सोपपदादुदाहरति-- इक्षुकुट्टक इति। कुट्ट छेदने, इक्षून्कुट्टयतीति इक्षुकुट्टकः। संज्ञायामुदाहरति-- चरक इति। \`पातकोद्योगचरकतमाललका नडः' इत्यमरः। चषक इति। चषकोऽस्त्री पानपात्रं सरकोऽप्यनुरतर्षण'मित्यमरः। शुनक इति।शुन गतावित्यस्मात्क्वुनि रूपम्। भषक इति। भष भर्त्सने इत्यस्माद्रूपम्। \`शुनको भषकः श्वा स्यादलर्कस्तु स योगितः' इत्यमरः।



 (191) रमे रश्च लो वा ।191।

 रमे रशच् लो वा। रमु क्रीडायामित्यस्मात्क्वुन्स्यात्, धातो रेफस्य लकारश्च वेत्यर्थः। रमकः लमक इति रूपम्.



 (192) जहातेर्द्वे च ।192।

 जहातेर्द्वे च। ओ हाक्त्यागे, अस्मात्क्वुन्स्यात्, धातोर्द्वित्वं च स्यादित्यर्थः। जहक इति रूपम्।



 (193) ध्मो धम च ।193।

 ध्मो धम च। ध्मा शब्दाग्निसंयोगयोः, अस्मात्क्वुन् धातोर्धमादिशश्चेत्यर्थः। धमक इति रूपम्.



 (194) हनो वध च ।194।

 हनो वध च । वधक इति। हन हिंसागत्योः, क्वनि धातोर्वधादेशे च रूपम्।

 (195) बहुलमन्यत्रापि ।195।

 बहुलमन्यत्रापि। अन्यधातोरपि क्वुन्स्यात्। कुहधातोः क्वुनि कुहक इति रूपम्। कृतकमिति। कृती छेदने।



 (196) कृषेर्वृद्धिश्चोदीचाम् ।196।

 कृषेर्वृद्धिश्चोदीचाम्। कृष विलेखने, अस्मात्कुन्, उदीचां मते वृद्धिश्चेत्यर्थः। उदीचांग्रहणाद्विकल्पोऽयं वृद्धिविधिः। कार्षकः कृषक इति रूपम्।



 (197) उदकं च ।197।

 उदकं च। उन्दी क्लेदने, अस्मात्क्विन। ननु क्वुन्शिल्पिसंज्ञयोरित्यादिना संज्ञात्वादत्सिद्धमित्यत आह-- प्रपञ्चार्थमिति।



 (198) वृद्धिकृष्योः किकन् ।198।

 वृद्धिकृष्योः किकन्। ओ व्रश्चू छेदने, कृष विलखने, आभ्यां किकन्स्यात्। वृश्चिक इति रूपम्. \`किष्कुर्हस्ते वितस्तौ च शूककीटे च वृश्चिके' इत्यमरः। कृषिक इति। \`क्षेत्राजीवः कर्षकश्च कृषिकश्च कृषीवलः' इत्यमरः।



 (199) प्राङिपणिकषः ।199।

 प्राङिपणिकषः। प्राङि उपपदे पण व्यवहारे स्तुतौ च, कष हिंसायामिति धातुभ्यां किकन्स्यादित्यर्थः। प्रापणिक इति। प्र आङपूर्वकपणधातोः रूपम्। प्राकषिक इति। कषधातोः रूपम्।



 (200) मुषेर्दीर्घश्च। मुष स्तेये, इत्यस्मात्किकन्स्याद्धातोर्दीर्घश्चेत्यर्थः। मूषिकइति रूपम्। \`उन्दुरुर्मूषिकोऽप्याखुः' इत्यमरः।



 (201) स्यमेः संप्रसारणं च ।201।

 स्यमेः संप्रसारणं च। स्यमु शब्दे अस्मात्किकन्, धातोः संप्रसारणं, दीर्घश्चेत्यर्थः। सीमिक इति रूपम्।



 (202) क्रिय इकन् ।202।

 क्रिय इकन्। डु क्रीञ्द्रव्यविनिमये इत्यस्मादिकन्प्रत्ययः इत्यर्थः। क्रयिक इति। गुणे अयादेशे च रूपम्।



 (203) आङि पणिपनिपतिखनिभ्यः ।203।

 आङि पणिपनि।पण व्यवहारे स्तुतौ च, पन च , पत्लृ गतौ, खनु अवदारणे एषां द्वन्द्वात् पञ्चमी। आङि उपपदे एतेभ्य इकन्प्रत्ययः। आङि उपपदेऽनेन इकना रूपसिद्धेः \`प्राङि पणिकष' इत्यत्र पणिग्रहणं प्रपञ्चार्थम्। उपसर्गान्तरनिवृत्त्यर्थं वा तत्।



 (204) श्यास्त्याहृञविभ्य इनच् ।204।

 श्यास्त्याहृञविभ्य इन्च। श्यैङ्गतौ, ष्ट्यै शब्दसङ्घातयोः , हृञ् हरणे, अव रक्षणादौ, एभ्य इनच् स्यात्। श्येन इति। \`पत्री श्येन उलूकस्तु वायसाऽरातिपेचकौ' इत्यमरः। स्त्येनश्चोरः। हरिण इति। \`मृगे कुरङ्गवातायुहरिणाऽजिनयोनयः' इत्यमरः।



 (205) वृजेः किच्च ।205।

 वृजेः किच्च। वृजी वर्जने, अस्मात् इनच् स्यात्, सच किद्भवतीत्यर्थः। वृजिनमिति। \`कलुषं वृजिनैनोऽघमंहो दुरितदुष्कृतम्' इत्यमरः। \`वृजिनं कल्मषे क्लीबम्' इति मेदिनी।



 (206) अजेरज च ।206।

 अजेरज च। अज गतिक्षेपणयोः, अस्मादिनच् अजेरजादेशश्चेत्यर्थः। न चाऽजेरजादेशविधानं व्यर्थमिति वाच्यम्, वीभावबाधनार्थं तदावश्यकत्वात्। \`अजिनं चर्म कृत्तिः स्त्री' इत्यमरः।



 (207) बहुलमन्यत्रापि ।207।

 बहुलमन्यत्रापि। अन्येभ्योऽपि धातुभ्य इनच् वक्तव्य इत्र्थः। कठिनमिति। कठ कृच्छ्रजीवने इत्यस्माद्रूपम्। नलिनमिति। णल गहने इत्यस्माद्रूपम्। मलिनमिति। मल धारणे इत्यस्माद्रूपम्। कुण्डिनमिति। कुडि दाहे इत्यस्माद्रूपम्।



 (208) द्यतेः ।208।

 द्यतेरिति। दो अवखण्डने इत्यस्मादिनच् स्यादित्यर्थः। दिनमिति रूपम्।



 (209) द्रुदक्षिभ्यामिनन् ।209।

 द्रुदक्षिभ्यामिनन्। द्रु गतौ, दक्ष वृद्धौ, आभ्यामिनन् स्यादित्यर्थः। द्रविणमिति। \`हिरण्यं द्रविणं द्युम्नम्' इत्यमरः। दक्षिण इति। \`दक्षिणे सरलोदारौ सुकलो दातृभोक्तरि' इत्यमरः।



 (210) अर्तेः किदिच्च ।210।

 अर्तेः किदिच्च। ऋ गतौ, अस्मादिनन्। स च कित्। धातोरित्त्वं चादेशः । रपरत्वम्। इरिणमिति। \`इरिणं \`शून्यमूषरम्' इत्यमरः।



 (211) वेपितुह्योर्ह्रस्वश्च ।211।

 वेपितुह्योर्ह्रस्वश्च । टु वेपृ कम्पने तुहिर् अर्दने, आभ्यामिनन्, धातोर्ह्रस्वश्चेत्यर्थः। एकारस्य ह्रस्व इकारः। \`अटव्यरण्यं विपिनम्' इत्यमरः। तुहिनमिति। लघूपधगुणो, ह्रस्वः।



 (212) तलिपुलिभ्यां च ।212।

 तलिपुलिभ्यां च । तल प्रतिष्ठायां , पुल महत्त्वे आभ्यामिनन्स्यात्ा। तलिनशब्दार्थं विवृण्वन्नाह-- तलिनं विरले स्तोक इति। पुलिनमिति। \`तोयोत्थितं तत्पुलिनं सैकतं सिकतामयम्' इत्यमरः।



 (213) गर्वेरत उच्च ।213।

 गर्वेरत उच्च। गर्व मोचने, अस्मादिनन्, अकारस्य उकार आदेशश्चेत्यर्थः। स्त्रीत्वविवक्षायामाह-- गौरादित्वादिति। गुर्विणीति। \`आपन्नसत्त्वा स्याद्रुर्विम्यन्तर्वत्नी च गर्भिणी' इत्यमरः।



 (214) रुहेश्च ।214।

 रुहेश्च। रुह बीजजन्मनि प्रादुर्भावे च, अस्मादिनन्प्रत्यय इत्यर्थः। रोहिण इति। उपधागुणे रूपम्। गौरादित्वात् रोहिणी। \`अर्जुन्यघ्न्या रोहिणी स्यात्' इति वैश्यवर्गे अमरः।

 (215) महेरिनण् च ।215।

 महेरिनण् च । मह पूजायाम्, अस्मादिनण् स्यात्। चकारादिनन्नपि स्यात्। चकारादिनन्नपि । माहिनमिति। इनणो णित्त्वदुपधावृद्धिः। महिनमिति। इननि रूपम्।



 (216) क्विब्वचिप्रच्छिश्रिस्रुद्रुप्रुज्वां दीर्घोऽसंप्रसारणं च ।216।

 क्विब्वचिप्रच्छि। वच परिभाषणे, प्रच्छ ज्ञीप्सायां, श्रिञ् सेवायां, स्रु गतौ, द्रूङ् गतौ, प्रङ् गतौ, जु गतौ सौत्रः, एषां द्वन्द्वात् षष्ठी। एभ्यः क्विप् स्यात्, दीर्घः कित्त्वात्प्राप्तसंप्रसारणाऽभावश्च स्यादित्यर्थः। वागिति. क्विपः सर्वलोपितया कुत्वे दीर्घे \`वचिस्वपियजादीना'मिति प्राप्तसंप्रसारणाऽभावे च रूपम्। प्राडिति। प्रच्छधातोः क्विपि \`ग्रहिज्ये'ति संप्रसारणाऽबावे दीर्घे छस्य \`छ्वोः शूडनुनासिके च' इति शकारे व्रश्चेति षत्वे जश्त्वे चर्त्वे च रूपम् । श्रीरिति। दीर्घे रूपम्। \`कृदिकारा'दिति ङीष् तु न शङ्क्यः, कृतो य इकार इति व्याख्यानात्। अत्र इकारस्य कृदवयवत्वं नास्ति, कृत्प्रत्ययस्तु सर्वलुप्तः। स्रूरिति। स्रुधातोर्दीर्घेरूपम्। द्रूरिति। द्रुधातोः रूपम्। जूशब्दार्थं विवृण्वन्मेदिनीकोशमाह-- जूराकाशे सरस्वत्यामिति।



 (217) आप्नोतेर्ह्रस्वश्च ।217।

 आप्नोतेह्रस्वश्च। आप्लृ व्याप्तौ, अस्माक्विप् स्यात्, प्रकृतेर्ह्रस्वश्चेत्यर्थः। आप इति। अप्तृन्निति दीर्घः। ह्रस्वश्रवणायाह-- अप इति। अद्भिरिति। \`अपो भि' इति तकारादेशः जश्त्वम्।



 (218) परौ व्रजेः षः पदान्ते ।218।

 परौ व्रजेः षः पदान्ते। पराबुपपदे व्रज गतावित्यस्मात्क्विप् दीर्घश्च भवतः। पदान्तस्य तु जकारस्य षकारश्चेत्यर्थः। पदान्तविषये षत्वे कृते उदाहरति-- परिब्राडिति। जश्त्वचर्त्वे इति भावः। परिव्राजाविति। पदान्तत्वाऽभावान्न षत्वम्।

 (219) हुवः श्लुवच्च ।219।

 हुवः श्लुवच्च। हु दानादनयोः, अस्मात्क्विप्, धातोर्दीर्घः, श्लुवत्त्वं च भवतीत्यर्थः। जुहूरिति। श्लुवद्भावाद्विर्वचने अभ्यासह्रस्वे च रूपम्।



 (220) स्रुवः कः ।220।

 स्रुवः कः। स्रु गतावित्यस्मात् कप्रत्यय इति भावः। स्रुव इत। कित्त्वाद्गुणाऽभावे उवङि च रूपम्। \`स्रुवोऽपभृज्जुहूर्वा तु स्रुवो भेदाः स्रुचः स्रियः' इत्यमरः। \`अयं स्रुवोऽभिजिहर्ति होमानितिमूल एव जुहोत्यादिव्याख्याप्रकरणे उक्तम्।



 (221) चिक् च ।221।

 चिक् च । स्रुव इत्यनुवर्तते। स्रु गतावित्यस्मात् चिक्प्रत्ययो भवतीत्यर्थः। कित्त्वं गुणनिषेधार्थम्। इकार उच्चारणार्थः। चस्य कुत्वे च स्रुगिति रूपम्।



 (222) तनोतेरनश्च वः ।222।

 तनोतेरनश्च वः। चिगित्यनुवर्तते। तनु विस्तारे इत्यस्मात् चिक्प्रत्ययः। तन्धात्वयवस्य अन् इति सङ्घातस्य व इत्यकारविशिष्टः सङ्घातो भवतीत्यर्थः। चस्य कुत्वे च रूपमाह-- त्वगिति। \`स्त्रियां तु त्वगसृग्धरा' ।



 (223) ग्लानुदिभ्यां डौः ।223।

 ग्लानुदिभ्यां डौः। ग्लै हर्षक्षये, णुद प्रेरणे, आभ्यां डौप्रत्यय इति भावः। ग्लौरिति। टेलोपः। \`ग्लौर्मृगाङ्कः कलानिधिः' इत्यमरः। नौरिति। टिलोपे रूपम्। \`स्त्रियां नौस्तरणिस्तरिः' इत्यमरः।



 (224) च्विरव्ययम् ।224।

 चिवरव्ययम्। डौरित्यनुवर्तते। प्रत्ययग्रहणपरिभाषयातदन्तपरम्। डौप्रत्ययान्तं शब्दस्वरूपं च्व्यन्तं चेदव्ययसंज्ञकं स्यादित्यर्थः। ग्लौकरोतीति। अग्लौः ग्लौः संपद्यते तथा करोतीत्यर्थः। अव्ययत्वप्रयोजनं तु सुपो लुक्। अस्य नियमार्थत्वमाह-- कृन्मेजन्त इत्यादिना। नियमाकारमाह--उणादिप्रत्ययान्त इत्यादिना। च्व्यन्त इति। तेन नौर्ग्लौरित्यादौ नाव्ययत्वम्।



 (225) रातेर्डैः ।225।

 रातेर्डैः। रा दाने इत्यस्माड्डैप्रत्ययो भवतीत्यर्थः। रा इति। \`रायो हली'त्यात्त्वम्। \`अर्थरैविभवा अपि' इत्यमरः।



 (226) गमेर्डोः ।226।

 गमेर्डो-। गम्लृ गतावित्यस्मात् डोप्रत्यय इत्यर्थः। गौरिति। \`टोलोपे \`गोतो णि'दिति णिद्वद्भावे वृद्धौ च रूपम्। गोशब्दार्थं विवृण्वन् केशवोक्तमाह-- गौर्नादित्ये इत्यादिना। \`गोरिला कुम्भिनी क्षमा' अनड्वान् सौरभेयो गौः' \`माहेयी सौरभेयी गौःट इति चामरः। द्यौरिति रूपमाह-- बाहुलकादिति। द्युत दीप्तावित्यस्मात्प्रत्यये टिलोपे च रूपम्। \`द्योदिवौ द्वे स्त्रियामभ्रम्' इत्यमरः।



 (227) भ्रमेश्च डूः ।227।

 भ्रमेश्च डूः। भ्रमु अनवस्थाने, चात् गम्लृ गतौ, आभ्यां डूप्रत्ययः स्यादित्यर्थः। डित्त्वाट्टिलोपः। भ्रूरिति। \`ऊर्ध्वे दृग्भ्यां भ्रुवौ स्त्रियाम्' इत्यमरः। अग्रेगूरिति। सेवक इत्यर्थः।



 (228) दमेर्डोसिः ।228।

 दमेर्डोसिः। दसु उपशमे, अस्माड्डोस्प्रत्यय इत्यर्थः। डित्त्वाट्टिलोपः। \`भुजबाहू प्रवेष्टो दोः' इत्यमरः।



 (229) पणेरिज्यादेश्च वः ।229।

 पणेरिज्यादेश्च वः। पण व्यवहारे स्तुतौ च, अस्मात् इजिप्रत्ययः, आदेः पकारस्य वकारश्चेत्यर्थः। वणिगिति। कुत्वे चर्त्वे च रूपम्। अमरकोशस्थवाणिज इत्यस्योपपत्तिमाह-- स्वार्थेऽणिति।



 (230) वशेः कित् ।230।

 वशेः कित्। वश कान्तावित्यस्मात् इजिः, सच कित्स्यात्, कित्त्वात्संप्रसारणम्, कुत्वचर्त्वे।



 (231) भृञ ऊच्च ।231।

 भृञ ऊच्च । भृञ् भरणे, अस्मादिजिः कित्स्यात्, धातोरूकारोऽन्तादेशश्च। भूरिगिति। ऊत्वं रपरत्वम्।



 (232) जसिसहोरुरिन् ।232।

 जसिसहोरुरिन् । जसु मोक्षणे,षह मर्षणे, आभ्यामुरिन्प्रत्यय इत्यर्थः।



 (233) सुयुरुवृञो युच् ।233।

 सुयुरुवृञो युच्। षुञ् अभिषवे, यु मिश्रणे, रु शब्दे, वृञ् वरणे, एभ्यो युच्प्रत्यय इत्यर्थः। \`युवोरनाकौ' इति अनादेशः। गुणे अवादेशे च सवनमिति रूपम्। \`अभिषवः सवनं च सा' इत्यमरः। \`सवनं त्वधरे स्नाने सीमनिर्दलनेऽपि च' इति मेदिनी। यवनो म्लेच्छविशेषः। रवण इति। \`रषाभ्याम्' इति णत्वम्। \`रवणः शब्दनो नान्दी' इत्यमरः। वरण इति। गुणः रपरत्वं णत्वम्। \`सेतौ च वरणए वेणी नदीभेदकचोच्चये' इत्यमरः। \`प्राकारो वरणः सालः' इति च ।



 (234) अशे रश च ।234।

 अशे रश च । अशू व्याप्तौ इत्यस्मात् युच् स्यात् प्रकृते रशादेशश्चेत्यर्थः। नायमादेशः शित्, सर्वादेशत्वं त्वनेकाल्त्वात्। रशनेति। \`स्त्रीकट्यां मेखला काञ्ची सप्तकी रशना तथा' इत्यमरः। जिह्वावाची त्विति। \`रसज्ञा रसना जिह्वा इति प्रसिद्ध इति भावः। दन्त्यसकारेति। रस आस्वादने चौरादिकः। ततो नन्द्यादित्वात् ल्युप्रत्यये अनदेशे रूपमिति भावः।



 (235) उन्देर्नलोपश्च ।235।

 उन्देर्नलोपश्च। उन्दी क्लेदने, अस्मात् युच्, धातोर्नकारस्य लोपश्चेत्यर्थः। उपधागुणः। ओदन इति। \`ओदनोऽस्त्री स दीदिविः' इत्यमरः।



 (236) गमेर्गश्च ।236।

 गमेर्गश्च। गम्लृ गतावित्यस्माद्युच्प्रत्ययः गश्चान्तादेश इत्यर्थः। \`नभोऽन्तरिक्षं गगनम्' इत्यमरः।



 (237) बहुलमन्यत्रापि ।237।

 बहुलमन्यत्रापि। स्यन्दन इति। स्यन्दू प्रस्रवण इत्यस्मात् युजिति भावः। रोचनेति। रुच दीप्तावित्यस्मात्प्रत्ययः।



 (238) रञ्जेः क्युन् ।238।

 रञ्जेः क्युन्। ऱञ्ज रागे अस्मात्क्युन्स्यात्। रजनमिति। कित्त्वान्नलोप इति भावः। ल्युटि तु रञ्जनमिति भावः। \`रञ्जनं रक्तचन्दनम्' इत्यमरः।



 (239) भूसूधूभ्रस्जिभ्यश्छन्दसि ।239।

 भूसूधू। भू सत्तायां, षूङ् प्राणिप्रसवे, धूञ् कम्पने, भ्रस्ज पाके, एभ्यः क्युन्स्यात्। भुवनमिति। कित्त्वान्न गुणः। उवङिति भावः। \`विष्टपं भुवनं जगत्' इत्यमरः। एवं सुवन इत्यपि। निधुवनमिति। \`मैथुनं निधुवनं रतम्' इत्यमरः। भृज्जनमिति। क्युनः कित्त्वात् \`ग्रहिज्ये'ति संप्रसारणम्। सस्य जश्त्वेन दः। दस्य श्चुत्वेन जः।



 (240) कॄपॄवृजिमन्दिनिधाञः क्युः ।240।

 कॄपॄवृजि। कॄ विक्षेपे, पॄ पालनपूरणयोः, वृजी वर्जने, मदि स्तुतिमोदमदस्वप्नकान्तिगतिषु, निपूर्वकडुधाञ्धारणपोषणयोः,एभ्यः क्युप्रत्यय इत्यर्थः। किरण इति। इत्वं रपरत्वम् णत्वम्। पुरण इति। \`उदोष्ठ्यपूर्वस्य' इत्युत्वम्। निधनमिति। \`आतो लोप इटि च' इत्यालोपः। \`निधनं कुलनाशयोः' इत्यमरः।



 (241) धृषेर्धिष्‌ च संज्ञायाम् ।241।

 धृषेर्धिष् च संज्ञायाम्। ञि धृषा प्रागल्भ्ये, अस्मात्क्युः, धातोर्धिषादेशश्च। धिषण इति। \`गीष्पतिर्धिषणो गुरुः' इत्यमरः। धिषणेति। \`बुद्धिर्मनीषा धिषणा' इत्यमरः।



 (242) वर्तमाने पृषद्बृहन्महज्जगच्छतृवच्च ।242।

 वर्तमाने। पृषु सेचने, बृह वृद्दौ, मह पूजायां, गम्लृ गत, एभ्यः अति प्रत्यय इत्यर्थः। शतृवच्चेति। तेन उगित्त्वान्नुमिति। तेन उगित्त्वान्नुमिति भावः। अतिप्रत्यये लघूपधगुणमाशङ्क्याह-- गुणाभाव इति। निपात्यत इति शेषः। शतृवत्त्वातिदेशस्य फलप्रदर्शनायाह-- पृषन्तीति। गम्धातोरतिप्रत्यये जगादेशे च जगदिति रूपम्। लटः शतरि तु महतीत्यादौ शपि \`आच्छीनद्योः' इति नुम् स्यात्। अतिप्रत्यये तु तस्यार्द्धधातुकतया न शप्।



 (243) संश्चत्तृपद्वेहत् ।243।

 संश्चत्तृपद्वेहत् । चिञ् चयने, तृप प्रीणने, हन हिंसागत्योः, एते अतिप्रत्ययान्ता निपात्यन्त इत्यर्थः। ननु पूर्वसूत्र एव पठितव्ये पृथक् पठनं व्यरथमित्यत आह-- पृथक्करणमिति। संश्चदित्यत्राहि-- इकारलोप इति। वेहदित्यत्राह-- इत ए इति। विशब्दसम्बन्धिन इकारस्येत्यर्थः।



 (244) छन्दस्यासानच् शुजॄभ्याम् ।244।

 छन्दस्य। शु गतौ, जॄष् वयोहानौ आभ्यामसानच्प्त्यय इत्यर्थः।



 (245) ऋञ्जिवृधिमन्दिसहिभ्यः कित् ।245।

 ऋञ्जिवृधि। ऋजि गतौ, वृधु वृद्धौ, मदी हर्षे, षह मर्षणे, एभ्यः असानच्‌प्रत्ययः कित्स्यादित्यर्थः।



 (246) अर्तेर्गुणः शुट् च ।246।

 अर्तेर्गुणः। ऋ गतौ, अस्मात् असानच्प्रत्ययः धातोर्गुणः, प्त्ययस्य शुडागमश्चेत्यर्थः।



 (247) सम्यानच् स्तुवः ।247।

 सम्यानच् स्तुवः। समि उपपदे ष्टुञ् स्तुतावित्यस्मात् आनच्प्रतयय इत्यर्थः। गुणोऽवादेशः।



 (248) युधिबुधिदृशः किच्च ।248।

 युधिबुधि। युध संप्रहारे, बुधिर् अवबोधने, दृशिर् प्रेक्षणे एभ्यः आनच् कित्स्यादित्यर्थः। युधान इति।



 (249) हुर्छेः सनो लुक् छलोपश्च ।249।

 हुर्छेः सनो। हुर्च्छा कौटिल्ये, अस्मात्सन्नन्तात् आनच् स्यात्, सनो लुक्, छलोपश्च। जुहुराण इति। प्रत्ययलक्षणेन सनमाश्रित्य द्वितवम्। नच \`न लुमता' इति निषेदः, लुप्तप्रत्यये परतः तन्निमित्ताङ्गसंज्ञकस्य कार्यं नेति तदर्थात्। द्वित्वं तु न सनि परतस्तन्निमित्ताङ्गसंज्ञस्य विधीयते, अपि तु तदन्तस्य।



 (250) श्वितेर्दश्च ।250।

 श्वितेर्दश्च। श्विता वर्णे, अस्मात् सन्नन्तादानच् सनो लुक्, तकारस्य दकारश्च। शिस्विदान इति। पूर्ववद्द्वित्वम्। \`शिश्विदानः पुण्यकर्मा चपलश्चिकुरः समौ' इत्यमरः। \`शिश्विदानोऽकृष्णकर्मे'ति क्वचित्पाठः। तस्याप्येष एवार्थः।



 (251) तृन्‌तृचौ शंसिक्षदादिभ्यः संज्ञायां चाऽनिटौ ।251।

 तृन्तृचौ शंसि। शंसुस्तुतौ, क्षदधातुः सौत्रः, आभ्यां तृन्तृचौ क्रमात्स्तः, तौ चाऽनिटावित्यर्थः। शंस्तेति। तृन्। शंस्तराविति। अप्तृन्निति सूत्रे नप्त्रादिग्रहणं नियमार्थम्-- \`औणादिकतृन्तृजन्तानां यद्युपधादीर्गस्तर्हि नप्त्रादीनामेवे'ति। तस्मादत्र प्राजिता यन्ता सूतः क्षत्ता च सारथिः' इत्यमरः।



 (252) नप्तृनेष्टृत्वष्टृहोतृपोतृभ्रातृमातृमातृपितृदुहितृ ।253।

 नप्तृनेष्टृत्वष्टृ। एते तृन्तृज्नता निपात्यन्ते। नप्तृशब्दस्य व्युत्पत्तिमाह-- नपतन्त्यनेनेति। नञि उपपदे पत्लृ गातवित्यस्मृत्तृनि नञः प्रकृति भावः, अच्छब्दलोपश्च निपात्यते। नेष्टेत्यत्राह-- नयतेरिति। णीञ् प्रापणे इत्यस्मात्प्रत्ययः। त्वष्टेत्यत्राह-- त्विषेरितोऽत्वमिति। त्विष दीप्तावित्यस्मात्प्रत्यये इकारस्य अकार इत्यर्थः। होतेति। हु दानादनयोरित्यस्मात् प्रत्ययः। गुण इति भावः। पातेति। पूञ् पवने इत्यस्मात् प्रत्ययः। भ्रातेत्यत्राह-- भ्राजतेरिति। भ्राजृ दीप्तावित्यस्मात् प्रत्ययः।



 (253) सुञ्यसेर्ऋन् ।254।

 सावसेर्ऋन्। सावुपपदे असु क्षेपणे इत्यस्मात् ऋन्प्रत्यय इत्यर्थः। स्वसेति। यणादेशः। अप्तृन्निति दीर्घः।



 (254) यतेर्वृद्धिश्च ।255।

 यतेर्वृद्धिश्च। यती प्रयत्ने, अस्मात् ऋन् वृद्धिश्चेत्र्थः। यातेत्यस्यार्थमाह-- भार्यास्त्विति। अरमकोशोऽयम्।



 (255) नञि च नन्देः ।256।

 नञि च नन्देः । टु नदि समृद्धौ, अस्मान्नञ्युपपदे ऋन्। न नन्दतीति। \`सेवायां कृतायामपी'ति शेषः। ऋनि वृद्धिरप्यनेनैव , पूर्वसूत्रादनवृत्तेः। मतान्तरमाह-- इहेति। अत्र मानमाह-- ननान्दा तु स्वसा पत्युरिति।



 (256) दिवेर्ऋः ।257।

 दिवेर्ऋः। दिवु क्रीडादिषु, अस्मात् ऋप्रत्ययो भवतीत्यर्थः। ऋनि प्रकृते ऋविधिऋ नित्स्वराऽभावार्थम्। \`स्वामिनो देवृदेवरौ' इत्यमरः।



 (257) नयतेर्डिच्च ।258।

 नयतेर्डिच्च। णीञ् प्रापणे, अस्मात् ऋप्रत्ययः, स च डिद्भवतीत्यर्थ-। डित्त्वं टिलोपार्तम्। \`स्युः पुमांसः पञ्चजनाः पुरुषाः पूरुषा नरः' इत्यमरः।



 (258) सव्ये स्थश्छन्दसि ।259।

 सव्ये स्थश्छन्दसि। ष्ठा गतिनिवृत्तौ, अस्मात् सव्यशब्दे उपपदे ऋप्रत्ययः, सच डिदित्यर्थः। सव्येष्ठ इति स्थले षत्वार्थमाह--- अम्बाम्बेत्यत्रेति। \`तत्पुरुषे कृती'त्यलुक्। \`नियन्ता प्राजिता यन्ता सूतः क्षत्ता च सारथिः। सव्येष्ठृदक्षिणस्थौ च' इत्यमरः।



 (259) अर्तिसृधृधम्यश्यवितॄभ्योऽनिः ।260।

 अर्तिसृधृ। ऋ गतौ, सृ गतौ, धृञ् धारणे, धमिधातुः सौत्रः, अम गतौ, अश भोनजे, अव रक्षणे, तॄ प्लवनतरणयोः, एभ्यः अनिप्रत्यय इत्यर्थः। अरणिरिति। \`निर्मन्थदारुणि त्वरणिर्दव्योः' इत्यमरः।



 (260) आङि शुषेः सनश्छन्दसि ।261।

 आङि शुषेः। आङ उपपदे सुष शोषणे इत्यस्मात्सन्नन्तादनिप्रत्यय इत्यर्थः। आशुशुक्षणिरिति। शुशुक्षेति सन्नन्तम्। \`रोहिताश्वो वायुसखः शिखावानाशुशुक्षणिः' इत्यमरः।



 (261) कृषेरादेश्च चः ।262।

 कृषेरादेश्च चः। कृष विलेखने अस्मादनिप्रत्यय इत्यर्थः। ककारस्य चकारश्च। चर्षणिरिति। \`पुगन्तलघूपधस्य च' इति गुणः।



 (262) अदेर्मुट् च ।263।

 अदेर्मुट् च। अद भक्षणे, अस्मादनिप्रत्ययः, मुडागमश्च प्रत्ययस्य भवतीत्यर्थः।



 (263) वृतेश्च ।264।

 वृतेश्च। वृतु वर्तने, अस्मादनिप्रत्यय इत्यर्थः। \`सरणिः पद्धतिः पद्या वर्तन्येकपदीति च' इत्यमरः। वर्तिनीत्यत्र कृदिकारादिति ङीष्।



 (264) क्षिपेः किच्च ।265।

 क्षिपेः किच्च। क्षिप प्रेरणे, अस्मादनिप्रत्ययः, स च किद्भवतीत्यर्थः। कित्त्वान्न गुणः। क्षिपणिः।



 (265) अर्चिशुचिहुसृपिचादिछर्दिभ्य इसिः ।266।

 अर्चिशुचि। अर्च पूजायां, शुच शोके, हु दानादनयोः, सृप्लृ गतौ, छद अपवारणे ण्यन्तः, छर्द वमने ,एभ्य इसिप्रत्यय इत्यर्थः। अर्चिरिति। सान्तोऽयम्। \`ज्वालाभासोर्नपुंस्यर्चिः' इत्यमरः। इदन्तोऽप्ययमिति। ण्यन्तादर्चेः अच इरिति इप्रत्यये साधुरिति भावः। छादि इति ण्यन्तादिसि णिलोपे उपधाह्रस्वार्थमाह-- इस्मन्निति। छर्द्यतीसारेति। छर्दिश्चाऽतिसारश्च शूलं च यस्य सन्तीति विग्रहः।



 (266) बृंहेर्नलोपश्च ।267।

 वृंहेर्नलोपश्च। बृहि वृद्धौ, अस्मादिसिः, नकारस्य लोपश्चेत्यर्थः। बर्हिरिति। उपधागुणे रूपम्।



 (267) द्युतेरिसिन्नादेश्च जः ।268।

 द्युतेरिसिन्नादेश्च जः। द्युत दीप्तौ, अस्मादिसिन्प्रत्ययः। आदेर्रदकारस्य जकारश्चेत्यर्थः।



 (268) वसौ रुचेः संज्ञायाम् ।269।

 वसौ रुचेः संज्ञायाम्। वसुशब्दे उपपदे रुच दीप्तावित्यस्मादिसिन्‌प्रत्ययः स्यात्संज्ञायामित्यर्थः। वसुरोचिरिति।



 (269) भुवः कित् ।270।

 भुवः कित्। भू सत्तायामित्यस्मात् इसिन्प्रत्ययः, स च कित् भवतीत्यर्थः। कित्त्वान्न गुणः।



 (270) सहो धश्च ।271।

 सहो धश्च। षह मर्षणे इत्यस्मात् इसिन्प्रत्ययः, अन्त्यस्य धकारश्चेत्यर्थः।



 (271) पिबतेस्थुक् ।272।

 पिबतेस्थुक्। पा पाने, अस्मादिसिन्, धातोश्च थुगागम इत्यर्थः। पाथिरिति रूपम्।



 (272) जनेरुसिः ।273।

 जनेरुसिः। जनी प्रादुर्भावे अस्मादुसिप्रत्यय इत्यर्थः।



 (273) मनेर्धश्छन्दसि ।274।

 मनेर्धश्छन्दसि। मनु अवबोधने, अस्मादुसिप्रत्यययः, धातोरन्तादेशश्च धकार इत्यर्थः।



 (274) अर्तिपॄवपियजितनिधनितपिभ्यो नित् ।275।

 अर्तिपॄवपि। ऋ गतौ, पॄ पालनपूरणयोः, डु वप् बीजसन्ताने, यज देवपूजनादौ, तनु विस्तारे, धन धान्ये, तप सन्तापे, एभ्य उसिप्रत्ययः स्यात्, स च नित् भवतीत्यर्थः। नित्त्वं स्वरार्थम्।



 (275) एतेर्णिच्च ।276।

 एतेर्णिच्च। इण् गतावित्यस्मादुसिप्रत्ययः, स च णिद्भवीत्यर्थः। णित्त्वाद्वृद्धिः। आयुरिति।



 (276) चक्षेः शिच्च ।277।

 चक्षेः शिच्च। चक्षिङ् व्यक्तायां वचि, अस्मादुसिः, सच शिद्भवतीत्यर्थः। शित्त्वफलमाह-- सार्वधातुकत्वेनेति। चक्षते रूपादिकमनुभवत्यनेनेति चक्षुः।



 (277)मुहेः किच्च ।278।

 मुहेः किच्च। मुह वैचित्त्ये , अस्मदुसिः, स च किदित्यर्थः, कित्तवान्न गुणः। \`मुहुः पुनः पुनः शश्वत्' इत्यमरः।



 (278) कॄगॄशॄवृञ्चतिभ्यः ष्वरच् ।280।

 कॄगॄशॄ। कॄ विक्षेपे, गॄ निगरणे, शॄ हिंसायां , बृञ् बरणे, चते याचने, एभ्यः ष्वरच् स्यादित्यर्थः। षित्त्वं ङीषर्थम्।



 (279) नौ सदेः ।281।

 नौ सदेः। नानुवपपदे षद्लृ विशरणगत्यवसादनेष्वित्यस्मात् ष्वरच् स्यादित्यर्थः। षित्वफलं दर्शयन्नुदाहरति-- निषद्वरी रात्रिरिति।





 इत्युणादिषु द्वितीयः पादः।











.





***अथ***  ***तृतीयः***  ***पादः।***







 (280) छित्वरछत्वरधीवरपीवरमीवरचीवरतीवरनीवरगह्वरकट्वरसंयद्वराः ।282।

 अथ तृतीयः पादः। छित्वरछत्वरधीवर। एते ष्वरच्प्रत्ययान्ता निपात्यनत इत्यर्थः। निपातनमेवाह-- अनयोस्तकार इति। छिदिर् द्वैधीकरणे, छद अपवारणे, आभ्यां ष्वरच्प्रत्ययः, तत्सन्नियोगेन धातोस्तकारोऽन्तादेशः, गुणाऽभावश्च निपात्यत इत्यर्थः। \`छित्वरश्छेदने द्रव्ये धूर्ते वैरिणि च त्रिषु' इति मेदिनी। धीवर इति। डु धाञ् हिंसायामित्यस्मादपि ष्वरचि साधुः। चीवरमिति। चिञ्चयने इत्यस्मात्श्नुविकरणात्ष्वरचि दीर्घो निपात्यत इत्यर्थः। तीवर इति। तायृ पूजानिशामनयोरित्यस्मात् ष्वरचि \`लोपो व्योः' इति यलोपे, ईत्त्वं निपात्यते। यद्वा तीवधातो प्रत्यये \`लोपो व्योः' इति वलोपे रूपम्। नीवर् इति। णीञ्प्रापणे इत्यस्मात् ष्वरचि रूपम्। गह्वरेत्यत्राह-- गाहतेरित। गाहृ विलोडने इत्यस्मादिति भावः। \`गह्वरं गण्डशैलास्तु' इत्यमरः। षित्त्वान्ङीषि गह्वरीति रूपम्। \`विपुला गह्वरी धात्री' इत्यमरः। कट्वरेति। कटे वर्षादौ, अस्मात्प्रत्ययः। संयद्वर इत्यत्राह-- यमेर्दकार इति।



 (281) इण्सिञ्जिदीङुष्यविभ्यो नक् ।283।

 इण्सिञ्जि। इण्गतौ, षिञ्बन्धने, जि जये दीङ्क्षये, उष दाहे, अव रक्षणे, एभ्यो नक्प्रत्यय इत्यर्थः। कित्त्वान्न गुणः। इन इति। \`इनो भगो धामनिधिश्चांशुमाल्यब्जनीपतिः। इनः सूर्ये प्रभौ राजा' इत्यमरः। जिन इति। \`मारजिल्लोकजिज्जिनः' इत्यमरः। दीन इति। \`निःस्वस्तु दुर्विधो दीनो दरिद्रो दुर्गतोऽपि सः'। इत्यमरः। ऊन इति। अवधातोः रूपम्। नकः कित्त्वात् \`ज्वरत्वर' इत्यूठ्।



 (282) फेनमीनौ ।284।

 फेनमीनौ। स्फायी वृद्धौ, मीञ् हिंसायाम्, आभ्यां नकि एतौ निपात्येते इत्यर्थः। आद्ये स्फाय् इत्येतस्य फे इत्यादेशः। \`डिण्डीरोऽब्धिकफः फेनः इत्यमरः।



 (283) कृषेर्वर्णे ।285।

 कृषेर्वर्णे। कृष विलेखने, अस्माद्वर्णेऽभिधेये नक्स्यादित्यर्थः। \`कृष्णे नीलाऽसितश्यामकालश्यामलमेचकाः' इत्यमरः।



 (284) बन्धेर्ब्रधिबुधी च ।286।

 बन्धेर्ब्रुधिब्रधी च । बन्ध बन्धने, अस्मान्नक्स्यात्, प्रकृतेर्बुधि ब्रधि ब्रधि इत्यादेशौ च वत इत्यर्थः। बध्न इति। \`भास्करोऽहस्करो ब्रध्नः' इत्यमरः। बुध्न इति। \`शिरोऽग्रं शिखरं वा ना मूलं बुध्नोऽङ्घ्रिनामकःट इत्यमरः।



 (285) धापॄवस्यज्यतिभ्यो नः ।287।

 धापॄवस्यज्यतिभ्यो नः। डु धाञ्धारणपोषणयोः, वस निवासे, अज गतौ, अत सातत्यधाना इत्यत्र अमरकोशमाह-- धाना भृष्टयवे स्त्रिय इति। वस्न इति। \`मूल्यं वस्नोऽप्यवक्रयः' इत्यमरः। वेन इति। अजेर्वी आदेशः। श्रोण इति। \`पृश्निरल्पतनौ श्रोणः पङ्गौ मुण्डस्तु मुण्डिते' इत्यमरः।



 (286) लक्षेरट् च ।288।

 लक्षेरट् च । लक्ष दर्शनाङ्कनयोः, लक्ष आलोचने, आभ्यां चुरादिण्यन्ताभ्यां नप्रत्ययः स्यादित्यर्थः, अडागमश्च प्कृतेः। लक्ष्मण इति रूपमसिद्ध्यर्थमाह-- चान्मुडिति।



 (287) वनेरिच्चोपधायाः ।289।

 वनेरिच्चोपधायाः। वन षण संभक्तौ, अस्मान्नप्रत्ययः, उपधाया इत्त्वं चेत्यर्थः। वेन्नेतित। उपधाया इत्त्वे गुणः।



 (288) सिवेष्टेर्यू च ।290।

 सिवष्टेर्यू च । षिवु तन्तुसन्ताने, अस्मान्नप्रत्ययः, टेरिव् इत्स्य स्थाने यू आदेशश्चेत्यर्थः। स्यून् इत्यत्र यू आदेशे कृते \`सार्वधातुकार्धधातुकयोः' इति गुणमाशङ्क्याह दीर्घोच्चारणसामर्थ्यादिति। यदि गुण इष्टस्तर्हि यु इति ह्रस्वमेव विदधीत, गुणे कृते विशेषाऽभावात्। एवं सति दीर्घोच्चारणं गुणाऽभावार्थं विज्ञायेतेति भावः। ननु तर्हि कथं स्योन इति, अत्राह--बाहुलकात् केवलो न इति। \`यू' आदेशरहित इत्यर्थः। एवं च नप्रत्यये छ्वोरिति वस्य ऊठि गुणात्पूर्वमन्तरङ्ग्तवाद्यणि गुणे च रूपमिति भावः।



 (289) कॄवॄजॄसिद्रुपन्यनिस्वपिभ्यो नित् ।291।

 कॄवृजॄसिद्रु। कॄ विक्षेपे, वृञ्वरणे, वॄ इति पाठे तु वॄ वरणे, जॄष्वयोहानौ, षिष्वयोहानौ, षिञ्बन्धने, द्रु गतौ, पन स्तुतौ, अन प्रापणे, ञि ष्वप्शये, एभ्यो नप्रत्ययः स्यात्, स च निदित्यर्थः। नित्त्वं स्वरार्थम्। कर्णइति। \`रषाभ्याम्' इति णत्वम्।



 (290) धेट इच्च ।292।

 धेट इच्च। धेट् पाने, अस्मान्नप्रत्ययः स्यात्, इकारश्चान्तादेश इत्यर्थः। धेन इति। इकारस्य गुणे रूपम्। इत्वाऽविधाने तु आदेच इत्यात्वं स्यादिति भावः।



 (291) तृषिशुषिरसिभ्यः कित् ।293।

 तृषिशुषिरसिभ्यः। ञि तृषा पिपासायां, शुष शोषणे, रस शब्दे, एभ्यो नप्रत्ययः स्यात्, स च किदित्यर्थः। तृष्णेति। कित्त्वान्न गुणः।



 (292) सुञो दीर्घश्च ।294।

 सुञो दीर्घश्च। षुञ् अभिषवे, अस्मान्नप्रत्ययः स्याद्धातोर्दीर्घश्चेत्यर्थः। सूनेति। धातोर्दीर्घविधिसामर्त्यान्न गुणः, किदित्यनुवर्तनाद्वा। \`सूनाऽधोजिह्विकापि च'इत्यमरः।



 (293) रमेस्त च ।295।

 रमेस्त च । रमु क्रीडायामस्माण्ण्यन्तान्नप्रत्ययः स्यात्, तकारोऽन्तादेशश्चेत्यर्थः। रमेरिति ण्यन्तस्य निर्देशः। मित्त्वादुपधाह्रस्वः।



 (294) रास्नासास्नास्थूणावीणाः ।296।

 रास्नासास्ना। रस आस्वादने, षस सस्ति स्वप्ने, ष्ठा गतिनिवृत्तौ, वी गतिव्याप्तिप्रजनादिषु, एभ्यो नप्रत्यये इत्थं निपात्यन्त इत्यर्थः। रास्नेति। उपधादीर्घो निपात्यते। \`सास्ना तु गलकम्बले' इत्यमरः। स्थूणेति। ष्ठा गतिनिवृत्तावित्यस्य रूपम्। प्रत्ययसन्नियोगेन धातोरूत्वं, प्रत्ययस्य णत्वं च निपात्यते। \`स्थूणा स्तम्भे च वेश्मनः' इत्यमरः। वीणेति। वीधातोः रूपम्। णत्वं निपात्यते।



 (295) गादाभ्यामिष्णुच् ।297।

 गादाभ्यामिष्णुच् । गै शब्दे, डु दाञ् दाने, आभ्यां इष्णुच्प्रत्यय इत्यर्थः। गेष्णुरिति। आद्गुणे रूपम्।



 (296) कृत्यशूभ्यां क्स्नः ।298।

 कृत्यशूभ्यां क्स्नः। कृती छेदने, अशू व्याप्तौ आभ्यां क्स्नप्रत्यय इत्यर्थः। कृत्स्नमिति। कित्त्वान्नोपधागुणः। अक्ष्णमिति। व्रश्चेति षत्वे,षढोरिति कत्वे, कवर्गात्परत्वात्षत्वे, रषाभ्यामिति णत्वे च रूपम्।



 (297) तिजेर्दीर्घश्च ।299।

 तिजेर्दीर्घश्च। तिज निशाने, अस्मात्क्स्नप्रत्ययः , धातोर्दीर्घश्चेत्यर्थः।



 (298) श्लिषेरच्चोपधायाः ।300।

 श्लिषेरच्चोपधायाः। श्लिष आलिङ्गने अस्मात्क्स्नप्रत्ययः, धातोरुपधाया अकारश्चेत्यर्थः।



 (299) यजिमनिशुन्धदसिजनिभ्यो युच् ।301।

 यजिमनि। यज देवपूजनादौ, मन ज्ञाने, शुन्ध शुद्धौ, दसु उपक्षये, जनी प्रादुर्भावे, एभ्यो युच्प्रत्यय इत्यर्थः। यज्युरिति। \`युवोरनाकौ' इत्यनादेशस्तु न, तत्र यु वु इति उकारेत्संज्ञकयोरेव ग्रहणात्। मन्युरिति। \`मन्युशोकौ तु शुक्स्त्रिया' मित्यमरः।



 (300) भुजिमृङ्भ्यां युक्त्युक्तौ ।302।

 भुजिमृङ्‌भ्याम्। भुज पालनाभ्यवहरणयोः, भृङ् प्राणत्यागे, आभ्यां क्रमाद्युक्त्युकौ प्रत्ययौ स्तः। भुज्युरिति। युकः कित्त्वान्न गुणः। एवं मृत्युरित्यपि।



 (301) सर्तेरयुः ।303।

 सर्तेरयुः। सृ गतौ, अस्मात् अयुप्रत्यय इत्यर्थः। सरयुरिति। अयुप्रत्यये गुण इति भावः।



 (302) पानीविषिभ्यः पः ।304।

 पानीविषिभ्यः पः। पा पाने, णीञ् प्रापणे, विष्लृ व्याप्तौ, एभ्यः पप्रत्यय इत्यर्थः। नीप इति सिद्ध्यर्थमाह-- बाहुलकादिति। \`तूलं च नीपप्रियककदम्बास्तु हलिप्रिये' इत्यमरः।



 (303) च्युवः किच्च ।305।

 च्युवः किच्च। च्युङ्गतौ, अस्मात् पः स्यात्सच कित्स्यात्, कित्त्वान्न गुणः।



 (304) स्तुवो दीर्घश्च ।306।

 स्तुवो दीर्घश्च। ष्टुञ् स्तुतौ, अस्मात्पः स्यात्, धातोर्दीर्घश्चेत्यर्थः। \`फेनस्तूपौ सयूपकौ' इत्यमरः।



 (305) सुशॄभ्यां निच्च ।307।

 सुशॄभ्यां निच्च। षुञ् अभिषवे, शॄ हिंसायां, आभ्यां पः स्यात्, सच नित् भवति, चाद्दीर्घश्चेत्यर्थः। सूप इति. धातोर्दीर्घविधिसामर्थ्यान्न गुणः। शूर्पमित्यत्राह-- बाहुलकादुत्वमिति। रपरत्वं दीर्घत्वं चेति भावः।



 (306) कुयुभ्यां च ।308।

 कुयुभ्यां च । कु शब्दे, यु मिश्रणे, आभ्यां पः, सच नित्, धातोर्दीर्घत्वं चेत्यर्थः। \`तूदस्तु यूपः क्रमुकः' इत्यमरः।



 (307) खष्पशिल्पशष्पबाष्परूपपर्पतल्पाः ।309।

 खश्पशिल्प। खनु अवदारणे, शील समाधौ, शसु हिंसायां, बाधृ लोडने, रु शब्दे, पॄ पालनपूरणयोः, तल प्रतिष्ठाकरणे, तल प्रतिष्ठाकरणे चुरादिण्यन्तः, एते पप्रत्ययान्ताः इत्थं निपात्यन्त इत्यर्तः। निपातनमेवाह-- खनतेर्नकारस्येति। \`खष्पः क्रोधे बलात्कारे' इति विश्वकोशादाह-- खष्पौ क्रोधबलात्काराविति। शिल्पमित्यत्राह-- शीलतेर्ह्रस्व इति। ह्रस्वनिपातनसामर्थ्यात्, किदित्यनुवर्तनाद्वा गुणाऽभावः। शष्फमित्यत्राह-- निपातनात्षत्वमिति। \`शष्पं बालतृणं घासः' इत्यमरः। बाष्प इत्यत्राह-- बाधतेरिति। \`बाष्पमूष्माश्रुकशिपु' इत्यमरः। शेषं स्पष्टम्।



 (308) स्तनिहृषिपुषिगदिमदिभ्यो णेरित्नुच् ।310।

 स्तनिहृषिपुषि। स्तन देवशब्दे, हृष तुष्टौ, पुष पुष्टौ, मदी हर्षग्लेपनयोः, गदीदेवशब्दे, एभ्यो ण्यन्तेभ्य इत्नुच् स्यात्। इत्नुचि कृते णेरयादेशविधिं स्मारयति-- अयामन्तेति णेरयादेश इति। \`स्तनयित्नुर्बलाहकः' इत्यमरः।



 (309) कृहनिभ्यां कत्नुः ।311।

 कृहनिभ्यां क्त्नुः। डु कृञ् करने, हन हिंसागत्योः, आभ्यां क्त्नुप्रत्यय इत्यर्थः। कृत्नुरिति। कित्त्वान्न गुणः। कर्तेत्यर्थः। हत्नुरिति। \`अनुदात्तोपदेशवनती' त्यादिना अनुनासकलोपः।



 (310) गमेः सन्वच्च ।312।

 गमेः सन्वच्च। गम्लृ गतौ, अस्मात् क्त्नुप्रत्ययः, सच सन्वद्भवतीत्यर्थः। जिगत्नुरिति। \`अनुदात्तोपदेशे त्यादिना अनुनासिकलोपः। सन्वत्त्वात् द्वित्वं , अभ्यासाऽकारस्य इत्वादिकार्यम्।



 (311) दाभाभ्यां नुः ।313।

 दाभाभ्यां नुः। डु दाञ् दाने, भा दीप्तौ, आभ्यां नुप्रत्यय इत्यर्थः। \`भानुर्हसः सहस्रांशुः' इत्यमरः।



 (312) वचेर्गश्च ।314।

 वचेर्गश्च। वच परिभाषणे, अस्मात् नुप्रत्ययः, गकारश्चान्तादेश इत्यर्थः। सूनुरिति। कित्त्वान्न गुणः।



 (313) धेट इच्च ।315।

 धेट इच्च। धेट् पाने, अस्मान्नुप्रत्ययः स्यात्, इकारश्चान्तादेशः। \`आदेच' इत्यात्त्वे प्सक्ते तदपवादोऽयम्। \`धेनुः स्यान्नवसूतिका' इत्यमरः।



 (314) सुवः कित् ।316।

 सुवः कित्। षूङ् प्राणिप्रसवे, अस्मात् नुप्रत्ययः स्यात्, स च किद्भवतीत्यर्थः। सूनुरिति। कित्त्वान्न गुणः।



 (315) जहातेर्द्वेऽन्तलोपश्च ।317।

 जहातेर्द्वेऽन्तलोपश्च। ओ हाक् त्यागे, अस्मान्नुप्रत्ययः, धातोर्द्वित्वम्, अन्तस्याऽऽकारस्य लोपश्चेत्यर्थः। नुप्रत्ययस्य कित्त्वेऽप्यनजादित्वात् \`आतो लोप इटि च' इत्याकारलोपाऽप्राप्तेरयमारम्भः। जह्नुरिति। धातोर्द्वित्वे आलोपे च रूपम्।



 (316) स्थो णुः ।318।

 स्थो णुः। ष्ठा गतिनिवृत्तौ, अस्मात् णुः स्यादित्यर्थः। क्वचित्तु स्थाणुरित्येव पाठः। तस्मिन्पाठे यद्यपि अत्र स्थाधातोर्नुप्रत्यये णत्वं निपात्यतिति वक्तुं शक्यते, तथापि उत्तरत्रानुवृत्त्यर्थं णुप्रत्ययविधानमेव वरम्।



 (317) अजिवृरीभ्यो निच्च ।319।

 अजिवृरी। अज गतिक्षेपणयोः, वृङ् संभक्तौ, री गतिरेषणयोः, एभ्यो णुर्नित्स्यादित्यर्थः। नित्त्वं स्वरार्थम्। अजाधातोर्णुप्रत्यये आह--अजेर्वी इति। वेणुरिति। \`वेणुमस्करतेजनाः' इत्यमरः।



 (318) विषेः किच्च ।320।

 विषेः किच्च। विष्लृ व्याप्तौ, अस्मात् णुः स्यात्, स च कित्, चकारात् निच्च। विष्णुरिति। कित्त्वान्न गुणः, नित्त्वं स्वरार्थम्। \`विष्णुर्नारायणः कृष्णः' इत्यमरः।



 (319) कृदाधारार्चिकलिभ्यः कः ।321।

 कृदाधारार्चिकलिभ्यः । डु कृञ् करणे, डु दाञ् दाने, डुधाञ् धारणपोषणयोः, रा दाने अर्च पूजायां, कल शब्दसंख्यानयोः, एभ्यः कप्रत्ययः स्यादित्यर्थः। कप्त्ययावयवककारस्य \`लशक्वतद्धिते' इतीत्संज्ञा प्राप्नोतीत्यत आह-- बाहुलकादिति। \`पृष्ठ्यः स्थौरी सितः कर्कः' इत्यमरः। दाको दातेति। कर्तरि प्रत्ययादिति भावः। राकेति। \`पूर्णे राका निशाकरे' इत्यमरः। दाक धाक राक इत्यत्र यद्यपि \`केऽणः' इत्यनेन ह्रस्वः प्राप्नोति, तथापि बाहुलकान्न भवति।



 (320) सुवृभूशुषिमुषिभ्यः कक् ।322।

 सुवृभूशुषिमुषिभ्यः कक्। सृ गतौ, वृञ् वरणे, भू सत्तायां, शुष शोषणे, मुष स्तेये, एभ्यः कक्‌प्रत्यय इत्यर्थः। कित्त्वं गुणाऽभावार्थम्। सृक इति।



 (321) शुकवल्कोल्काः ।323।

 शुकवल्कोल्काः। शुभ शुम्भ भाषणे, वल वल्ल संवरणे, उष दाहे, एते कक्प्रत्ययान्ता निपात्यन्त इत्यर्थः। निपातनमेवाह-- शुभेरन्त्यलोप इति। भलोप इत्यर्थः। कित्त्वान्न गुणः। \`ग्रन्थिपर्णं शुकं बर्हपुष्पं स्थौणेयकुक्कुरे' इत्यमरः। वल्कमिति। \`वल्कं वल्कलमस्त्रियाम्' इत्यमरः। उल्केति। \`प्राचकोल्का पिपीलिका' इत्यमरः।

 (322) इण्‌भीकापाशल्यतिमर्चिभ्यः कन् ।324।

 इण्‌भीकापा। इण् गतौ, ञि भी भये, कै शब्दे, पा पाने, शल गतौ, अत सातत्यगमने, मर्च शब्दे चुरादिः, एभ्यः कन्प्रत्ययः स्यात्। नित्त्वं स्वरार्थम्।



 (323) नौ हः ।325।

 नौ हः। नावुपपदे ओ हाक् त्यागे इत्यस्मात् कन् स्यादित्यर्थः। \`निहाका गोधिका समे' इत्यमरः।



 (324) नौ सदेर्डिच्च ।326।

 नौ सदेर्डिच्च। नावुपपदे षद्लृदातोः कन्स्यात्, स च डिद्भवतीत्यर्थः। डित्त्वाट्टिलोपः। षत्त्वं \`सदिरप्तेः' इत्यनेन। निष्कमिति रूपम्।



 (325) स्यमेरीट् च ।327।

 स्यमेरीट् च। स्यमु शब्दे अस्मात्कन्स्यात्, तस्य चेडागमः। स्यमीक इति रूपम्।



 (326) अजियुधूनीभ्यो दीर्घश्च ।328।

 अजियुधूनीभ्यो। अज गतिक्षेपणयोः, यु मिश्रणेऽमिश्रणे च , धूञ् कम्पने, णीञ् प्रापणे, एभ्यः कन्स्यादेषां दीर्घश्चेत्यर्थः। वीक इति। अजधातोः कनि प्रकृतेर्वीभावे, तस्य दीर्घत्वे दीर्घविधानसामर्थ्याद्गुणाऽभावः। यूकेति।कनि धातोर्दीर्घः।



 (327) ह्रियो रश्च लो वा ।329।

 ह्रियो रश्च लो वा। ह्री लज्जायाम्, अस्मात्कन्, धातोर्दीर्घत्वं, रेफसय् लकारश्च वेत्यर्थः। ह्रीकेति। दीर्घविधानसामर्थ्याद्गुणाऽभावः। ह्लीकेति। रेफस्य लकारे रूपम्।



 (328) शकेरुनोन्तोन्त्युनयः ।330।

 शकेरुनोन्तोन्त्युनयः । शक्लृ शक्तौ, अस्मात् उन उन्त उन्ति उनि एते चत्वारः प्रत्ययाः स्युः। \`शकुन्तिपक्षिशकुनिशकुन्तशकुनद्विजाः' इत्यमरः।



 (329) भुवो झिच् ।331।

 भुवो झिच्। भू सत्तायामस्मात् झिच् स्यात्। \`झोऽन्तः' इत्यन्तादेशः। भवन्तिरिति। अन्तादेशे गुणेऽवादेशे च रूपम्। \`अस्तिर्भवन्तिपरोऽप्यप्रयुज्यमानोऽस्ती'ति भाष्यम्। अवन्तिरित्यादिसिद्ध्यर्थमाह-- बाहुलकादिति।



 (330) कन्युच् क्षिपेश्च ।332।

 कन्युच् क्षिपेश्च। क्षिप प्रेरणे, चकारात् भवतेरपि कन्युच्‌प्रत्यय इत्यर्थः। क्षिपण्युरिति। अट्कुवाङ्' इति ण्तवम्। भुवन्युरिति। कन्युचः कित्त्वाद्गुणाऽभावे उवङादेशे च रूपम्।



 (331) अनुङ् नदेश्च ।333।

 अनुङ् नदेश्च। नद अव्यक्ते शब्दे। चकारात्क्षिपेरनुङ् स्यात्। क्षिपणुरिति। अनुङो ङित्त्वाद्गुणाऽभावः।



 (332) कॄवृदारिभ्य उनन् ।334।

 कॄवृदारिभ्य उनन्। कॄ विक्षेपे, वृञ् वरणे, दॄ विदारणे ण्यन्तः, एभ्य उनन्‌प्रत्यय इत्यर्थः।



 (333) त्रो रश्च लो वा ।335।

 त्रो रश्च लो वा। तॄ प्वलनतरणयोः , अस्मात् उनन् स्यात्, रेफस्य लकारो वेत्यर्थः। तरुण इति। उननि धातोर्गुणः। \`वयस्थस्तरुणो युवा' इत्यमरः।



 (334) क्षुधिपिशिमिथिभ्यः कित् ।336।

 क्षुधिपिशिमिथिभ्यः कित्। क्षुध बुभुक्षायां, पिश अवयवे, मिथः सौत्रः, एभ्य उनन् कित्स्यादित्यर्थः। क्षुधुन इति। कित्त्वान्न गुणः।



 (335) फलेर्गुक् च ।337।

 फलेर्गुक् च। फल निष्पत्तौ, अस्मादुनन्स्यात्, धातोर्गुगामश्चेत्यर्थः। फल्गुन इति। अर्जुन इत्यर्थ-। ननु कथं फाल्गुन इत्यत आह-- प्रज्ञाद्यणि \[ णी?\] ति।



 (336) अशेर्लश्च ।338।

अशेर्लशश्च । अश भोजने, अस्मादुनन्धातोर्लशादेशश्चेत्यर्थः । लशुनमिति । \`लशुनं गुञ्जनाऽरिष्टमहाकन्दरसोनकाः' इत्यमरः । अर्जेर्णिलुक्च । ऋजगतिस्थानार्जनोपार्जनेषु, अस्मादुनन्प्रत्ययः, तत्संनियोगेन णेर्लुक्चेत्यर्थः । अर्जुन इति । जकारेण व्यवधानान्न णत्वम् । \`वलक्षो धवलोऽर्जुनः' इत्यमरः । अत्र णेरनिटीत्यनेनैव णेर्लोपे सिद्धे णिलुक्चेति लुग्विधानं चिन्त्यप्रयोजनमेव । नच प्रत्ययलक्षणेन प्राप्तं लघूपधगुणं वारयितुं लुग्विधानमावस्यकम्, लुकि तु \`न लुमताङ्गस्ये'ति निषेधान्न प्राप्तिरिति वाच्यम्, लुग्विधानेऽपि उननमाश्रित्य लघूपधगुणस्य दुर्वारत्वात् । अथ यदि यथाकथंचित् एतद्ग्रन्थसमर्थने आग्रहस्तर्हि एवं वक्तव्यम्-अस्मिन्सूत्रे किदित्यनुवर्तेत, ततश्च उननः कित्त्वेन गुणो न भवति, लोपे तु स्यादेव गुण इति वैपरीत्ये पर्यवस्यतीति । एवं सति अर्जुन इति रूपमेव न सिध्येत्, तस्मात्किदिति नानुवर्तनीयमेव, लुग्विधानं च व्यर्थम् ।







 () अजेर्णिलुक् च ।338।

 अजेर्णिलुक्च। ऋज गतिस्थानार्जनोपार्जनेषु, अस्मादुनन्प्रत्ययः, तत्संनियोगेन णेर्लुक्चेत्यर्थः। अर्जुन इति। जकारेण व्यवधानान्न णत्वम्। \`वलक्षो धवलोऽर्जुनः' इत्यमरः। अत्र णेरनिटीत्यनेनैव णेर्लोपे सिद्धे णिलुक्चेति लुग्विधानं चिन्त्यप्रयोजनमेव। नच प्रत्ययलक्षणेन प्राप्तं लघूपधगुणं वारयितुं लुग्विधानमावश्यकम्, लुकि तु \`न लुमताङ्गस्ये'ति निषेधान्न प्राप्तिरिर वाच्यम्, लुग्विधानेऽपिउननमाश्रित्य लघूपधगुणस्य दुर्वारत्वात्। अथ यदि यथाकथंचित् एतद्ग्रन्थसमर्थने आग्रहस्तर्हि एवं वक्तव्यम्-- अस्मिन्सूत्रे किदित्यनुवर्तेत, ततश्च उननः कित्त्वेनगुणो न भवति, लोपे तु स्यादेव गुण इति वैपरीत्ये पर्यवस्यतीति। एवं सति अर्जुन इति रूपमेव न सिध्येत्, तस्मात्किदिति नानुवर्तनीयमेव, लुग्विधानं च व्यर्थम्।



 () तृणाख्यायाम् चित् ।339।

 तृणाख्याम्। तृणस्याख्या तृणाख्या, तस्या सत्याम् ऋजेर्जायमान उनन् चित्स्यादित्यर्थः। चित्त्वफलमाह-- चित्त्वादन्तोदात्त ति।



 () अर्तेश्च ।340।

 अर्तेश्च। ऋ गतौ, अस्मादुनन्स्यात्, स च चित्स्यादित्यर्थः। अरुण इति। रषाभ्यामिति णत्वम्। \`अरुणो भास्करेऽपि स्याद्वर्णभेदेऽपि च त्रिषु ' इत्यमरः।



 () अजियमिशीङ्भ्यश्च ।341।

 अजियमिशीङ्भ्यश्च। अज गतिक्षेपणयोः, यमु उपरमे , शीङ् स्वप्ने , एभ्य उनन् स्यात्, स च चिदित्यर्थः। वयुनमिति। अजेर्वीभावः, गुणः, अयादेशः। यमुनेति। \`यमुनाशमनस्वसा' इत्यमरः।



 () वॄतॄवदिहनिकमिकशिभ्यः सः ।342।

 वॄतॄवदि। वॄ वरणे, तॄ प्लवनतरणयोः, वद व्यक्तायां वाचि,हन हिंसागत्योः, कमु कान्तौ, कष हिंसायाम्, एब्यः सप्रत्यय इत्यर्थः। वर्षमिति। प्रत्ययावयवत्वात्षत्वम्। तर्षमिति। \`तर्षो जग्धिस्तु भोजनम्' इत्यमरः। अत्रापि गुणे कृते षत्वम्। कक्षमिति। षढोरिति कत्वम्।



 () प्लुषेरुच्चोपधायाः ॥

 प्लुषेरच्चोपधाया। प्लुष दाहे, अस्मात्सः स्यात्, उपधाया अकारश्चेत्यर्थः। \`प्लक्षश्चतिन्तिडी चिञ्चा' इत्यमरः।



 () मनेर्दीर्घश्च ॥

 मनेर्दीर्घश्च। मन ज्ञाने, अस्मात्सप्रत्ययः, धातोर्दीर्घश्चेत्यर्थः। मांसमिति। \`नश्चापदान्तस्य' इत्यनुस्वारः।



 () अशेर्देवने ॥

 अशेर्देवने। अशू व्याप्तौ, अस्मात्सप्रत्यः, देवने वाच्ये इत्यर्थः। अक्ष इति। व्रश्चेतिष्तवं ,कत्वं, षत्वमिति भावः।



 () स्नुव्रश्चिकृत्यृषिभ्यः कित् ॥

 स्नुव्रश्चि। स्नु प्रस्रवणे, ओ व्रश्चू छेदने, कृती छेदने, ऋषी गतौ, एभ्यः सप्रत्ययः स्यात्, सच कित्स्यादित्यर्थः। स्नुषेति। कित्त्वान् गुणः। वृक्ष इति। व्रश्चधातोः सनि तस्य कित्त्वाद्ग्रहिज्येति संप्रसारणे, स्कोरितिसलोपः, चोः कुरिति कुत्वं, सस्य षत्वे च रूपम्।



 () ऋषेर्जातौ ॥

 ऋषेर्जातौ। ऋषी गतावित्यस्मात् जातौ सप्रत्ययः स्यात्, स च किदित्यर्थः। पूर्वसूत्रेणैव सिद्धे इदं सूत्रं नियमार्थम्‌-- \`ऋषेर्जातावेव सप्रत्यय' इति। तेन यौगिके न भवति। अन्येभ्यस्तु उभयत्रापि भवति।



 () उन्दिगुधिकुषिभ्यश्च ॥

 उन्दिगुधि। उन्दी क्लेदने, गुध रोषे , कुष निष्कर्षे, एभ्यः सः कित्स्यादिति भावः। उत्स इति। \`अनिदिता' मिति नलोप-। \`उत्सः प्रस्रवणं वारि' इत्यमरः। गुत्स इति। खरि चेति चर्त्वम्। कुक्ष इति। षढोरिति कः।



 () गृधिपण्योर्दको च ॥

 गृधिपर्ण्योर्दकौ च । गृधु अभिकाङ्कायां, पण व्यवहारे स्तुतौ च, आभ्यां सप्रत्ययः, धातोरन्त्यस्य क्रमेण दकारककारौ चादेशौ स्त इत्यर्थः। गृत्स इति। किदित्यनुवर्तनान्न गुणः। धकारस्य दकार आदेश इतभावः। ननु धकारस्य खरि चेति चर्त्वेन तकारे गृत्स इति रूपसिद्धौ किमर्थमेवं दकारविधिप्रयास इति च्ते, अत्राहुः-- \`खरि चे'ति चर्त्वस्याऽसिद्धत्वात् \`एकाचो बशो भ'षिति भष् भावः प्रसज्येत्, तदर्थं दकारविधिरिति। प्रक्रियालाघवाय तकार एव तु न विहितः, \`चयो द्वितीयाः' इति पक्षे थकारप्रसङ्गात्। दकारविधाने तु चर्त्वस्याऽसिद्धत्वान्न भवति। पक्ष इति। पणधातोः रूपम्। कात्परत्वात्षत्वम्।



 () अशे सरः ॥

 अशे सरः। अशू व्याप्तौ, अस्मात्सरप्रत्यय इत्यर्थः। वत्सर इति। \`सः स्यार्द्धधातुके' इति तत्वम्।



 () संपूर्वात् च्चित् ॥

 संपूर्वात् च्चित्। समित्युपसर्गपूर्वकाद्वसेर्जायमानः सरप्रत्ययः चिदित्यर्थः। चित्त्वप्रयोजनं तु अनतोदात्तस्वरः। अत्र सपूर्वाच्चिदिति स्वारसिकः पाठः, समितरपूर्वादपि सरप्रत्ययदर्शनात्। \`संवत्सरोऽसि परिवत्सरोऽसि इलावत्सरोऽसि इद्वत्सरोऽसि' इत्यादौ यथा।



 () कृधूमदिभ्यः कित् ॥

 कृधूमदिभ्यः कित्। डु कृञ् करणे, धूञ् कम्पने, मदी हर्षे, एभ्यः सरप्रत्ययः, स च कित्स्यादित्यर्थः। नु कृसर इत्यत्र इमः परत्वात्प्रत्यावयवत्वाच्च ष्तवं कुतो नेत्यत आह-- बाहुलकादिति। कृसरशब्दार्थं विवृण्वन्नमरकोशमाह-- कृसरः स्यादिति। धूसरइति। कित्त्वान्न गुणः। \`ईषत्पाण्डुस्तु धूसरः'। मत्सर इति। \`मत्सरोऽन्यशुभद्वेषे तद्वत्कृपणयोस्त्रिषु' इत्यमरः।



 () पते रश्च लः ॥

 पते रश्च लः। पत्लृ गतौ, अस्मात् सरः स्यात्, रेफस्य लश्चेत्यर्थः। पत्सल इति रूपम्।



 () तन्यृषिभ्यां क्सरन् ॥

 तन्यृषिभ्यां क्सरन् । तनु विस्तारे, ऋषी गतौ, आभ्यां क्सरन्प्रत्यय इत्यर्थः। तसर इति। प्रत्ययस्य कित्त्वादनुदात्तोपदेशेत्यादिनाऽनुनासिकलोपः। ऋषधातोः ऋक्षर इति रूपम्। कित्त्वान्न गुणः। कत्वं षत्वम्।



 () प्रीयुक्वणिभ्याम् कालन् ह्रस्वः संप्रसारणं च ॥

 प्रीयुक्वनिभ्याम्। प्रीयुधातोर्धातुपाठे अदर्शनादाह-- सौत्र इति। क्वण शब्दे। आभ्यां कालन्प्रत्ययः , क्रमेण प्रीयुधातोर्ह्रस्वः, क्वणधातोः सम्प्रसारणं चेत्यर्थः। प्रियाल इति। ह्रस्वे रूपम्। कुणाल इति। सम्प्रसारणे वकारस्योकारे पूर्वरूपे च रूपम्, \`राजानं प्रियालः स्यात्सन्नकद्रुर्धुः पटः' इति वनौषधिवर्गे अमरः।



 () कटिकुषिभ्यां काकुः ॥

 कटिकुषिभ्यां काकुः। कटे वर्षावरणयोः, कुष निष्कर्षे, आभ्यां काकुप्रत्ययः। कटाकुः कुषाकुरिति रूपम्।



 () सर्तेर्दुक् च ॥

 सर्तेर्दुक् च। सृगतौ, अस्मात्काकुप्रत्ययः स्यात्, धातोर्दुगागमश्चेत्यर्थः। सृदाकुरिति। प्रत्ययस्य कित्त्वान्न गुणः।



 () वृतेर्वृद्धिश्च ॥

 वृतेर्वृद्धिश्च। वृतु वर्तने, अस्मात्काकुः स्यात्, धातोर्वृद्धिस्चेत्यर्थः। वार्ताकुरिति। वार्ताकशब्दं साधयति-- बाहुलकादिति।



 () पर्देर्नित्संप्रसारणमल्लोपश्च ॥

 पर्देर्नित्संप्रसारणमल्लोपश्च। पर्द कुत्सिते, शब्दे अस्मात्काकुः स्यात्, स च नित्, धातो रेफस्य संप्रसारणमृकारो भवति, पकारो त्तराऽकारस्य लोपश्चेत्यर्थः। \`सर्पः पृदाकुर्भुजगौ भुजङ्गोऽहिर्भुजङ्गमः' इत्यमरः।



 () सृयुवचिभ्योऽन्युजागूजक्नुचः ॥

 सृयुवचिभ्यो। सृ गतौ, यु मिश्रणे, वच परिभाषणे, एभ्यो धातुभ्यः क्रमात् अन्युच, आगूच्, आक्नुच् इति प्रत्ययाः स्युः। सरण्युरिति। अन्युचि कृते धातोर्गुणे णत्वे च रूपम्। यवागूरिति। गुणे अवादेशे च रूपम्। \`यवागूरुष्णिका श्राणा इत्यमरः' । वचक्नुस्तु पुमान्विप्रे' इति मेदिनीकोशः।



 () आनकः शीङ्भियः ॥

 आनकः शीङ्भियोः। शीङ् स्वप्ने, ञि भी भये, आभ्याम् आनक इत्यर्थः। शयानको भयानक इति। गुणे अयादेशे च रूपम्।



 () आणको लूधूशिङ्घिधाञ्भ्यः ॥

 आणको। लूञ् छेदने, धूञ्कपम्ने, शिघि आघ्राणे, डु धाञ् धारणपोषणयोः, एभ्य आणकप्रत्यय इत्यर्थः। शिङ्घाणकमिति। इदित्त्वान्नुम्।



 () उल्मुकदर्विहोमिनः ॥

 उल्मुकदर्विहोमिनः। उल्मुक, दर्वि होमी इति त्रयो निपात्यन्त इत्यर्थः। निपातनमेवाह-- मुकप्रत्ययश्चेति। निपात्यत इति शेषः। \`अङ्गारोऽलातमुल्मुक' मित्यमरः। दर्विरित्यत्राह-- दृणातेरिति। \`दविः कम्बिः खजाका च' इत्यमरः। होमीत्यत्राह-- जुहोतेरिति।



 () ह्रियः कुक् रश्च लोवा ॥

 ह्रियः कुक् रश्च लो वा। ह्री लज्जायामस्मात्कुक्प्रत्ययः स्यात्, धातुसंबन्धिरेफस्य लकारस्य वेत्यर्थः। ह्लीकुरिति। कित्त्वाद्गुणनिषेधः।



 () हसिमृग्रिण्वाऽमिदमूपूधुर्विभ्यस्तन् ॥

 हसिमृग्रिण्वाऽमि। हसे हसने, मृङ् प्राणत्यागे, गॄ निगरणे, इण् गतौ, वा गतिगन्धनयोः, अम गत्यादिषु दमु उपशमे, लूञ् छेदने , पूञ् पवने, धुर्वी हिंसायाम्, एभ्यो धातुभ्यस्तन्प्रत्ययः। हस्त इत्यादौ वलादिलक्षणेटमाशङ्क्याह-- तितुत्रेति नेडिति। तनः कित्त्वाऽभावाद्दन्त इत्यादौ \`अनुनासिकस्य क्विझलोः' इति दीर्घो न। मर्त इति। बूलोक इत्यर्थः। तत्र भवो मर्त्यः। दिगादित्वाद्यत्। धूर्त इति। तनि कृते \`लोपो व्योर्वलि' इति वलोपः, हलि चेति दीर्घः।



 () नञ्याप इट् च ॥

 नञ्याप इट् च । नञि उपपदे आप्लृ व्याप्तावित्यस्मात्तन्प्रत्ययः, इडागमश्चेत्यर्थः। नापित इति। बाहुलकान्नञो नलोपाऽभावः। \`क्षुरी मुण्डी दिवाकीर्तिनापिताऽन्तावसायिनः' इत्यमरः।



 () तनिमृङ्भ्यां किच्च ॥

 तनिमृङ्भ्यां किच्च। तनु विस्तारे, मृङ् प्राणत्यागे , आभ्या तन्स्यात्, सच किदित्यर्थः। ततमिति। कित्त्वादनुनासिकलोपः। \`ततं वीणादिकं वाद्य'मित्यमरः।



 () अञ्जिघृसिभ्यः क्तः ॥

 अञ्जिघृसिभ्यः क्तः। अञ्जू व्यक्तिम्रक्षणकान्तिगतिषु, घृ क्षरणदीप्त्योः, षिञ्बन्धने, एभ्यः क्तः स्यात्, अक्त इति। नलोपे कुत्वे च रूपम्।



 () दुतनिभ्यां दीर्घश्च ॥

 दुतनिभ्यां दीर्घश्च। दु गतौ, तनु विस्तारे, आभ्यां क्तः स्यात्, धातोर्दीर्घश्च। तात इति। क्तस्य कित्त्वान्नलोपे दीर्घे च रूपम्।



 () जेर्मूट् चोदात्तः ॥

 जेर्मूट् चोदात्तः। जि जये, अस्मात्क्तप्रत्ययः स्यात्, तस्य चोदात्तो मूडागमो धातोर्दीर्घश्च स्यात्। जीमूत इति रूपम्। लोष्टपलितौ। एतौ निपात्येते। निपातनप्रकारमेवाह-- लुनातेरिति। लूञ् छेदने इत्यस्मात्क्तप्रत्ययः, सूडागमः, धातोर्गुणस्च निपात्यत इत्यर्थः। \`लेष्टानि लेष्टवः पुंसि' इत्यमरः। \`पलितं जरसा शौक्ल्य'मिति च।



 () हृश्याभ्यामितन् ॥

 हृश्याभ्यामितन्। हृञ् हरणे, श्यैङ्गतौ, आभ्यामितन्प्रत्यय इत्यर्थः। श्येत इति। इतनि आद्गुणः। वर्णभेदाविति। \`पालाशो हरितो हरित्' \`शुक्लशुभ्रशुचिश्वेते' ति चामरः।



 () रूहे रश्च लो वा ॥

 रूहे रश्च लो वा। रुह बीजजन्मनि, अस्मादितन् स्यात्, धातुसम्बन्धिरेफस्य लकारो वेत्यर्थः। रोहित इति। \`रोहिताश्चमरो मृघाः' \`रोहितो मद्गुरः शालः ' \`लोहितो रक्तः' इति चाऽमरः।



 () पिशेः किच्च ॥

 पिशेः किच्च। पिश अवयवे , अस्मादितन् स्यात्, स च किदित्यर्थः। पिशितमिति। कित्त्वान्न लघूपधगुणः।



 () श्रुदक्षिस्पृहिगृहिभ्य आय्यः ॥ 

 श्रुदक्षिस्पृहिगृहिभ्य आय्यः। श्रु श्रवणे, दक्ष वृद्धौ, स्पृह हिंसायां, स्पृह हिंसायां, गृहू ग्रहणे, एभ्य आय्यप्रत्ययः स्यात्। अत्र \`स्पृहि ' \`गृहि' इति ण्यन्तौ। ताभ्यामाय्यप्रत्यये \`अयामन्ते' ति णेरयादेश इति भावेनोदाहरति-- स्पृहयाय्य इति।



 () दिधिषाय्यः ॥

 दिधिषाय्यः। इत्थं निपात्यत इत्यर्थः। निपातनप्रकारमेवाह-- दधातेरिति। डु धाञ् धारणपोषणयोरित्यस्मादाय्यप्रत्ययः, द्वित्वमाकारस्येत्वं षुक्च निपात्यत इत्यर्थः। दिधिषाय्य इति प्रयोगस्थलमाह-- मित्र इवेति।



 () वृञ एण्यः ॥

 वृञ एण्यः। वृञ्वरणे, अस्मादेण्यप्रत्ययः। गुणे वरेण्य इति रूपम्। \`मुख्यवर्यवरेण्याश्चे'त्यमरकोशः।



 () स्तुवः क्सेय्यश्छन्दसि ॥

 स्तुवः क्सेय्यश्छन्दसि। ष्टुञ् स्तुतौ, अस्माच्छन्दसि क्सेय्यप्रत्यय इत्यर्थः। स्तुषेय्यमिति। कित्त्वान्न गुणः, प्रत्ययावयवत्वात्षत्वम्।



 () राजेरन्यः ॥

 राजेरन्यः। राजृ दीप्तौ, अस्मादन्यप्रत्ययः। राजन्यो वह्निरिति। \`मूर्धाभिषिक्तो राजन्यः' इति क्षत्रियवाची तु \`राजश्वशुराद्य'दिति यत्प्रत्यये बोध्यः।



 () शॄरम्योश्च ॥

 शॄरम्योश्च । शॄ हिंसायां, रमु क्रीडायाम्, आभ्यामन्यप्रत्ययः स्यात्। शरण्यं रमण्यमिति। \`रषाभ्या'मिति णत्वम्।



 () अर्तेर्निच्च ॥

 अर्तेर्निच्च। ऋ गतौ, अस्मादन्यप्रत्ययः, स च निदित्यर्थः। नित्‌तवं स्वरार्थम्। अरण्यमिति। अन्यप्रत्यये गुण इति भावः। \`अटव्यरण्यं विपिन'मित्यमरः।



 () पर्जन्यः ॥

 पर्जन्यः। इत्थं निपात्यत इत्यर्थः। निपातनमेवाह-- पृषु सेचन इति। अस्मादन्यप्रत्ययः, षकारस्य जकारः, लघूपधगुण इति भावः। जकारेण व्यवधानान्न णत्वम्।



 () वदेरान्यः ॥

 वदेरान्यः। वद व्यक्तायां वाचि, अस्मादान्यप्रत्यय इत्यर्थः। वदान्य इति। \`स्युर्वदान्यस्थूललक्ष्यदानशौण्डा बहुप्रदे' इत्यमरः।



 () अमिनक्षियजिवधिपतिभ्योऽत्रन् ॥

 अमिनक्षियजिवधिपतिभ्योऽत्रन् । अम गत्यादिषु, नक्ष गतौ, यज देवपूजादौ, वध हिंसायां , पत्लृ गतौ, एभ्योऽत्रन्प्रत्यय इत्यर्थः। यद्यपि तत्पुरुषप्रकरणे \`नभ्राण्नपात्‌' इति सूत्रेण नक्षत्रमिति साधितं तथापि तद्व्युत्पत्त्यन्तरमिति बोध्यम्।



 () गडेरादेश्च कः ॥

 गडेरादेश्च कः। गड सेचने, अस्मादत्रन् स्यात्, आदेर्गकारस्य ककारश्चेत्यर्थः। कडत्रमिति। गकारस्य ककारे रूपम्। ननु कथं कलत्रमिति प्रयुज्यत इत्याशङ्क्याह-- डलयोरिति। \`कलत्रं श्रोणिभार्ययोः।



 () वृञश्चित् ॥

 वृञश्चित्। वृञ्वरणे, अस्मादत्रन् चित्स्यादित्यर्थः। चित्त्वं स्वरार्थम्। वरत्रेति। अत्रनि धातोर्गुणः। \`नध्री वध्री वरत्रा च' इत्यमरः।



 () सुविदेः कत्रन् ॥

 सुविदेः कत्रन्। सावुपपदे ज्ञाने इत्यस्मात्कत्रनित्यर्थः। सुविदत्रमिति। कित्त्वान्न लघूपधगुणः।



 () कृतेर्नुम् च ॥

 कृतेर्नुम् च। कृती छेदने, अस्मात् कत्रन् स्यात्, धातोर्नुमागमश्च। कृन्तत्रमिति। नुमि रूपम्।



 () भृमृशियजिपर्विपच्यमितमिनमिहर्यिभ्योऽतच् ॥

 भृमृदृशियजि। भृष्भरणे, मृङ् प्राणत्यागे, कत्रन् प्रेक्षणे, यज देवपूजादौ, पर्व पूरणे, डु पचष् पाके, अम गत्यादिषु तमु काङ्क्षायां , णम प्रह्वत्वे शब्दे, हर्य गतिकान्त्योः,एभ्योऽतच् प्रत्यय इत्यर्थः।



 () पृषिरञ्जिभ्यां कित् ॥

 पृषिरञ्जिभ्यां कित्। पृषु सेचने, रञ्ज रागे, आभ्यामतच् कित्स्यात्। \`पृषन्ति विन्दुपृषताः' इत्यमरः।



 () खलतिः ॥

 खलतिः। इत्थं निपात्यत इत्यर्थः। निपातनप्रकारमाह-- स्खलतेरिति। स्खल संचलन इत्यस्मादिति भावः।



 () शीङ्शपिरुगमिव़ञ्चिजीविप्राणिभ्योऽथः ॥

 शीङ्शपिरुगमि। शीङ् स्वप्ने, शप आक्रोशे, रु शब्दे, गम्लृ गतौ, वञ्चु गतौ, जीव प्राणधारणे , प्रपूर्वः अन प्राणने, एभ्योऽप्रत्ययः स्यादित्यर्थः। शयथ इति। गुणेऽयादेशः। प्राणथ इति। \`अनिते' रिति णत्वम्।



 () भृञश्चित् ॥

 भृञश्चित्। डु भृञ्धारणपोषयोरस्मादथप्रत्ययः , स च चित्। चित्त्वं स्वरविशेषार्थम्।



 () रुदिविदिभ्यां ङित् ॥

 रुदिविदिभ्यां ङित्। रुदिर् अश्रुविमोचने, विद ज्ञाने, आभ्यामथप्रत्ययो ङित्स्यात्। रुदथ इति। कित्त्वान्न गुणः। उपसर्गे वसेः। उपसर्गे उपपदे वस निवासे अस्मादथः स्यात्। आवसथ इति। आङि उपपदे वसेः प्रत्ययः।



 () अत्यविचमितमिनमिरभलभिनभितपिपतिपनिपणिमहिभ्योऽसच् ॥

 अत्यविचमितमि। अत सातत्यगमने, अव रक्षणादौ, चमु अदने, तमु काङ्क्षायां, णम प्रह्वत्वे शब्दे रभ राभस्ये, डु लभष् प्राप्तौ, णभ हिंसायां , तप सन्तापे, पत्लृ गतौ, पन व्यवहारे स्तुतौ च , पण च , मह पूजायाम्, एभ्योऽसच्प्रत्यय इत्यर्थः। अतस इति। \`अतसी स्यादुमा क्षुमा' इत्यमर-। गौरादित्वान्ङीष्। शेषं स्पष्टम्।



 () वेञ्‌स्तुट् च ॥

 वेञ्‌स्तुट् च। वेञ्तन्तुसन्ताने, अस्मादतसच् स्यात्, प्रत्ययस्य तुडागमश्चेत्यर्थः। ननु वेतस इति वक्ष्यमाणमसङ्गतम्, आदेच इत्यात्वस्य दुर्वारत्वादित्यत आह-- बाहुलकादिति।



 () वहियुभ्यां णित्॥

 वहियुभ्यां णित्। वह प्रापणे, यु मिश्रणे, आभ्यामसच् प्रत्ययः, स च णिदित्यर्थः। वाहस इति। णित्त्वादुपधावृद्धिः। \`शयुर्वाहस इत्युभौ' इत्यमरः। यावस इति। णित्त्वाद्वृद्धिः।



 () वयश्च ॥

 वयश्च। वय गतौ, अस्मात् असच् , स च णिदित्यर्थः। वायस इति। \`बलिभुग्वायसा अपि' इत्यमरः।



 () दिवः कित् ॥

 दिवः कित्। दिबु क्रीडादौ, अस्मादसच् कित्स्यात्। दिवस इति। कित्त्वान्न लघूपधगुणः। \`क्लीबे दिवसवसरौ' इत्यमरः।



 () कॄशॄशलिकलिगर्दिभ्योऽभच् ॥

 कॄशॄशलि। कॄ विक्षेपे, शॄ हिंसायां, शल गतौ,कल शब्दे, गर्द शब्दे, एभ्योऽभच्प्रत्यय इत्यर्थः। \`मणिबन्धादाकनिष्ठं करस्य करभो बहि'रित्यमरः।



 () ऋषिवृषिभ्यां कित् ॥

 ऋषिवृषिभ्यां कित्। ऋषी गतौ, वृषु सेचने, आभ्यामभस्च्स्यात्, स च कित्। ऋषभ इति। कित्त्वान्न लघूपधगुणः।



 () रुषेर्निल्लुष् च ॥

 रुषेर्निल्लुष् च। रुष हिंसायामस्मादभच्, नित्किस्यात्, प्रकृतेर्लुषादेशश्च।



 () रासिवल्लिभ्यां च ॥

 रासिवल्लिभ्यां च । रासृ शब्दे, वल्ल सवरणे, आभ्यामभच्प्रत्ययः, स च निदित्यर्थः।



 () जॄविशिभ्यां झच् ॥

 जॄविशिभ्यां झच्। जॄ वयोहानौ, विश प्रवेशने, आभ्यां झच्प्रत्यय इत्यर्थः। जरन्त इति। \`झोऽन्त' ति झकारस्याऽन्तादेशः। गुण इति भावः। एवं वेशन्त इत्यपि। \`वेशन्तः पल्वलं चाल्पसरो, वापी तु दीरर्धिका' इत्यमरः।



 () रुहिनन्दिजीविप्राणिभ्यः षिदाशिषि ॥

 रुहिनन्दिजीवि। रुह बीजजन्मनि, टु नदि समृद्धौ जीव प्राणधारणे,प्रपूर्वः अन प्रापणे, एभ्य आशिषि झच्, स च षिदित्यर्थः। रोहन्त इति। झस्याऽन्तादेशे उपधागुणे रूपम्। षित्त्वफलं दर्शयन् \`षिद्गौरादिभ्यश्चे'ति ङीषि उदाहरणमाह-- रोहन्तीति।



 () तॄभूवहिवसिभासिसाधिगडिमण्डिजिनन्दिभ्यश्च ॥

 तॄभूवहिवसि। तॄ प्लवनतरमयोः, भू सत्तायां, वह प्रापणे, वस निवासे्, भासृ दीप्तौ, साध संसिद्धौ, गड सेचने, मडि भूषायां, जि जये, टु नदि समृद्धौ, एभ्यो् झच्स्यात्, स च षिदित्यर्थः। तरन्त इति। झस्याऽन्तादेशः। \`षित्त्वफलं दर्शयितुमाह-- तरन्ती नौकेति। गण्डयन्त इति। गडि सेचने, अस्माण्ण्यन्तात्प्रत्ययः। ननु तर्हि णिचि उपधावृद्धिः कथं न श्रूयत इत्यत आह-- घटादय इति। मित्त्वे प्रृते किमायातमित्यत आह-- ह्रस्व इति। \`मितां ह्रस्व इत्यनेने'त्यादिः। ननु \`णेरनिटी'ति णेर्लोपः स्यादित्यत आह-- अयमान्तेति। एवं मण्डयन्त इत्यपि।



 () हन्तेर्मुट् हि च ॥

 हन्तेर्मुट् हि च। हन हिंसागत्योः, अस्माज्झच्प्रत्ययः स्यात, तसय् मुडागमः। धातोर्हिशब्दादेशश्च। हेमन्त इति। धातोर्हि आदेशे गुणः।



 () भन्देर्नोलोपश्च ॥

 भन्देर्नलोपश्च। भदि कल्याणे, अस्माज्झच्स्यात्। धातोरिदित्त्वाल्लब्धनकारस्य लोपश्चेत्यर्थः। भदन्त इति। नलोपे झस्याऽन्तादेशे च रूपम्।



 () ऋच्छेररः ॥

 ऋच्छेररः। ऋच्छ गतौ, अस्मादरप्रत्यय इत्यर्थः। जर्जरझर्झरादिशब्दानामपि लोके प्रयोगदर्शनादाह-- बाहुलकादिति।



 () अर्तिकमिभ्रमिचमिदेविवासिभ्यश्चित् ॥

 अर्तिकमिभ्रमि। ऋ गतौ, कमु कान्तौ, भ्रमु अनवस्थाने, चमु अदने, दिवु क्रीडादौ, वस निवासे, एभ्योऽरप्रत्ययऋ स्यात्, स च चिदित्यर्थः। चित्त्वं स्वरार्थम्। अररमिति। ऋधातोर्गुणे रूपम्। \`कपाटमररं तुल्ये', भ्रातर इत्यनुवृत्तौ \`स्वामिनो देवृदेवरौ' इति चमारः।



 () कुवः क्ररन् ॥

 कुवः क्ररन् । कु शब्दे , अस्मात्करन्प्रत्ययः। ककारनकारवितौ। कुकर इति। कित्त्वान्न गुणः। \`उत्क्रोशकुररौ' इत्यमरः।



 () अङ्गिमदिमन्दिभ्य आरन् ॥

 अङ्गिमदि। अगि मगि इति दण्डकपठितो गत्यर्थः अगिः, मदि स्तुतिमोदादौ मदी हर्षे, एभ्य आरन्स्यात्। अङ्गार इत्यादि।



 () गडेः कड च ॥

 गडेः कड च। गड सेचने, अस्मादारन्प्रत्ययः स्यात्, कडादेशश्चेत्यर्थः। \`कडारः कपिलः पिङ्गपिशङ्गौ कद्रुपिङ्गली' इत्यमरः।



 () शृङ्गारभृङ्गारौ ॥

 शृङ्गारभृङ्गारौ। एते निपात्येते। निपातनप्रकारमेवाह-- शॄभृञ्भ्यामिति। शॄ हिंसायां, डु भृञ् धारणपोषयोः, आभ्यामारन्प्रत्ययः, धातोर्नुम् , ह्रस्वः, गुगागमश्च निपात्यत इत्यर्थः। शृङ्गारो रस इति। \`शृङ्गारः शुचिरुज्ज्वलः' इत्यमरः। \`भृङ्गारः कनकालुका' इति च।



 () कञ्जिमृजिभ्यां चित् ॥

 कञ्जिमृजिभ्यां चित्। कञ्जधातोर्धातुपाठेऽदर्शनादाह-- सौत्र इति। मृजू शुद्धौ। आभ्यामारन्प्र्तययः, स च चिदित्यर्थः। मार्जार इति। मृजेर्वृद्धिः। \`ओतुर्बिडालो मार्जारः' इत्यमरः।



 () कमेः किदुच्चोपधायाः ॥

 कमेः किदुच्चोपधायाः। कमु कान्तौ, अस्मादारन्प्रत्ययः, स च कित्, उपधाया अकारस्य उकारश्चेत्यर्थः। कुमार इति। कित्त्वान्न गुणः।



 () तुषारादयश्च ॥

 तुषारादयश्च। एते निपात्यन्ते। तुषार इति। तुष तुष्टौ, अस्मादारन्, कित्, कित्त्वान्न लघूपधगुणः। कासार इति। कासृ शब्दकुत्सायां। भ्वादिः, अस्मादारनि रूपम्। सहार इति। षह मर्षणे। \`कासारः सरसी सरः' इत्यमरः।



 () दीङो नुट् च ॥

 दीङो नुट् च। दीङ्क्षये, अस्मादारन्, तस्य नुडागमश्च। किदित्यनुवर्तत एव। तस्मान्न गुणः। दीनार इति। \`दीनारेऽपि च निष्कोऽस्त्री' त्यमरः।



 () सर्टेरपः षुक् च ॥

 सर्टेरपः षुक् च । सृ गतौ, अस्मादपप्रत्ययः षुक् च धातोरागमः। सर्षप इति। अपप्रत्यये धातोर्गुणः। \`वनमुद्गे, सर्षपे तु' इत्यमरः।



 () उषिकुटिदलिकचिखजिभ्यः कपन् ॥

 उषिकुटिदलि। उष दाहे, कुटकौटिल्ये, दल विदारणे, कच बन्धने, खज मन्थे, एभ्यः कपन्प्रत्ययः स्यात्। कनावितौ। उषप इति। कित्त्वान्न लघूपधगुणः। नित्त्वं स्वरार्थम्। शेषं स्पष्टम्।



 () क्वणेः संप्रसारणं च ॥

 क्वणेः संप्रसारणं च। क्वण शब्दे अस्मात्कपन्, धातु वकारस्य संप्रसारणं चेत्यर्थः। कुणपमिति। वकारस्य संप्रसारणे उकारे संप्रसारणाच्चेत्युकाराकारयोः पूर्वरूपे रूपम्। \`कुणपः शवमस्त्रिया'मित्यमरः।



 () कपश्चाक्रवर्मणस्य ॥

 कपश्चाक्रवर्मणस्य। \`क्वणेः संप्रसारण'मित्यमनुवर्तते। चाक्रवर्मणस्य मते क्वणधातोः कपप्रत्ययः, संप्रसारणं चेत्यर्थः। अत्रापि कुणपमित्येव रूपम्. ननु रूपेविशेषाऽभावात्किमर्थमयमित्यतआद--स्वरेभेद इति। कपनि नित्स्वरः, अत्र तु नेति भेद इति भावः।



 () विटपपिष्टपविशिपोलपाः ॥

 विटपपिष्टप। एते निपात्यन्त इत्यर्थः। निपातनप्रकारमेवाह-- विट शब्द इति। \`अस्मात्कपन्प्रत्यय' इति शेषः। कित्त्वान्न गुणः। पिष्टपे आह-- विशतेरिति। विश प्रवेशने इत्यस्मात्कपन्प्रत्ययः। कित्त्वान् गुणः आदेर्वाकरस्य पकारः, प्रत्ययस्य तुडागमश्च निपात्यते इत्यर्थः। व्रश्चेति षत्वे ष्टुत्वे च रूपं सिध्यति। विशिपमित्यत्राह-- विशतेरिति। वलतेरिति। वल संवरणे इत्यस्मादित्यर्थः। संप्रसारणमिति। \`आदेर्वकारस्ये'त्यादिः। \`विष्टपं भुवनं जगत्' इत्यमरे विष्टपशब्दो वकारादिरेव पठ्यते, सूत्रं त्वन्यमतानुसारेण। गुल्मिन्युलप इत्यपि' इत्यमरः।



 () वृतेस्तिकन् ॥

 वृतेस्तिकन् । वृतु वर्तने, अस्मात्तिकन्नित्यर्थः। वर्त्तिकेति। लघूपधगुणः। वर्तिकेति। \`हलो यमा'मिति यमस्ताकरस्य लोपविकल्पः।



 () कृतिभिदलतिभ्यः कित् ॥

 कृतिभिदिलतिभ्यः। कृती छेदने, भिदिर् विदारणे,लतिः सौत्रः, एभ्यस्तिकन्प्रत्ययः स्यात्, स च किदित्यर्थः। कृत्तिकेति। कित्त्वान्न लघूपधगुणः।



 () इष्यशिभ्यां तकन् ॥

 इष्यशिभ्यां तकन्। इष इच्छायाम्, अशू व्याप्तौ, आभ्यां तकन्प्रत्ययः, सच किदित्यर्थः। इष्टकेति। कित्त्वान्न गुणः। प्रत्ययस्थादिति इत्त्वं तु \`इष्टकेषीकामालानां चिततूलभारिषु' इति निर्देशान्न भवति। अष्टकेति। व्रश्चादिना षत्वं ष्टुत्वम्। \`अष्टका पितृदेवत्ये' इत्युक्तत्वान्नेत्वम्।



 () इणस्तशन्‌तशसुनौ ॥

 इमस्तशन्‌तशसुनौ। इम् गतावित्यस्मात्तशन्, तशसुन्निति प्रत्ययौ स्त इत्यर्थः। एतश इति। गुणः। नकार इत्। एतशा इति। तशसुन्प्रत्यये उकारनकारयोरित्संज्ञकत्वात्सान्तोऽयं शब्दः। \`अत्वसन्तस्ये'ति दीर्घः। तशसुनि उकार उच्चारणार्थः। नकारो नित्स्वरार्थः।



 () वीपतिभ्यां तनन् ॥

 वीपतिभ्यां तनन्। वी गतिव्याप्तिप्रजनकान्त्यसनखादनेषु, पत्लृ गतौ, आभ्यां तनन्प्रत्यय इत्यर्थः। वेतनमिति। गुणः। \`भृत्याभृतयो भर्म वेतनम्' , \`पत्तनं पुटभेदन'मिति चाऽमरः।



 () दॄदलिभ्यां भः ॥

 दॄदलिभ्यां भः। दॄ विदारणे, दलविकसने, आभ्यां भप्रत्यय इत्यर्थः। दर्भ इति। काकासुरस्याक्षि दृणातीति दर्भः। कर्तरि भप्रत्ययः, गुणः।



 () अर्तिगॄभ्यां भन् ॥

 अर्तिगॄभ्यां भन् । ऋ गतौ जुहोत्यादिः, गॄ निगरणे, आभ्यां भन्नित्यर्थः। अर्भ इति। गुणः। अर्भक इति तु संज्ञायां कनि बोध्यम्।



 () इणः कित् ॥

 इणः कित्। इण गतौ, अस्माद्भन् कित्सात्। इभ इति। कित्त्वान्न गुणः। \`इभः स्तम्बेरमः पद्मी'त्यमरः।



 () असिसञ्जिभ्यां क्थिन् ॥

 असिसञ्जिभ्यां क्थिन्। असु क्षेपणे, षञ्ज सङ्गे, आभ्यां क्थिन्स्यात्।



 () प्लुषिकुषिशुषिभ्यः क्सिः ॥

 प्लुषिकुषिशुषिभ्यः क्सिः। प्लुष दाहे, कुष निष्कर्षे, शुष शोषणे एभ्यः क्सिः स्यात्। प्लुक्षरित्यादौ कित्त्वाद्गुणाऽभावे \`षढोः' इति कः।



 () अशेर्नित् ॥

 अशेर्नित्। अशू व्याप्तौ, अस्मात्क्सिन् नित्स्यात्। अक्षीति। व्रश्चेतिषः, कत्वं षत्वम्।



 () इषे क्सुः ॥

 इषेः क्सुः।इष इच्छायाम्, अस्मात्क्सुः स्यादित्यर्थः।



 () अवितॄस्तॄत्रिभ्यः ईः ॥

 अवितॄस्तॄ। अव रक्षणादौ, तॄ प्लवनतरणयोः, स्तॄञ् आच्छादने, तत्रि कुटुम्बधारणे, एभ्य ईप्रत्यय इत्यर्थः। अवीरिति। रजस्वलेत्यर्थः।



 () यापो किद्द्वे च ॥

 यापो किद्द्वे च। या प्रापणे, पा पाने, आभ्यामीप्रत्ययः कित्स्याद्धातोर्द्वित्वं च। ययोरिति। कित्त्वात् \`आतो लोप इटि च' इत्यालोपः।



 () लक्षेर्मुट् च ॥

 लक्षेर्मुट् च। लक्ष दर्शनाङ्कनयोः, अस्मादीप्रत्ययः स्यात, स च कित्, तस्य मडागमश्च। अयं दातुश्चुरादिण्यन्तः अस्मादीप्रत्यये णिलोपः। \`लक्ष्मीः पद्मालया पद्मा' इत्यमरः। इति तृतीयः पादः।















.





 अथ चतुर्थः पादः।







 () वातप्रमीः ॥

 वातप्रमीः। इत्थं निपात्यत इत्र्थः। निपातनमेवाह-- वातशब्दे उपपदे इति। माङ्धातोरिति। मा माने इत्यस्मादिति भावः। स च किदिति। कित्त्वात् \`आतो लोप' इत्याल्लोपः। \`वातप्रमीर्वातमृगः' इत्यमरः। अयमिति। वातप्रमीशब्द इत्यर्थः।



 () ऋतन्यञ्जिवन्यञ्ज्यर्पिमद्यत्यङ्गकुयुकृशिभ्यः कत्निज्यतुजलिजिष्ठुजिष्ठजिसन्स्यनिथिनुल्यसासानुकः ॥

 ऋतन्यञ्जिवन्यञ्जि। ऋ गतौ, तनु विस्तारे, अञ्जू व्य्कत्यादौ, वनुयाचने, अञ्जू व्यक्त्यादौ, ऋ गतौ ण्यन्तः, मदी हर्षे, अत सातत्यगमने, अघिवमिगीति दम्डकपठितः अगिर्गर्त्यर्थः, कु शब्दे, यु मिश्रणे कृश तनूकरणे, एषां द्वन्द्वात्पञ्चमी। कत्निच्, यतुच्, अलिच्, इष्ठुच्, इष्ठच्, इसन्, स्यन्, इथिन्, उलि, अस , आस, आनुक्, एषां द्वन्द्वात्प्रथमाबहुवचनम्। पूर्वोक्तेभ्यो द्वादशभ्यो धातुभ्य एते द्वादश प्रत्ययाः क्रमात्स्युः। अर्तेः कत्निजिति। ककारचकारावितौ। कित्त्वान्न गुणः,किंतु यणादेशे रत्निरिति रूपम्। रत्निशब्दार्थमाह-- बद्धमुष्टिः करो रत्निरित। \`हस्तो मुष्ठ्या तु बद्ध्या, स रत्निःस्यादरत्निस्तु' इत्यमरः। अरत्निरित। न रत्निः अरत्निरिति नञ्समासे साधु-। शेषं स्पष्टम्।



 () श्रः करन् ॥

 श्रः करन्। शॄ हिंसायामस्मात्कन्प्रत्यय इत्यर्थः। शर्करेति। करनि गुणे रूपम्। नन्वेतदयुक्तं करनः ककारस्य \`लशक्वतद्धिते' इतीत्संज्ञा दुर्वारा। न चोच्चारणसामर्थ्यात्काम्यजादाविव न लोपः, लोपाऽभावे च फलाऽभावादित्संज्ञापि नेति वाच्यं, क्ङितिं चेति निषेधसत्त्वेन गुणनिषेधसंपादक्तवेन साफलसंभवात्। तस्मादित्संज्ञा दुर्वारैवेत्यत्राह-- उत्तरसूत्र इति। उत्तरत्र \`पुषः कि' दिति पठ्यते। तत्र करन्नेवानुवर्तते। करनः कित्त्वं विधीयते। यद्यस्य ककारस्येत्त्वं स्यात्तर्हि कित्त्वे स्वतः सिद्धे किमनेन कित्त्वविधानेन ?। एवं चाऽत्रेत्संज्ञा न भवतीत्यर्थः।



 () पुषः कित् ॥

 पुषः कित्। पुष्करमिति। कित्त्वान्न लघूपधगुणः।



 () कलंश्च ॥

 कलंश्च। पुषः किदित्यनुवर्तते। कलन्प्रत्ययः कित्स्यात्।



 () गमेरिनिः ॥

 गमेरिनिः। गम्लृ गतावित्यस्मादिनिप्रत्ययः। कस्मिन्नर्थे इत्याकाङ्क्षमाह-- गमिष्यतीति। उत्तरकृदन्ते \`भविष्यति गम्यादय' इति सूत्रं व्याख्यास्यते मूलकृता। अस्माभिश्चोणादिनिरूपणात्प्रागेव निरूपितम्। तेन सूत्रेण भविष्यतीति नियमनादत्र भविष्यतीति लब्धम्।



 () आङि णित् ॥

 आङि णित्। आङि उपपदे गमेर्भविष्यति जायमान इनिप्रत्ययो णिदित्यर्थः। णित्त्वादुपधावृद्धिः।



 () भुवश्च ॥

 भुवश्च। भू सत्तायाम्, अस्मादिनिप्रत्ययः, स च णित्स्यादित्यर्थः। भावीति. णित्त्वात् \`अचो ञ्णिती'ति वृद्धिः। अयमपि भविष्यदर्थ एव, गम्यादय इत्युक्तत्वात्।



 () प्रे स्थः ॥

 प्रे स्थः। प्रूर्वात् ष्ठा गतिनिवृत्तावित्यस्मादिनिप्रत्ययः , स च णित्। प्रस्थायीति। इनेर्णित्त्वात् \`आतो युक्चिण्कृतो'रिति युक्। युकः कित्त्वेऽपि अजादित्वाऽभावान्नाऽऽकारलोपः।



 () परमे कित् ॥

 परमे कित्। परमशब्दे उपपदे ष्ठाधातोरिनिप्रत्ययः , स च कित्। परमेष्ठीति। इनेः कित्त्वादातो लोपः, \`हलदन्तात्सप्तम्याःर' इति परमे इतय्त्र सप्तम्या अलुक्।



 () मन्थः ॥

 मन्थः। मन्थ विलोडने, अस्मादिनिप्रत्ययः किदित्यर्थः। कित्त्वाद्धातुनकारस्य लोपः। मथिन्शब्दः। मन्था इति। \`पथिमथी'त्यात्त्वम्। \`इतोऽत्सर्वनामस्थाने' इतीकारस्याऽत्वम्। \`थो न्थः' इति न्यादेशः।



 () पतेः स्थ च ॥

 पतस्थ च । पत्लृ गतौ इत्यस्मीदनिस्थकारश्चान्तादेश इत्यर्थः। पन्था इति। पथिन् शब्दः। पूर्ववत्प्रक्रिया।



 () खजेराकः ॥

 खजेराकः। खज मन्थे, अस्मादाकप्रत्यय इत्यर्थः। \`दर्विः कम्बिः खजाका च' इत्यमरः।



 () बलाकादयश्च ॥

 बलाकादयश्च। एते आकप्रत्ययान्ता निपात्यन्ते। अनेनैव सिद्धे \`खजेराक' इति पूर्वसूत्रं प्रपञ्चार्थम्। बलाकेति। बल प्रापणे। शलाकेति। शम गतौ।



 () पिनाकादयश्च ॥

 पिनाकादयश्च। एते आकप्रत्ययान्ता निपात्यन्त इत्यर्थः। निपातन प्रकारमाह-- पातेरिति। पा रक्षणे इत्यस्मादाकप्रत्ययः, धात्वन्त्यस्य इत्वं नुमागमश्च धातोर्निपात्यत इत्यर्थः। अमरकोशमाह-- क्लीबपुंसोः पिनाकः स्यादिति।



 () कषिदूषिभ्यामीकन् ॥

 कषिदूषिभ्यामीकन्। कष हिंसायां, दुष वैचित्ये आभ्यामीकन्। दूषीकेति। ण्यन्तात्प्रत्ययः। \`दोषो णा'वित्यूकार उपधायाः। अमरकोशस्थमाह-- दूषिकेति। \`आः कीदृगत्रिमुनिलोचनदूषिकाया'मिति मुरारिः।



 () अनहृषिभ्यां किच्च ॥

 अनहृषिभ्यां किच्च। अन प्राणने, हृष तुष्टौ, आभ्यामीकन्स्यात्स च किदित्यर्थः। हृषीकमिति। कित्त्वान्न गुणः। \`हृषीकं विषयीन्द्रिय'मित्यमरः।



 () चङ्कणः कङ्कणश्च ॥

 चङ्कणः चङ्कणश्च। चङ्कण इति षष्ठी। कण निमीलणे यङ्लुकि प्रत्ययलक्षणमाश्रित्य \`सन्यङोः' इति द्वित्वे, \`,कुहोश्चु'रिभ्यासककारस्य चकारे \`नुगतोऽनुनासिकान्तस्य' इति नुकि अनुस्वारे परसवर्णे च चङ्कम् इति धातुः , तस्येत्यर्थः। अस्मादीकन्प्रत्ययः धातोः कङ्कणादेशश्चेत्यर्थः। कङ्कणीकेति-- \[रूपम्\] ।



 () शॄपॄवृञां द्वे रुक्चाभ्यासस्य ॥

 शॄपॄवृञां द्वे। शॄ हिंसायां , पॄ पालनपूरणयोः, वृञ् वरणे, एभ्य ईकन्प्रत्ययः, धातोर्द्वित्वं , तदभ्यासस्य रुगागमश्च। शर्शरीक इति। शॄ इत्यस्य द्वित्वे उरदत्वे रपरत्वे हलादिशेषेण रेफनिवृत्तौ अनेन रुकि रूपम्। एवं पर्परीक इति।



 () फर्फरीकादयश्च ॥

 फर्फरीकादयश्च। निपातनमेवाह-- स्फुर स्फुरण इति। अस्मादीकनित्यर्थः। दर्दरीकमिति। दॄ विदारणे, अस्मादीकन्, धातोर्दर्दरादेशः। यद्वा दातोर्द्वित्वं , रुक् चाभ्यासस्य निपात्यते। झर्झरीकमिति। झॄष् वयोहानौ, अस्मादीकन् धातोर्झर्झरादेशः। यद्वाऽत्रापि धातोर्द्वित्वं रुक् चाभ्यासस्य निपात्यत इति व्याख्येयम्। तित्तिहीकमिति। तिमदातोरीकनि धातोरन्त्यस्य डकारादेशे द्वित्वे अभ्यासस्य तुक् च निपात्यते। चञ्चरीक इति। चर गतिभक्षणयोः, अस्मादीकनि धातोर्द्वित्वम्, अभ्यासस्य नुमागमश्च निपात्यते। मर्मरीक इति। मृङ् प्राणत्यागे, अस्मादीकनि धातोर्द्वित्वमभ्यासस्य रुक् च निपात्यते इत्यर्थः। एवं कर्करीकेति। डु कृञ् करमे इतय्स्माद्बोध्यः। पुणतेरिति। पुण कर्मणि शुभे, अस्मादीकन्, तसय् रुगागमः, धातोर्डगागमश्च निपात्यत इत्यर्थ-।



 () ईषेः किद्ध्रस्वश्च ॥

 ईषेः किद्ध्रस्वश्च। ईष गतौ,अस्मादीकन्, ह्रस्वश्च धातोः, प्रत्ययस्य कित्त्वं च। इषीकेति। कित्त्वाद्गुणाऽभावः। अत्र यद्यपि धातोर्ह्स्वविधानसामर्थ्यादेव गुणाऽभावोऽपि सिध्यति, गुणे ईकारस्य इकारस्य चाऽविशेषात्, तथाप्युत्तरार्धमावश्यकमेव।



 () रजेश्च ॥

 रजेश्च। ऋज गतावित्यस्मादीकन्, स च किदित्यर्थः। ऋञ्जीक इति। कित्‌तवाद्गुणाऽभावः।



 () सर्तेर्नुम् च ॥

 सर्तेर्नुम् च । सृ गतौ, अस्मादीकन् कित्स्याद्धातोर्नुमागमश्च। सृणीकेति। नुमि णत्वं, कित्त्वान्नगुणः।



 () मृडः कीकच्कङ्कणौ ॥

 मृङः कीकच्कङ्कणौ। मृह सेचने, अस्मादीकन्, धातोः कीकच् कङ्कण इत्यादेशौ च पर्यायेण स्त इत्यर्थः। मृडेः कीकीनः कङ्कणीन इति च रूपमिति केचिद्वदन्ति, तदसङ्गतमेव। किं त्वेतौ द्वावपि प्रत्ययौ। मृडीनः मृडङ्कण इति रूपम्।



 () अलीकादयश्च ॥

 अलीकादयश्च। एते कीकनन्ता निपात्यनते इत्यर्थः। वलीकमिति। वल संवरणे इत्यस्मात् प्रत्ययः।



 () कॄतॄभ्यामीषन् ॥

 कॄतॄभ्यामीषन्। कॄ विक्षेपे, प्लवनतरणयोः।तॄ प्रसिद्धः, आभ्यामीषन्प्रत्यय इत्यर्थः। करीष इति। \`तत्तु शुष्कं करीषाऽस्त्री' इत्यमरः।



 () शॄपॄभ्यां किच्च ॥

 शॄपॄभ्यां किच्च। शॄ हिंसायां, पॄ पालनपूरणयोः, सच किदित्यर्थः। शिरीषमिति। \`ऋत इद्धातोः' इति इत्त्वम्। पुरीषमिति। \`उदोष्ठ्यपूर्वस्य' इत्युत्वम्।



 () अर्जेर्ऋज च ॥

 अर्जेर्ऋज च । अर्ज आर्जने, अस्मादीषन्, स च कित्, धातोर्ऋजादेशश्च। ऋजीषमिति। \`ऋजीषं पिष्टपचनं कंसोऽस्त्री पानभाजन'मित्यमरः। अम्बरीषः। निपातनप्रकारमेवाह-- अबि शब्दे इति। इदित्त्वान्नुमि अम्ब, अस्मात् ईषनि अरुडागमो निपात्यत इत्यर्थः। अमरकोशमाह-- क्लीबेऽम्बरीषमिति।



 () कॄशॄपॄकटिपटिशौटिभ्य ईरन् ॥

  कॄशॄपॄ। कॄ विक्षेपे, शॄ हिंसायां, पॄ पालनपूरणयोः, कटे वर्षावरणयोः, पट भाषार्थः, शौटृ गर्वे, एषां द्वन्द्वात्पञ्चमी। एभ्य ईरन्प्रत्ययः स्यात्। करीर इति। \`वंशाङ्कुरे करीरोऽस्त्री तरुभेदे घटे च ना' इत्यमरः। पटीर इति। \[प्रज्ञाद्यणि पाटीरोऽपि\]।



 () वशेः कित् ॥

 वशेः कित्। वश कान्तौ, अस्यादीरन् कित्स्यात्। उशीरमिति। कित्त्वात्संप्रसारणम्।



 () कशेर्मुट् च ॥

 कशेर्मुट् च। कश धातुः सौत्रः, तस्मादीरन् स्यात्तस्य मुडागमश्च।



 () कृञ उच्च ॥

 कृञ उच्च। डु कृञ् करमे, अस्मादीरन्स्याद्धातोरन्त्यस्य उकार आदेशश्च रपरो भवतीत्यर्थः। कुरीरमिति। उत्वं रपरत्वम्।



 () घसेः किच्च ॥

 घसेः किच्च। घस्लृ अदने, अस्मादीरन्स्यात्, स च कित्। क्षीरमिति। गमहनेत्युपधालोपे खरिचेति चर्त्वे षत्वम्।



 () गभीरगम्भीरौ ॥

 गभीरगम्भीरौ। एतौ निपात्येते। निपातनमाह-- गमेरिति। गम्लृ गतावित्यस्मादीरन्प्रत्ययो, भकारश्चान्तादेशो नुमागमविकल्पश्च निपात्यत इतय्र्थः। \`भिन्नं गभीरं गम्भीर' मित्यमरः।



 () विषा विहा ॥

 विषा विहा। इमे निपात्येते। तदेवाह-- स्यतेरिति। षोऽन्तकर्मणि, ओ हाक् त्यागे, आभ्यामित्यर्थः। विषा वृक्षभेदेऽपि। \`विश्वा विषा प्रतिविषा' इत्यमरः।



 () पच एलिमच् ॥

 पच एलिमच्। डु पचष् पाके, अस्मादेलिमजित्यर्थः। कृत्यप्रक्रियायां तु \`केलिमर उपसङ्ख्यान'मित्युक्तम्।



 () शीङो धुक्लवलञ्वालनः ॥

 शीङ् स्वप्ने, अस्माद्धुक, लक, वलञ्, वालन्, एते चत्वारः प्रत्ययाः स्युः। शीधु इति। धुकः कित्त्वान्न गुणः। \`मैरेयमासवः शीधुः' इत्यमरः। शीलमिति। लकः कित्त्वाद्गुणाऽभावः। शैवलमिति। ञित्त्वात् \`अचो ञ्णिति'इति वृद्धिः। शेवालमिति। वालनि गुणः। \`जलनीली तु शेवालं शैवले तु कुमुद्वती' त्यमरः।



 () मृकणिभ्यामूकोकणौ ॥

 मृकणिभ्यामूकोकणौ। मृङ् प्राणत्यागे, कण निमीलने, आभ्यामूक-- ऊकण्‌प्रत्ययौ क्रमात्स्त इत्यर्थः। मरुक इति। ऊके गुणः। काणूकइति। ऊकणो णित्त्वादुपधावृद्धिः।



 () वलेरूकः ॥

 वलेरूकः। वल संवरणे, अस्मादूकप्रत्यय इत्यर्थः।



 () उलूकादयश्च ॥

 उलूकादयश्च। निपात्यन्त इत्यर्थः। निपातनमेवाह-- वलेरिति। संप्रसारणमिति। वकारस्येत्यर्थः। \`उलूकः करिणः पुच्छमूलोपान्ते च पेचके' इत्मरः। वावदूक इति। वदेर्यङ्लुगन्तादूकः। \`वावदूकश्च वक्तरी'त्यमरः। भल्लूक इति। भल भल्ल परिभाषमहिंसादानेष्विति पठितभल्लधातो रूपम्। \`ऋक्षाऽच्छभल्लभल्लूकाः' इत्यमरः।



 () शमेर्बुक् च ॥

 शमेर्बुक् च। शम उपशमे, अस्मादूकः, धातोर्बुगागमश्च। \`शम्बूका जलादुक्तयः' इत्यमरः।



 () शलिमण्डिभ्यामूकण् ॥

 शलिमण्डभ्यामूकण्। शलगतौ, मडि भूषायाम्, आभ्यामूकण्‌प्रत्यय इत्यर्थः। शालूकइति। ऊकणो णित्त्वादुपधावृद्धिः। \`शालूकमेषां कन्दः स्या'दित्यमरः। मण्डूक इति। प्रत्ययस्य णित्त्वेऽपि आकारस्योपधात्वाऽभावान्न वृद्धिः।



 () नियो मिः ॥

 नियो मिः। णीञ् प्रापणे, अस्य निय इति पञ्चम्यन्तम्। अस्मान्मिप्रत्यय इत्यर्थः। नेमिरिति। \`चक्रं रथाह्गे तस्याऽन्ते नमिः स्त्री स्यात्प्रथिः पुमा'मित्यमरः।



 () अर्तेरुच्च ॥

 अर्तेरुच्च। मिरित्यनुवर्तते। ऋ गतावित्यस्मान्मिप्रत्ययः, स किदित्यर्थः। ऊर्मिरिति। धातोरुत्त्वे रपरत्वम्।



 () भुवः कित् ॥

 भुवः कित्। भू सत्तायामित्यस्मान्मिप्रत्ययः, स किदित्यर्थः। भूमिरिति। कित्त्वान्न गुणः। अत्र \`अर्तिभुवोरूच्चे'त्येव सूत्रं कर्तुं शक्यम्, भुवः किदिति च त्युक्तं शक्यम्। न च भूमिरित्यत्र गुणप्रसङ्गः, ऊकारस्य ऊकारविधानसामर्थ्येन गुणाऽभागस्य सिद्धत्वात्।



 () अश्नोते रश् च ॥

 अश्नोते रश्च। अशू व्याप्तौ, अस्मात् मिः, धातोः रशादेशश्च। रश्मिरिति। \`करणप्रग्रहौ रश्मी' इत्यमरः।



 () दल्मिः ॥

 दल्मिः। इत्थं निपात्यत इत्र्थः। धातुं प्रदर्शयति-- दल विशरणे इति।



 () वीज्याल्वरिभ्यो निः ॥

 वीज्याल्वरिभ्यो निः। वी गतिव्याप्त्यादौ, ज्या वयोहानौ, ज्वर रोगे, एब्यो निप्रत्यय इत्यर्थः। ननु वेणिरित्यत्र कथं णत्वं, रषाभ्यां परत्वाऽभावादित्यत्राह-- बाहुलकादिति। अमरकोशमाह-- वेणि। स्यादिति। ज्यानिरिति। हानिरित्यर्थः। जूर्णिरिति। ज्वरधातोर्निप्रत्यये ज्वरत्वरेत्यूठ्।



 () सृवृषिभ्यां कित् ॥

 सृवृषिभ्यां कित्। सृ गतौ, वृषु सेचने, आभ्यां निः कित्स्यात्। सृणिरिति। ऋकारात्परत्वाण्णत्वम्। कित्त्वान्न गुणः। \`अङ्कुशोऽस्त्री सृणिः स्त्रिया'मित्यमरः। वृष्णिरिति। रषाभ्यामिति णत्वम्।



 () अङ्गेर्नलोपश्च ॥

 अङ्गेर्नलोपश्च। अगिर्गत्यर्थः, अस्मान्निः स्यात्, धातोरिदित्त्वाल्लब्धनकारस्य लोपश्चेत्यर्थः। किदित्यनुवर्त्त्य नेः कित्त्वविधानेऽपि धातोरिदित्त्वात् \`अनिदिता'मिति लोपो न स्यादिति नकारलोपविधानं कृतम्।



 () बहिश्रिश्रुयुद्रुग्लाहात्वरिभ्यो नित् ॥

 बहिश्रिश्रुयु। वह प्रापणे, श्रिञ् सेवायां, श्रु श्रवणे, द्रु गतौ, ग्लै हर्षक्षये, ओ हाक् त्यागे, ञि त्वरा संभ्रमे, एभ्यो निप्रत्ययः स्यात्, स च नित्। नित्त्वं स्वरार्थम्। तूर्णिरिति। त्वरधातोः प्रत्यये ज्वरत्वरेत्यूठि रषाभ्यामिति णत्वम्।



 () घृणिपृश्निपार्ष्णिभूर्णि ॥

 घृणिपृश्नि। एते निपात्यन्ते। घृणिरिति। घृ क्षरणदीप्त्योरित्यस्मान्निप्रत्यये णत्वम्। गुणाऽभावो निपातनात्। पृस्निरिति। स्पृश संस्पर्शने इत्यस्मात्प्रत्यये सकारलोपो गुणाऽभावश्च निपात्यते। पार्ष्णिरित। पृषु सेचने, अस्मान्निप्रत्यये धातोर्वृद्धिर्निपात्यते। ऋकारस्य आर् वृद्धिः, रषाभ्यामिति णत्वम्। चूर्णिरिति। चर गतावित्यस्मान्निप्रत्यये रषाभ्यामिति णत्वम्, उपधाया ऊत्वं निपात्यत इत्यर्थः। भूर्णिरिति। डु भृञ् धारणपोषणयोः, अस्मान्निप्रत्यये धातोरन्त्यस्य ऊत्वं निपात्ते, रपरत्वं, रषाभ्यामिति णत्वम्।



 () वॄदृभ्यां विन् ॥

 वॄदृभ्यां विन्। वृञ् वरणे, दृङ् आदरे, आभ्यां विन्नित्यर्थः। वर्विरित। धातोर्गुणः।



 () जॄशॄस्तॄजांगृभ्यः क्विन् ॥

 जॄशॄस्तॄ। जॄ वयोहानौ,शॄ हिंसायां, स्तृञ् आच्छादने, जागृ निद्राक्षये, एभ्यः क्विन् स्यात, कनावितौ। जीर्विरिति। कित्त्वाद्गुणाऽभावे \`ऋत इद्धातो'रिति इत्त्वे \`हलि चे'ति दीर्घे रूपम्। \`वेरपृक्तस्ये'ति लोपस्तु न, अपृक्तस्येत्युक्तेः।



 () दिवो द्वे दीर्घश्चाभ्यासस्य ॥

 दिवो द्वे। दिवु क्रीडाविजिगीषादिषु, अस्मात्क्विन्, धातोर्द्वित्वम्, न चाऽभ्यासदीर्घात्पर्वमिकारस्य ह्रस्वविधाने फलाऽभावात् ह्रस्वो न प्रवर्तते, एवं च न \`लक्ष्ये लक्षण'मिति न्यायविरोध इति वाच्यम्, फलाऽभावेऽपि पर्जन्यवच्छास्त्रप्रवृत्त्या दीर्गात्पूर्वह्रस्वप्रवृत्तेर्दुर्वारत्वात्। \`ओदनोऽस्त्री स दीदिविः'
इत्यमरः।



 () कृविघृष्विछविस्थविकिकीदिवि ॥

 कृविघृष्विछवि। डु कृञ् करणे,घृपु सेचने, छो छेदने, ष्ठा गतिनिवृत्तौ , दिवु क्रीडादौ , किकिपूर्वः, एते क्विन्नन्ता निपात्यन्ते इत्यर्थः। तत्र कृविरित्यत्र कित्त्वान्न गुणः। एवं घृष्विरित्यत्रापि। छविरिति। छो छेदने इत्यस्मात्पर्तये \`आदेच' इत्यात्त्वे ह्रस्वोऽनेन निपात्यते। एवं स्थविरित्यपि। किकीदिविरिति। दिव्धातोः किकिपूर्वात् क्विनि कित्त्वात् लघूपधगुणाऽभावे \`लोपो व्योर्वलि' इति धातुवकारस्य लोपे किकिशब्दावयवस्यान्त्यस्य इकारस्य दीर्गो निपात्यते। \`अथ चाषः किकीदिविः' इत्यमरः। विनिमय इति। दिव्शब्देकारस्य दीर्घः। किकिशब्दावयवस्य ह्रस्व इत्यपि निपात्यते। लोके उभयोरपि दर्शनादिति भावः। तदेवाह-- चाषेण किकिदीविनेति।



 () पातेर्डतिः ॥

 पातेर्डतिः। पा रक्षणे, अस्माड्डतिप्रत्यय इत्यर्थः। पतिरिति। डित्त्वाट्टिलोपः।



 () शकेर्ऋतिन् ॥

 शकेर्ऋतिन्। शक्लृ शक्तौ, अस्मादृतन्नित्यर्थः। \`शमलं शकृत्' इत्यमरः।



 () अमेरतिः ॥

 अमेरतिः। अम गत्यादौ, अस्मादतिप्रत्यय इत्यर्थः।



 () वहिवस्यर्तिभ्यश्चित् ॥

 वहिवस्यर्तिभ्यः। वह प्रापणे, वस निवासे, ऋगतौ, रएभ्योऽतिप्रत्ययः स्यात्, स च चित्। वसतिरिति। \`वसती रात्रिवेश्मनोः' इत्यमरः।



 () अञ्चेः को वा ॥

 अञ्चे को वा। अञ्चू गतौ, अस्मादतिः स्यात्, ककारश्चान्तादेशो विकल्पेन।



 () हन्तेरह च ॥

 हन्तेरह च। हन हिंसागत्योः, अस्मादतिप्रत्ययः, धातोरहादेशश्चेत्यर्थ-। अहतिरित्यस्याऽर्थ विवृम्वन्नमरोक्तमाह-- प्रादेशनं निर्वपणमिति।



 () रमेर्नित् ॥

 रमेर्नित्। रमु क्रीडादौ, अस्मादतिप्रत्ययः, सच नित्स्यात्, नित्त्वं स्वरार्थम्।



 (0 सूडः क्रिः ॥

 सूडः क्रिः। षूङ् प्राणिप्रसवे, अस्मात् क्रिः प्रत्यय इत्यर्थः। सूरिरिति। कित्त्वाद्गुणाऽभावः \`धीमान्सूरिः कृती कृष्टिः' इत्यमरः।



 () अदिशदिभूशुभिभ्यः क्रिन् ॥

 अदिशदि। अद भक्षणे, शद्लृ शातने, भू सत्तायां , शुभ शोभार्थे, एभ्यः क्रिन्नित्यर्थः। कनावितौ, नित्त्वमाद्युदात्तार्थम्।



 () वङ्क्र्यादयश्च ॥

 वङ्क्र्यादयश्च। एते निपात्यनते। प्रत्ययमाह-- क्रिन्नन्ता इति। वङ्क्रिरित। वकि कौटिल्ये, अस्मात्किन् धातोरिदित्त्वान्नुम्, अनुस्वारपरसवर्णौ। वप्रिरित। डु वप् बीजसन्ताने इत्यस्माद्रूपम्। प्रत्ययस्य कित्त्वेऽपि निपातनात्संप्रसारणाऽभावः। अहिर्भाषार्थः, अथि वधि मथि गत्याक्षेपे इति पठितोऽथिः , ताभ्यां क्रिनि , अंह्रिः अङ्गिरिति रूपे। उभयत्रापि धातोरिदित्त्वान्नलोपो न।



 () राशदिभ्यां त्रिप् ॥

 राशदिभ्यां त्रिप्। रा दाने, शद्लृ शातने, आभ्यां त्रिप् स्यात्।



 () अदेस्त्रिनिश्च ॥

 अदेस्त्रिनिश्च। अद भक्षणे अस्मात् त्रिनिः, चकारात्रिप् च स्याताम्। त्रिन्याह-- अत्री। अत्रिणाविति। नकारान्तत्वप्रदर्शनायोक्तम्। अत्रिरिति। त्रिपि रूपम्।



 () पतेरत्रिन् ॥

 पतेरत्रिन् । पत्लृ गतौ, अस्मादत्रिन्प्रत्यय इत्यर्थः। पतत्रिरिति। नित्त्वादाद्युदात्तः। \`पतत्रिपत्रिपतगपतत्पत्ररथाण्डजाः' इत्यमरः।



 () मृकणिभ्यामीचिः ॥

 मृकणिभ्यामीचि। मृह् प्राणत्यागे, कण शब्दार्थः, आभ्यामीचिप्रत्यय इत्यर्थः।

 () श्वयतेश्चित् ॥

 श्वयतेश्चित्। टु ओ श्वि गतिवृद्ध्योः अस्मादीचि प्रत्ययः स्यात्, स च चिदित्यर्थः। चित्त्वमन्तोदात्तत्वार्थम्।



 () वेञो डिच्च ॥

 वेञो डिच्च। वेञ् तन्तुसन्ताने, अस्मादीचिर्डित्स्यात्। वीचिरिति. डित्त्वाट्टलोपः। अन्यथा अयादेशे श्वयीचिवत् वयीचिरिति स्यात्।



 () ऋहनिभ्यामूषन् ॥

 ऋहनिभ्यामूषन्। ऋ गतौ, हन हिंसागत्योः, आभ्यामूषन्स्यात्। अरूष इति। ऊषनि गुणः।



 () पुरः कुषन् ॥

 पुरः कुषन्। पुर अग्रगमने, अस्मात्कुषन्स्यात्। पुरुष इति। कुषनः कित्त्वाद्गुणाऽभावः। ननु कथं तर्हि पूरुष इति ?। अत्राहु -- अन्येषामपीति।



 () पॄनहिकलिभ्य उषच् ॥

 पॄनहिकलिभ्य उषच्। पॄ पालनपूरणयोः, णह बन्धने, कल शब्दसङ्ख्यानयोः, एभ्य उषच् स्यात्।



 () पीयेरूषन् ॥

 पीयेरुषन्। पीयधातोर्धातुपाठेऽदर्शनादाह-- सौत्र इति।



 () मस्जेर्नुम् च ॥

 मस्जेर्नुम् च । टु मस्जो शुद्धौ, अस्मादूषन् नुम् च वाच्य इत्यर्थः। म़ञ्जूषेति। ननु नुमोमित्त्वात् \`मिदचोऽन्त्यादि'ति मकारोत्तराकारात्स्यात् , सकारश्च श्रूयेतेत्यत आह-- मस्जेरन्त्यात्पूर्व इति। तथा च सकारात्परत्र नुमि \`स्को'रिति सोपे च रूपमिति भावः।



 () गडेश्च ॥

 गडेश्च। गडि वदनैकदेशे, अस्मादूषन्स्यात्। गण्डूष इति। इदित्त्वान्नुम्यनुस्वारपरसवर्णौ।



 () अर्तेररुः ॥

 अर्तेररुः। ऋ गतौ, अस्मादरुप्रत्यय इत्यर्थः। अररुरिति। धातोर्गुणः। प्रत्ययस्य सकारान्तत्वभ्रमवारणायाऽऽह--अररू इति।



 () कुटः किच्च ॥

 कुटः किच्च। कुट कौटिल्ये, अस्मादरुः स्यात्, स च कित्। कुटरुरिति। कित्त्वान्न लघूपधगुणः। नन्वत्र कित्वं व्यर्थं, गाह्कुटादिभ्य इति प्रत्ययस्य ङित्त्वेनैव गुणाऽभावसिद्धेरित्यत आह-- कित्त्वमिहेति।



 () शकादिभ्योऽटन् ॥

 शकादिभ्योऽटन्। अटनि नकार आद्युदात्तत्वार्थः। शकट इति। शक्लृ शक्तावित्यस्माद्रूपम्। ककिर्गत्यर्थ इति। अस्मादटन्निति शेषः। \`उरश्छदः कङ्कटकःट इत्यमरः। देवट इति। दिवु क्रीडाविजीगीषादिषु, अस्मादटनि \`पुगन्ते'ति गुणः।



 () कृकदिकडिकटिभ्योऽम्बच् ॥

 कृकदिकडि। डु कृञ् करणे, कदिकडी सौत्रौ, कटे वर्षादौ, एभ्योऽम्वच् इत्यर्थः। करम्बमिति। धातोर्गुणः। \`कलम्बश्च वेसवार उपस्करः' इत्यमरः।



 () कदेर्णित्पक्षिणि ॥

 कदेर्णित्पक्षिणि। सौत्रात्कददातोर्जायमानोऽम्बच्‌प्रत्ययः पक्षिण्यभिधेये णिदित्यर्थः। कादम्ब इति। णित्त्वादुपधावृद्धिः.



 () कलिकर्द्योरमः ॥

 कलिकर्द्योरमः। कल सङ्ख्याने, कर्द कुत्सिते शब्दे, आभ्याममः स्यात्। कलमइति। \`सालयः कलमाद्याश्च' इत्यमरः।



 () कुणिपुल्योः किन्दच् ॥

 कुणिपुप्योः किन्दच्। कुण शब्दोपकरणयोः, पुल महत्त्वे, आभ्यां किन्दच् स्यात्, कचावितौ। पुलिन्द इति। कित्त्वान्न लधूपधगुणः। \`किरातशबरपुलिन्दा म्लेच्छजातयः' इत्यमरः।



 () कुपेर्वा वश्च ॥

 कुपेर्वा वश्च। कुप क्रोधे, अस्मात्किन्दच्, धातोर्वकारोन्तादेशश्च वेत्यर्थः। कुविन्द इति। \`तन्तुवायः कुविन्दः स्यात्' इत्यमरः।



 () नौ षञ्जेर्घथिन् ॥

 नौ षञ्जेर्घथिन्। नानुपपदे षङ्ग सङ्गे इत्यस्मात् घथिन् स्यादित्यर्थः। निषङ्गथिरिति। \`उपसर्गात्सुनोतीटति षत्वम्। घथिनो घित्त्वात् \`चजोः कु घिण्ण्यतोः' इति कुत्वम्।



 () उद्यर्तेश्चित् ॥

 उद्यर्तेश्चित्। उदि उपपदे ऋ गतावित्यस्माद्धथिन्‌प्रत्ययः , स च चिदित्यर्थः। उदरथिरिति। घथिनि कृते धातोर्गुणः।



 () सर्तेर्णिच्च ॥

 सर्तेर्णिच्च। सृ गतावित्यस्माद्धथिन् स्यात्, स च णिदित्यर्थः।सारथिरिति। णित्त्वाद्वृद्धिः। \`नियन्ता प्राजिता यन्ता सूतः क्,त्ता च सारथिः' इत्यमरः।



 () खर्जिपिञ्जादिभ्यः ऊरोलचौ ॥

 खर्जिप़ञ्जादिभ्यः खर्ज पूजने च, पिञ्ज हिंसायामित्यादिभ्यः ऊर ऊलच् इति प्रत्ययौ क्रमात्स्याताम्। खर्जादिभ्य ऊरः, पिञ्जादिभ्य ऊलजित्यर्थः। कर्पूर इति। कृपू सामर्थ्ये चेत्यस्माद्रूपम्। बाहुलकात्कृपो रो ल इति लत्वाऽभावः। वल्लूरमिति। वल वल्ल संवरणे इत्यत्र पठिताद्रूपम्। ङ्गेर्वृद्दिश्च। अगि वगि मगि इति दण्डकपठितो लगिर्गत्यर्थः। अस्मात्पिञ्जादेरूलच् सिद्धः। वृद्धिरपि भवतीत्यर्थः। कुसूलमिति। पिञ्जादित्वादूलच्। कुस श्लेषणे धातुः। तमेर्बुग्वृद्धिश्च। तमु ग्लानौ, अस्मादूलच्संनियोगेन वुगागमो, धातोर्वृद्धिश्च स्यात्--- ताम्बूलमिति। शृणातेर्दुग्वृद्धिश्च। शॄ हिंसायाम्, अस्मादूलच्संनियोगेन दुगागमो, वृद्दिश्च स्यातामित्यर्थः। दुकोः कुक् च । दु गतौ, कु शब्दे, आभ्यामूलच्संनियोगेन कुक् च निपात्यत इत्यर्थः।



 () कुवश्चट् दीर्घश्च ॥

 कुवश्चट् दीर्घश्च। कु शब्दे, अस्माचट्‌प्रत्ययो, दीर्घश्च दातोरित्यर्थः। कूचः कुचपर्यायः। \`कुचकूचौ स्तनौ मतौ' इति कोशात्। प्रत्ययस्य टित्त्वे फलमाह-- कूचीति।



 () समीणः ॥

 समीणः। सम्युपपदे इण् गतावित्स्माचट् स्याद्दीर्घश्च धातोः। समीच इति। धातोर्दीर्घे रूपम्। टित्त्वफलं दर्सयन्नुदाहरति-- समीचीति।



 () सिवेष्टेरू च ॥

 सिवेष्टेरु च। षिवु तन्तुसन्ताने ,अस्माचट्प्रत्ययः स्याद्धातोष्टेरूत्वं चेत्यर्थः।



 () शमेर्वन् ॥

 शमेर्वन्। शम उपशमे, अस्माद्वन् स्यात्। शम्ब इति रूपम्।



 () उल्वादयश्च ॥

 उल्वादयश्च। एते वन्नन्ता निपात्यन्त इत्र्थः। धातुं दर्शयति-- उच समवाय इति। अस्माद्वनि चकारस्य लत्वं धातोर्गुणाऽभावश्च निपात्यत इत्र्थः। \`गर्भाशयो जरायुः स्यादुत्वंतु कललोऽस्त्रिया'मित्यमरः। शुल्वमिति। शुच शोके, अस्माद्वनि चकारस्य लत्वं गुणाऽभावश्च निपात्यते। \`शुल्बं वराटकं स्त्री तु' इत्यमरः। बिल्बमिति। बिल भेदने, अस्माद्वन्। वबयोरभेदाद्विल्वमित्यपि।



 () स्थः स्तोऽम्बजबकौ ॥

 स्थः स्तोऽम्बजबकौ। ष्ठा गतिनिवृत्तौ, अस्मात् अम्बच्, अबक इति प्रत्ययौ स्तः। तत्संनियोगेन धातोः स्तादेशश्च। स्तादेशस्यानेकाल्त्वात्सर्वादेशः। स्तम्ब इति। अमरकोशमाह-- स्तम्बो गुच्छस्तृणादिन इति।



 () शाशपिभ्यां ददनो ॥

 शाशपिभ्यां ददनौ।शो तनूकरणे, शप आक्रोशे,आभ्यां द- दन्‌प्रत्ययौ यथाक्रमं स्याताम्। अमरकोशमाह-- जम्बालशष्पयोरिति। शब्द इति। \`झलां जश् झशि' इति जश्त्वम्।



 () अब्दादयश्च ॥

 अब्दादयश्च। एते दन्नन्ता निपात्यन्ते। अवतीत्यब्द इति। वकारस्य बकारो निपात्यते। कौतेर्नुम्। कु शब्रदे, अस्माद्दन्‌प्रत्ययो नुमागमश्चेत्यर्थः। कुन्द इति। \`माध्यं कुन्दं रक्तकस्तु' त वनौषधिवर्गेऽमरः।



 () वलिमलितनिभ्यः कयन् ॥

 वलिमलितनिभ्यः कयन्। वल संवरणे, मल धारणे, तनु विस्तारे, एभ्यः कयन्प्रत्ययः स्यात्। कयनः कित्त्वमुत्तरार्थम्। वलयमिति।



 () वृह्रोः षुग्दुकौ च ॥

 वृह्रोः षुग्दुकौ च। वृञ् वरणे, हृञ् हरणे, आभ्यां कयनस्यात्, यथासङ्ख्यंषुक् दुक् चागमौ स्तः। वृषय इति। कयनः कित्त्वान्नेह गुणः। हृदयमिति। ह्रियते विषयैरिति हृदयम्।



 () मिपीभ्यां रुः ॥

 मिपिभ्यां रुः । डु मिञ् प्रक्षेपणे,रि पि गतावित्यत्र पठितः पिधातुर्गत्यर्थकः, आभ्यां रुप्रत्ययः स्यात्। मेरुरिति। रुप्रत्यये गुणः। \`मेरुः सुमेरुर्हेमाद्रिः' इत्यमरः।



 () जञ्वादयश्च ॥

 एते रुप्रत्ययान्ता निपात्यन्ते। जत्रु इति। जनी प्रादुर्भावे इत्यस्याद्रौ नकारस्य तकारो निपात्यते। अश्रु इति। अशू व्याप्तौ, अस्माद्रुप्रत्ययः।



 () रुशातिभ्यां क्रुन् ॥

 रुसातिभ्यां क्रुन्। रु गतौ, शद्लृ शातने ण्यन्तः। \`शदेरगतौ तः' इति तकारे शातीति निर्देशः। रुरुरिति। \`कृष्णसाररुरुन्यङ्कु' इत्यमरः। ननु शत्रुरित्यत्र कथं ह्रस्वत्वमित्याशङ्कायामाह-- प्रज्ञादाविति।



 () जनिदाच्युसृवृमदिषमिभृञ्‌भ्य इत्वन् त्वन् त्नण् क्निन् शक् स्यढडटाटचः ॥

 जनिदाच्युसृवृमदि। जनी प्रादुर्भावे, डु दाञ् दाने, च्युङ् च्युतौ , सृ गतौ, वृञ् वरणे, मदी हर्षे, षम अवैकल्ये, णमु प्रह्वत्वे शब्दे च , डु भृञ् धारणपोषणयोः, एभ्यः इत्वन्, त्वन्,त्नण्, क्निन्, शक्, सय्, ढ, डट, अटच् इति प्रत्ययाः स्युः। च्यौत्न इति। त्नणो णित्त्वाद्वृद्धिः। सृणिरिति। क्निनः कित्त्वान्न गुणः। वृश इति। कित्त्वान्न गुणः। मत्स्य इति। स्ये खरि चेति चर्त्वम्। षण्ढ इति। बाहुलाद्धात्वादेरिति सो न। नट इति। डित्त्वाट्टिलोपः। टित्त्वान्नटी।



 () अन्येभ्योऽपि दृश्यन्ते ॥

 अन्येभ्योऽपि। अन्येभ्योऽपि धातुभ्य इत्वन्नादयो भवन्तीत्यर्तः। पेत्वमिति। पा पाने इत्यस्मादित्वनि आद्गुणः। भृशमिति। भृञः शक्। कित्त्वान्न गुणः।

 () कुसेरम्भोमेदेताः ॥

 कुसेरम्भोमेदेताः। कुस श्लेषणे, अस्मादुम्भ, उम, ईद, इत, एते प्रत्ययाः स्युः। कुसुम्भमिति। बाहुलकान्न लघूपधगुणः। \`स्यान्महारजनं क्लीबं कुसुम्भं करके पुमा'नित्यमरः।



 () सानसिवर्णसिपर्णसितण्डुलाङ्कुशचषालेल्वलपल्वलधिष्ण्यशल्याः ॥

 सानसिवर्णसि। षणु अदने, इत्यादिभ्य इत्तं निपात्यन्त इत्यर्थः। सानसिरित्यत्राहु-- सनोतेरिति। उपधावृद्दिश्चेति। धातोरकारस्येत्यर्थः। वृञो नुक् चेति। वृञ् वरणे, अस्मादसिः, धातोर्नुगागमश्चेत्यर्थः। धातोर्गुणे \`रषाभ्या'मिति णत्वे च वर्णसिरिति रूपम्। पर्णसिरिति। पॄ पालनपूरणयोः, अस्मादसिप्रत्ययो नुक् च निपात्यते। धातोर्गुणे रषाभ्यामिति णत्वे रूपम्। तण्‍डुला इत्यत्राह-- तडि आघाते इति। अस्मादुकच्प्रत्ययः, नुम् च निपात्यते। इदित्त्वाद्वा नुम् सिद्धः। अनुस्वारपरसवर्णौ। अङ्कुश इत्यत्राह-- अकि लक्षण इति। इदित्त्वान्नुम्यनुस्वारपरसवर्णौ। चषाल इत्यत्राह-- चषेरिति। चष भक्षणे इत्यस्मादित्यर्थः। \`चषालो यूपकटकः' इत्यमरः। इल्वल इति। इलधातुःसौत्रः, तस्माद्वलच् गुणाऽभावश्च निपात्यते। पल्वलेति। पा पाने इत्यस्माद्वलच्, लगागमो निपात्यते, ह्रस्वत्वं च। पिबत्यस्मिन्नित्यधिकरणे प्रत्ययः। धिष्ण्य इति। ञि धृषा प्राल्भ्ये, अस्मान्ण्यप्रत्ययः, धातोरूपधाया ऋकारस्य इकारः, रपरत्वाऽभावः, गुणाऽभावश्च निपात्यते। \`धिष्ण्यं स्थान गृहे भेऽग्नौ भाग्यं कर्म शुभाऽशुभ'मित्यमरः। शल्यमित्यत्राह-- शलेरिति। शल गतावित्यस्मादित्यर्थः। मूशक्यबिभ्यः क्लः । मूङ् बन्धने, शक्लृ शक्तौ, अबि शब्दे, एभ्यः क्लप्रत्यय इत्यर्थः। मूलमिति। कित्त्वान्न गुणः। शक्ल इति। \`दुर्मुखौ मुखराबद्धमुखौ, शक्लः प्रियंवदेट इत्यमरः। माच्छाससिभ्यो यः। मामाने , छो छेदने, षस स्वप्ने, एभ्यो यप्रत्यय इत्यर्तः। स्पष्टम्।



 () जनेर्यक् ॥

 जनेर्यक्। जन जनने, अस्माद्यगित्यर्थः। यकः कित्त्वमुत्तरार्थम्। आत्वं स्मारयति -- ये विभाषेति।



 () अध्न्यादयश्च ॥

 अध्न्येति। स्त्रियां टाप्। \`अर्जुन्यध्न्या रोहिणी स्या'दित्यमरः। कन्येति. यकि रूपम्. बन्ध बन्धने, अस्माद्यकि बन्ध्येत्येव स्यात्, न तु वन्ध्येतीत्यत आह-- वबयोरिति।



 () स्नामदिपद्यर्तिपॄशकिभ्यो वनिप् ॥

 स्नादिपद्यर्ति। ष्णा शौचे, मदी हर्षे, पद गतौ, ऋ गतौ, पॄ पालनपूरणयोः, शक्लृ शक्तौ, एभ्यो वनिप्स्यात्। स्नावेति। उपधादीर्घनलोपादि। अर्वेति। ऋधातोर्वनिपि गुणः। \`बाजिवाहाऽर्वगन्धर्वहयसैन्धवसप्तयः' इत्यमरः। ङीब्राविति। \`वनोर चेत्यनेने'त्यादिः।



 () शीङ्क्रुशिरुहिजिक्षिसृधृभ्यः क्वनिप् ॥

 शीङ्क्रुशिरुहि। शीङ् स्वप्ने, क्रुश आह्वाने, रुह बीजजन्मनि, जि जये , क्षि निवासगत्योः, सृ गतौ, धृ धारणे, एभ्यः क्वनिप्स्यात्। जित्वेति। क्वनिपः पित्त्वात् \`ह्रस्वस्य पिति कृती'ति तुक्। एवं क्षित्वा सृत्वेत्यादि।



 () ध्याप्योः संप्रसारणं च॥

 ध्याप्योः संप्रसारणं च । ध्यै चिन्तायां, प्यैङ् वृद्धौ, आभ्यां क्वनिप्स्यात्, संप्रसारणं चेत्यर्थः। धीवेति। संप्रसारणे इकारे \`हल' इति दीर्घः।



 () अदेर्ध च ॥

 अदेर्ध च। अद भक्षणे, असस्मात्क्वनिप्, धकारश्चान्तादेश इत्यर्थः।



 () प्र ईरशदोस्तुट् च ॥

 प्रईरशदोस्तुट् च। ईर गतौ, शद्लृ शातने, आभ्यां प्रे उपपदे क्वनिप्, स्यात्तस्य तुडागमश्च। प्रेर्त्वेति। प्र ईर्त्त्वेति स्थिते आद्गु-। प्रेर्त्वरीति। \`वनो र चे'ति ङीप्, रश्चान्तादेशः। एवं प्रशत्वरीति।



 () सर्वधातुभ्य इन् ॥

 सर्वधातुभ्य इन्। धातुभ्य इन्प्रत्यय इत्यर्थः। पचिरिति। डुपचष् पाके, अस्मादिनिप्रत्ययः। ननु कोटिरित्यत्र \`गाङ्कुटादिभ्य' इतीन्प्रत्ययस्य ङित्त्वात्कथं गुण इत्यत्राह-- बाहुलकादिति।



 () हृपिषिरुहिबृतिविदिचिदिकीर्तिभ्यश्च ॥

 हृपिषिरुहिवृति। हृञ् हरणे, पिष्लृ संचूर्णने, रुह बीजजन्मनि, वृतु वर्तने, विद ज्ञाने, छिदिर् द्वैधीकरणे, कॄ संशब्दने, एभ्य इन्प्रत्यय इत्यर्थः। पूर्वसूत्रेणैव सिद्धे इदं वचनम्, \`अचः इः', \`इगुपधे'ति कप्रत्ययः, एतदुभयबाधनार्थम्। हरिरिति. इनि गुणः। \`यम्निलेन्द्रचनद्राक्रविष्णुसिंहांशुवाजिषु। शुक्राहिकपिभेकेषु हरिर्ना कपिले त्रिषु' इत्यमरः। अत्र \`अच इः' प्राप्तः। पेषिरिति। इगुपधात्कः प्राप्तः।



 () इगुपधात्कित् ॥

 इगुपधात्कित्। इन्नित्यनुवर्तते। अन्येभ्योऽपि इगुपधेभ्यो धातुभ्य इन्प्रत्ययः स्यात्, स च किदित्यर्थः। पूर्वसूत्रे पिषादीनां ग्रहणं कित्त्वाऽभावार्थम्. अत एव पेषिरिति गुणः सिध्यति। कृषिरिति। कित्त्वान्न गुणः। कृष विलेखने धातुः।



 () भ्रमेः संप्रसारणं च ॥

 भ्रमेः संप्रसारणं च । भ्रमु अनवस्थाने, अस्मादिन् स्यात्, सच कित्, संप्रसारणं चेत्यर्थः। भृमिरिति। कित्त्वान्न गुणः। ननु कथं भ्रमिरित्यत आह----बाहुलकादिति।



 () क्रमितमिशतिस्तम्भामत इच्च ॥

 क्रमितमि। क्रमु पादविक्षेपे, तमु काङ्क्षायामं, शतिः स्तम्भश्च सौत्रः, एभ्य इन्स्यात्स च कित्, एषामकारस्य इकारादेशश्च। क्रिमिरिति। अत इत्त्वे रूपम्. कृमिरित्यर्थमाह-- संप्रसारणमित्यनुवृत्तेरिति। संप्रसारणेत्वे च पर्यायेण भवतः, संप्रसारणपक्षे इत्त्वस्य फलाऽभावात् , संप्रसारणाच्चेति पूर्वरूपे विशेषाऽभावात्।



 () मनेरुच्च ॥

 मनेरुच्च। मन ज्ञाने, अस्मादिन्प्रत्ययः, अकारस्य उकारश्चेत्यर्थः। मुनिरिति। कित्त्वान्न गुणः। \`वाचंयमो मुनिः' इत्यमरः।



 () वर्णेर्वलिश्चाऽहिरण्ये ॥

 वर्णेलिश्चाऽहिरण्ये। वर्णधातोर्धातुपाठेऽदर्शनादाह-- वर्णिः सौत्र इति। अस्मादिन् स्यादहिरण्येऽभिधेये, बलिरादेशश्चेत्यर्थः।



 () वसिवपियजिराजिव्रजिसदिहनिवाशिवादिवारिभ्य इञ् ॥

 वसिवपियजिराजि। वस निवासे, डुवप् बीजसन्ताने, यज देवपूजादौ, राजृ दीप्तौ, व्रज गतौ, षद्लृ विशरणादौ, हन हिंसागत्योः, वाशृ शब्दे,वद व्यक्तायां वाचि-- ण्यन्तः, वृञ् वरणे - ण्यन्तः, एभ्य इञ्‌प्रत्ययः इत्यर्थः । वाशिरिति। इञो ञित्त्वादुपधावृद्दिः। शेषं स्पष्टम्।



 () नहो भश्च ॥

 नहो भश्च। णह बन्धने, अस्मादिञ् स्यात्, हकारस्य भकारश्च। नाभिरिति रूपम्।



 () कृषेर्वृद्धिश्छन्दसि ॥

 कृषेर्वृद्धिश्छन्दसि। कृष विलेखने इत्यस्मादिञ्, वृद्धिश्चेत्यर्थः। कार्षिरिति। ऋकारस्य आर् वृद्धिः। लोके तु इगुपधात्किदित्यनेन इनि कृषिरित्येव ।

 () श्रः शकुनौ ॥

 श्रः शकुनौ । शॄ हिंसायामस्माच्छकुनौ वाच्ये इञ् स्यात्। शारिरिति। इञो ञित्त्वाद्वृद्धिः।



 () कृञ उदीचां कारुषु ॥

 कृञ उदीचां कारुषु। डु कृञ् करणे, अस्मात्कारुषु = शिल्पिषु वाच्येषु इञ् स्यात्। कारिः।



 () जनिघसिभ्यामिण् ॥

 जनिघसिभ्यामिण्। जनी प्रादुर्भावे, घस्लृ भक्षणे, आभ्यामिण् स्यत्. जनिरिति। \`जनिवध्योश्चे'ति निषेधः।



 () अज्यतिभ्यां च ॥

 अज्यतिभ्यां च। अजगतिक्षेपणयोः, अत सातत्यगमने, आभ्यामिण् स्यात्। आजरिति। इणि उपधावृद्धिः। वीभावस्तु बाहुलकान्न। \`समे क्ष्माऽशे रणेप्याजिः इत्यमरः।



 () पादे च ॥

 पादे च। पादशब्दे उपपदे अज अत आभ्यां इण् स्यादित्यर्थः। पदाजिरिति। \`पादस्य पदाज्यातिगोपहतेषु' इति पदादेशः।



 () अशिपणाय्यो रुडायलुकौ च ॥

 अशिपणाय्योः। अशू पव्याप्तौ, पण व्यवहारे-- आयप्रत्ययान्तः, अशिश्च पणायिश्च तयोरिति विग्रहः। आभ्यामिण् स्यात्। अनयोर्यथाक्रमं रुडागमः, आयप्रत्ययलुक् एतौ स्याताम्। राशिरिति। रुडागमे उपधावृद्धौ च रूपम्। पाणिरिति। इणि आयप्रत्ययस्य लुकि अत उपधाया वृद्धौ रूपम्।



 () वातेर्डिच्च ॥

 वातेर्डिच्च। वा गतिगन्धनयोः, अस्मादिण् स्यात्, स च डित्, डित्त्वाट्टलोपः। तदाह--विरिति। \`नगौकोवाजिविकरविविष्किरपतत्रयः'इत्यमरः। स्त्रियामिति. \`कृदिकारादक्तिन' इति ङीष्।



 () प्रे हरतेः कूपे ॥

 प्रे हरतेः कूपे। प्रपूर्वात् हृञ् हरणे इत्यस्मादिण् स्यात्, स च डिदित्यर्थः। तदाह--- प्रहिरिति। डित्त्वाट्टिलोपः। \`पुंस्येवाऽन्धुः प्रहिः कूपः' इत्यमरः।



 () नौ व्यो यलोपः पूर्वस्य च दीर्घः ॥

 नौ व्यो यलोपः। नावुपपदे व्येञ्संवरणे इत्यस्मादिण् स्यात्, स च डित्, धातुयकारस्य लोपः, उपसर्गेकारस्य दीर्घश्चेत्यर्थः। नीविरिति। व्येञ्दातोरिणि डित्त्वाट्टिलोपे धातुयकारस्य लोपे नेर्दीर्घे च रूपम्. \`स्त्रीकटीवस्रबन्धेऽपि नीवी परिपणेऽपि चे'त्यमरः। परिपणं = मूलधनम्.तदाह-- वस्त्रग्रन्थौ मूलधने चेति।



 () समाने ख्यः स चोदात्तः ॥

 समाने ख्यः। समानशब्दे उपपदे ख्या प्रकथन इत्यस्मादिण् स्यात्। \`स चोदात्त' इति छेदः। एवं च स च = इण् डित्स्याद्योपश्च, समानस्य तूदात्तः \`स' इत्यादेशश्चेत्यर्थः। समानशब्दस्य सादेशे सखेति रूपम्।



 () आङि श्रिहनिभ्यां ह्रस्वश्च ॥

 आङि श्रि। आङि उपपदे श्रिञ् सेवायां हन हिंसागत्योः, आभ्यामिण् स्यात्, सच डित्, आङो ह्रस्वश्चेत्यर्थः। अश्रिः। अहिः। अत्राऽमरोक्तिमाह-- स्त्रिय इत्यादिना।



 () अच इः ॥

 अच इः। धातोरित्यस्य विशेषणात्तदन्तविदिः। अजन्ताद्धातोरिप्रत्यय इत्यर्थः। रविरिति। रु शब्दे अस्मादिप्रत्ययः। डिदित्यननुवर्तनान्न टिलोपः। पविरिति। पूञ् पवने।



 () खनिकष्यज्यसिवसिवनिसनिध्वग्रन्थिचलिभ्यश्च ॥

 खनिकष्य। खनु अवदारणे, , कष हिंसायाम्, अज गतिक्षेपणयोः, असु क्षेपणे, वस आच्छादने, वन षण संभक्तौ, ध्वन शब्दे, ग्रन्थ बन्धने, चलकम्पने, एभ्य इप्रत्ययः स्यात्। \`खनिः स्त्रिमाकरः स्या'दित्यमरः। अजिरिति। बाहुलकाद्वीभावाऽभावः।



 () वृतेश्छन्दसि ॥

 वृतेश्छन्दसि। वृतु वर्तने अस्मादिः स्यात्। वर्तिरिति। लघुपधगुणः।

 () भुजेः किच्च ॥

 भुजेः किच्च। भुज पालनाभ्यवहरणयोः, अस्मादिः कित्स्यात् छन्दसि। क्वचिल्लोकेऽपि प्रयुज्यते।



 () कॄगॄशॄपॄकुटिभिदिछिदिभ्यश्च ॥

 कॄगॄशॄ। कॄ विक्षेपे, गॄ निगरणे,शॄ हिंसायां, पॄ पालनपूरणयोः, कुट कौटिल्ये, भिदिर् विदारणे, छिदिर् द्वैधीकरणे, एभ्य इप्रत्ययः स्यात्, स च किदित्यर्थः। किरिरिति। \`ऋत इ'दिति इत्त्वं , रपरत्वम्। \`वराहः सूकरो गृष्टिः कोलः पोत्री किरिः किटिः' इत्यमरः। गिरिकिरिरिति। \`अद्रिगोत्रगिरिग्रावा' इत्यमरः। पुरिरिति। \`उदोष्ठ्यपूर्वस्य' इत्युत्वम्।



 () कुडिकम्प्योर्नलोपश्च ॥

 कुडिकम्प्यो। कुडि दाहे, कपि चलने, आभ्यामिः कित्स्यात्, धातोर्नलोपश्चेत्यर्थः। प्रत्ययस्य कित्त्वेऽपीदित्त्वान्न नलोपप्राप्तिरतस्तद्विधानम्। कुडिरिति। कित्त्वान् लघूपधगुणः। कपिरिति। \`कपिप्लवङ्गप्लवगशाखामृगवलीमुखाः' इत्यमरः।



 () सर्वधातुभ्यो मनिन् ॥

 सर्वधातुभ्यो मनिन्। सर्वेभ्योऽपि धातुभ्यो मनिन्स्यात्। कर्मेति। डु कृञ् करणे, अस्मान्मनिनि गुणः। चर्मेति। चर गतौ। सुत्रामेति। त्रैङ् पालने। सुष्टु त्रायत इति सुत्रामा।



 () बृंहेर्नोच्च ॥

 बृंहेर्नोच्च। बृंहेः नः अदिति छेदः। बृहि वृद्धौ अस्मान्मनिन्, नुमा निष्पन्नस्य नकारस्याऽकारश्चेत्यर्थः। ब्रह्मेति। नकारस्याकारे ऋकारस्य यणादेशः। अमरकोशमाह-- ब्रह्म तत्त्वमिति।



 () अशिशकिभ्यां छन्दसि ॥

 अशिशकिभ्यां छन्दसि। असू व्याप्तौ, शक्लृ शक्लौ, आभ्यां म्निन्स्यादित्यर्थः। अश्मेति। \`पाषाणप्रस्तरग्रावोपलाऽश्मानः शिला दृष' दित्यमरः।



 () हृभृधृसृस्तृशभ्य इमनिच् ॥

 हृभृधृसृ। हृञ् हरणे, डु भृञ् धारणपोषणयोः, धृ धारणे, सृ गतौ, स्तृञ् आच्छादने , शॄ हिंसायाम्,एभ्य इमनिच्प्रत्यय इत्यर्थः। हरिमेति। इमनिचि इचावितौ, धातोर्गुणः।



 () जनिमृङ्भ्यामिमनिन् ॥

 जनिमृङ्भ्यामिमनिन्। जन जनने, मृङ् प्राणत्यागे, आभ्यामिमनिन्स्यात्, नित्स्वरो विशेषः।



 () वेञः सर्वत्र ॥

 वेञः सर्वत्र। वेञ् तन्तुसन्ताने अस्मादिमनिन्प्रत्ययः छन्दसि लोके च भवतीत्यर्थः। वेमेति। \`पुंसि वेमा वायदण्डः' इत्यमरः।



 () नामन् सीमन् व्योमन् रोमन् लोमन् पाप्मन् ध्यामन् ॥

 नामन्‌सीमन्‌व्योमन्। निपात्यन्त इति। \`मनिन्नन्ता' इति शेषः। निपातनप्रकारमेवाह-- म्नायत इति। म्ना अभ्यास इत्यस्मान्मनिनि धातोनिनि धातोर्दीर्घो निपात्यत इत्यर्थः। पक्षे डाबिति। \`डाबुभाभ्यामन्यतरस्या'मित्यनेन। व्येञ इति। व्येञ् संवरणे, अस्मान्मनिनि एकारस्योत्त्वं निपातनात्। \`व्योमपुष्करम्बर'मित्यमरः। रौतेरिति। रु शब्दे। लोमेति। लूञ् छेदने। पाप्मेति। पा पाने अस्मान्मनिनि पुगागमो निपात्यते।



 () मिथुने मनिः ॥

 मिथुने मनिः। मिथुनशब्दार्थं व्याचष्टे-- उपसर्गेति। स एवेह विवक्षित इति भावः। एवंच सोपसर्गाद्धातोर्मनिप्रत्यय इत्यर्थः। ननु सर्वधातुभ्यो मनिन्निति मनिनैव सिद्धे किमर्थं मनिप्रत्ययविधिक्लेश इत्यत आह-- स्वरार्थमिति। नित्स्वरे मध्योदात्तः स्यादिति भावः।



 () साऽतिभ्यां मनिन्मनिणौ ॥

 सातिभ्यां मनिन्मनिणौ। षो अन्तकर्मणि, अत सातत्यगमने, आभ्यां यथाक्रमं मनिन् मनिण् एतौ स्त इत्यर्थः। समेति। मनिनि \`आदेचः' इत्यात्त्वम्। आत्मेति। मनिणौ णित्त्वादुपधावृद्धिः।



 () हनिमशिभ्यां शिकन् ॥

 हनिमशिभ्यां सिकन्। हन हिंसागत्योः मश शब्दे, आभ्यां सिकनित्यर्थः। हंसिकेति मक्षिकेति। शस्य व्रश्चेति षत्वे, षढोरिति कत्वम्, षत्वं च।



 () कोररन् ॥

 कोररन्। कु शब्दे अस्मादरन्प्रत्यय इत्यर्थः। कवर इति। गुणः । अवादेशः।



 () गिर उडच् ॥

 गिर उडच्। गॄ निगरणे, अस्मादुडच् स्यात्। \`गरुत्मान्गरुडस्तार्क्ष्यः' इत्यमरः।



 () इन्देः कमिर्नलोपश्च ॥

 इन्देः कमिर्नलोपश्च । इदि परमैश्वर्यै, अस्मात्कमिः स्यान्नकारलोपश्चेत्यर्थः। इदमिति। सर्वनामशब्दोऽयम्।



 () कायतेर्डिमिः ॥

 कायतेर्डिमिः। कै शब्दे, अस्माड्डिमिप्रत्यय इत्यर्थः। डित्त्वाट्टिलोपः। अयमपि सर्वादिरेव।



 () सर्वधातुभ्यः ष्ट्रन् ॥

 सर्वधातुभ्यः ष्ट्रन्। सर्वेभ्योऽपि धातुभ्यः ष्ट्रन्प्रत्यय इत्यर्थः। वस्त्रमिति। वस आच्छादने छादनादिति। छद अपवारणे ण्यन्तः।



 (0 भ्रस्जिगमिनमिहनिविश्यशां वृद्धिश्च ॥

 भ्रस्जिगमिनमि। भ्रस्ज प्राके, गम्लृ गतौ, णम प्रह्वत्वे शब्दे च, हन हिंसागत्योः विश प्रवेशने, असू व्याप्तौ, एभ्यः ष्ट्रन् स्यात्, एषां वृद्धिश्च। भ्राष्ट्र इति। व्रश्चेति षत्वम्, वृद्धिः। \`क्लीबवेऽम्बरीषं भ्राष्ट्रो ना' मित्यमरः।



 () दिवेर्द्युच्च ॥

 दिवेर्द्युच्च। दिवु क्रीडादौ, अस्मात्ष्ट्रन् स्यात्, धातोर्द्युदादेशो वृद्धिश्च। द्यौत्रमिति रूपम्।



 () उषिखनिभ्यां कित् ॥

 उषिखनिभ्यां कित्। उष दाहे, खनु अवदारणे, आभ्यां ष्ट्रन् कित्स्यात्। उष्ट्र इति। \`उष्ट्रे क्रमेलकमयमहाङ्गाः' इत्यमरः। खात्रमिति। \`जननखनां सन्झलोः' इत्यात्त्वम्।



 (0 सिविमुच्योष्टेरू च ॥

 सिविमुच्योष्टेरू च। षिवु तन्तुसन्ताने, मुच्लृ मोक्षणे, आभ्यां ष्ट्रन् कित्स्यात्। सूत्रमिति। सिव् धातोः ष्ट्रनि च्छ्वोरिति वस्य ऊठि, उपधाया ऊकारे, सवर्णदीर्घे रूपम्। ष्ट्रन्निति ष्टुत्वसंपन्नस्य निर्देशः। षस्येत्त्वे त्रनिति शिष्यते। मूत्रमिति। टेरुत्त्वे रूपम्।



 () अमिचिमिदिशसिभ्यः क्त्रः ॥

 अमिचिमिदि। अम गत्यादिषु, चिञ् चयने, ञि मिदा स्नेहने, शसु हिंसायाम्, एभ्यः क्त्रप्रत्यय इत्यर्थः। आन्त्रमिति। \`अनुनासिकस्य क्वी'ति दीर्गः। शेषं स्पष्टम्।



 () पुवो ह्रस्वश्च ॥

 पुवो ह्रस्वश्च। पूञ् पवने, अस्मात्क्त्रः स्यात्, दातोर्ह्रस्वत्वं च। पुत्र इति। कित्त्वान्न गुणः।



 () स्त्यायतेर्ड्रट् ॥

 स्त्यायतेर्ड्रट्। स्त्यै ष्ट्यै शब्दसङ्घातयोः अस्माड्ड्रट् स्यात्। स्त्रीति। डित्त्वाट्टिलोपः। \`लोपो व्योः' इति यलोपः। \`स्त्री योषिदबला योषा नारी सीमन्तिनी वधू'रित्यमरः।



 () गुधृवीपचिवचियमिसदिक्षदिभ्यस्त्रः ॥

 गुधृवीपचि। गुङ् अव्यक्ते शब्दे, धृञ् धारणे, वी गतिप्रजननादौ, डु पचष् पाके, वच परिभाषणे, यम उपरमे, षद्लृ विशरणादौ, क्षदिः सौत्रः, एभ्यस्त्रप्रत्यय इत्यर्थः। गोत्रमिति। त्रे गुणः। \`अद्रिगोत्रगिरिग्रावा' \`सन्ततिर्गोत्रजनने'ति चामरः। सत्रमिति। \`सत्रमाच्छादने यज्ञे सदादाने वनेऽपि च ' इत्यमरः।



 () हुयामाश्रुभसिभ्यस्त्रन् ॥

 हुयामा। हु दानादनयोः, या प्रापणे, मा माने, श्रु श्रवणे, भस भर्त्सनदीप्त्योः, एभ्यस्त्रनप्रत्यय इत्यर्थः। \`भस्त्रा चर्मप्रसेविका' इत्यमरः।



 () गमेरा च॥

 गमेरा च । गम्लृ गतौ, अस्मात्रन्स्यात्, धातोरन्त्यस्य मकारस्य आकारश्चेत्यर्थः। गात्रमिति।



 () दादिभ्यश्छन्दसि ॥

 दादिभ्यश्छन्दसि। दाप् लवने इत्यादिभ्यस्त्रन्स्याच्छन्दसि। दात्रमिति। \`दात्रं लवित्रमाबन्धः' इत्यमरः। पात्रमिति। \`योग्यभाजनयोः पात्रः'मित्यमरः।



 () भूवादिगॄभ्यो णित्रन् ॥

 भूवादिगॄभ्यो । भू सत्तायां, वद व्यक्तायां वाचि ण्यन्तः, गॄ निगरणे, एभ्यो णित्रन् स्यात्। भावित्रमिति। णित्त्वाद्वृद्धिः। वादित्रमिति। \`चतुर्विधमिदं वाद्यं वादित्रातोद्यनामक'मित्यमरः।



 () चरेर्वृत्ते ॥

 चरेर्वृत्ते। चर गतावस्माण्णित्रन् स्यात् वृत्ते गम्ये। चारित्रमिति। णित्त्वादुपधावृद्धिः।



 () अशित्रादिभ्य इत्रोत्रौ ॥

 अशित्रादिभ्य इत्रोत्रौ। अशिश्च त्रश्च अशित्रौ, तौ आदी येषामिति विग्रहः। द्वन्द्वान्ते श्रूयमाणस्याऽऽदिशब्दस्य प्रत्येकं योगः। अस्वादि त्रादि एभ्यः क्रमात् इत्रउत्र इत्येतौ प्रत्ययौ स्तः। अशित्रमिति। अशू व्याप्तौ अस्मादित्रः। वहित्रमिति। वह प्रापणे। धरित्रीति। धृञ् धारणे। गौरादित्वान्ङीष्। त्रोत्रमित। त्रैङ् पालने, आत्वे आद्गुणः।



 () अमेर्द्विषति चित् ॥

 अमेर्द्विषति चित्। अम गत्यादौ, अस्मात् इत्रः स्यात्, स च चित्, शत्रौ वाच्ये। \`द्विड्विपक्षाहिताऽमित्रदस्युशात्रवशत्रवः'इत्यमरः।



 () आः समिण्निकषिभ्याम् ॥

 आः समिण्। संपूर्वकः इण् गतौ, निपूर्वककषः हिंसार्थकः, आभ्यामाः स्यात्। समयेति। गुणेऽयादेशे रूपम्। \`समयाऽन्तकमध्ययोः' इत्यमरः।



 () चितेः कणः कश्च ॥

 चितेः कणः क च। चिती संज्ञाने, अस्मात्कणप्रत्ययः, धातोरन्त्यस्य च ककारादेश इत्यर्थः। अमरकोशमाह-- चिक्कणमिति।



 () सूचेः स्मन् ॥

 सूचेः स्मन् । सूच पैशुन्ये चुरादिण्यन्तः, अस्मात्स्मनि णिलोपे कुत्वे ष्तवे च सूक्ष्ममिति रूपम्।



 () पातेर्डुम्सुन् ॥

 पातेर्डुम्सुन्। पा रक्षणे अस्माड्डुम्सुन्प्रत्ययः। पुमानिति। डुम्सुनो डित्‌तवाट्टिलोपः। उकार उच्चारणार्थ इति केचित्। तेषामपीत्संज्ञामन्तरा लोपाऽसंभवादुगित्कार्यसिद्धिः, उच्चारणार्थानामपि वर्णानामित्संज्ञालोपाभ्यामेव निवृत्त्यङ्गीकारात्। एतच्च दिवऔत्सूत्रे शेखरे स्पष्टम्।तत्फलं तु सुपुंसीत्यादौ \`उगितश्चे'ति ङीप्। भाष्ये तु \`सूतेः सप् प्रसवे पुमा'निति व्युत्पादितम्। तत्रेत्थं व्युत्पत्तिः षूङ् प्राणिगर्भविमोचने अस्मान्म्सुन्प्रत्ययः, धातुसकारस्य पकारः, ऊकारस्य ह्रस्वश्चेत्यर्तः। एतच्च शेखरे हलन्तपुंलिङ्गे \`पुंसोऽ'ङिति सूत्रव्याख्यावसरे स्पष्टम्।



 () रुचिभुजिभ्यां किष्यन् ॥

 रुचिभुजिभ्यां किष्यन्। रुच दीप्तौ, भुज पालनादौ, आभ्यां किष्यन्नित्यर्थः। रुचिष्यमिति। कित्त्वान्न लघूपधगुणः।



 () वसेस्तिः ॥

  वसेस्तिः। वस निवासे अस्मात्तिप्रत्यय इत्यर्थः। वस्तिरिति। शास्तिरित्यर्थमाह-- बाहुलकादिति। सासु अनुशिष्टावित्यस्मात्तिप्रत्ययः। अगमिति। पर्वतमित्यर्थः। ननु कथं तर्हि सवर्णदीर्घाऽभाव इत्यत आह-- शकन्ध्वादिरिति। शकन्ध्वादिपररूपस्य सवर्णदीर्घबाधकत्वादिति भावः।



 () सावसेः ॥

 सावसेः। सावुपपदे अस भुवीत्यस्मात् तिप्रत्यय इत्यर्थः। \`स्वस्त्याशीः क्षेमपुण्यादौ' इत्यमरः। ननु कथं तर्हि सुपोऽश्रवणमित्यत्राह-- स्वरादिपाठादिति।



 () वौ तसेः ॥

 वौ तसेः। वावुपपदे तसु उपक्षये अस्मात्तिः स्यात्। \`अङ्गुष्ठे सकनिष्ठे स्याद्वितस्तिर्द्वादशाङ्गुलः इत्यमरः।



 () पदिप्रथिभ्यां नित् ॥

 पदिप्रथिभ्यां नित्। पद गतौ, प्रथ प्रख्याने, आभ्यां तिप्रत्ययो नित्स्यादित्यर्थ-। पत्तिरिति। \`पदातिपत्तिपदगपादातिकपदातयः' इत्यमरः। प्रथितिरिति. ख्यातिरित्यर्थः। ननु प्रथितिरित्यत्र कथमिट्, वलादीटस्तितुत्रेति निषेधादित्यतआह-- अग्रहादीति। अस्य प्रथधातोर्ग्रहादित्वादिति भावः।



 () दृणातेर्ह्रस्वश्च ॥

 दृणातेर्ह्रस्वश्च। दॄ विदारणे अस्मात्तिः स्यात्, धातोर्ह्रस्वत्वं च। दृतिरिति। \`दृतिसीमन्तहरित' इत्यमरः।



 () कॄतॄकृपिभ्यः कीटन् ॥

 कॄतॄकृपिभ्यः कीटन्। कॄ विक्षेपे, तॄ प्लवनतरणयोः, कृपू सामर्थ्ये, एभ्यः कीटन् स्यात्। किरीटमिति। कित्त्वान्न धातोर्गुणः, किन्तु \`ऋत इद्धातो'रिति इत्त्वम्। \`किरीटस्तिल्वमार्जनौ' इत्यमरः।



 () रुचिवचिकुचिभ्यः कितच् ॥

 रुचिवचिकुचिभ्यः। रुच दीप्तावभिप्रीतौ च, वच परिभाषणे, कुच शब्दे , एभ्यः कितच् स्यात्। रुचितमिति। कित्त्वान्न गुणः। उचितमिति। कित्त्वात्संप्रसारणम्। बाहुलकादाह-- कुटितमिति। क्वचित्तु सूत्र एव पाठः।



 () कुडिकुषिभ्यां क्मलन् ॥

 कुडिकुषिभ्यां क्मलन्। कुडि दाहे, कुष निष्कर्षे, आभ्यां क्मलन्नित्यर्थः।



 () कुषेर्लश्च ॥

 कुषेर्लश्च। पूर्वोक्ताद्धातोर्लकारश्चान्तादेश इत्यर्थः। कुल्मलमिति। योगविभागान्नाऽयं नित्यः। तेन कुष्मलमिति पूर्वोक्तमिति।



 () सर्वधातुभ्योऽसुन् ॥

 सर्वधातुभ्योऽसुन् । चेत इति। चिती संज्ञाने अस्मादसुनि रूपम्। सृ गतौ, पीङ् पाने, षद्लृ विशरणादौ ।



 () रपेरत एच्च ॥

 रपेरत एच्च। रप व्यक्तायां वाचि अस्मादसुन्स्यात् , अकारस्य एकाश्चेत्यर्थः।



 () अशेर्देवने युट् च ॥

 अशेर्देवने युट् च। अशू व्याप्तौ अस्मादसुन् स्याद्धातोर्युडागमश्च। देवनं स्तुतिः।



 () उब्जेर्बले बलोपश्च ॥

 उब्जेर्बले बलोपश्च। उब्ज आर्जवे,अस्माद्बलेऽभिधेयेऽसुन् स्यात्, बकारस्य लोपश्चेत्यर्थः।



 () श्वेः संप्रसारणं च ॥

 श्वेः संप्रसारणं च। टु ओ श्वि गतिवृद्धयोः। अस्मादसुन्, धातोः संप्रसारणं चेत्यर्थः। शव इति रूपम्।



 () श्रयतेः स्वाङ्गे शिरः किच्च ॥

 श्रयतेः स्वाह्गे। श्रिञ् सेवायामस्मात्स्वाङ्गेऽभिधेयेऽसुन्, धातोः शिर आदेशः, प्रत्ययश्च किदित्यर्थः।



 () अर्तेरुच्च ॥

 अर्तेरुच्च। ऋ गतौ अस्मादसुन् कित्स्याद्धातोरुत्वं च। उर इति। रपरत्वम्।



 () व्याधौ शुट् च ॥

 व्याधौ शुट् च । अर्तेर्व्याधावभिधेयेऽसुन्स्यात्। शुडागमश्चेत्यर्थः। अर्श इति। \`अर्शो रोगयुतोऽर्शसः' इत्यमरः।



 () उदके नुट् च ॥

 उदके नुट् च। अर्तेरित्येव। अर्तेरुदके वाच्येऽसुन् तस्य नुडागमश्च। अर्ण इति। \`रषाभ्या'मिति णत्वम्।



 () इण आगसि ॥

 इण आगसि। इण् गतौ अस्मादसुन् स्यात् पापे वाच्ये, तस्य नुडागमश्चेत्यर्थः।



 () रिचेर्धने घिच्च ॥

 रिचेर्धने घिच्च। रिचिर् विरेचने अस्माद्धने वाच्ये असुन्, स च कित्, तस्य नुडागमश्च। रेक्णः इति। \`चजोटरिति कुत्वम्, \`अट्कुप्वा'ङिति णत्वम्।



 () चायतेरन्ने ह्रस्वश्च ॥

 चायतेरन्ने ह्रस्वश्च। चायृ पूजानिशामनयोः, अस्मादन्ने वाच्ये असुन्स्यात्, तस्य नुट्, धातोर्ह्रस्वत्वं च। चन इति। \`लोपो व्यो'रिति यलोपः।



 () वृङ्शीङ्भ्यां रूपस्वाङ्गयोः पुट् च ॥

 वृङ्शीङ्भ्यां । वृङ्‌ संभक्तौ, शीङ् स्वप्ने, आभ्यां क्रमेम रूपे स्वाङ्गे च वाच्येऽसुन्स्यात्, तस्य पुडागमश्च। शेप इति। असुनि पुकि गुणः।



 () स्रुरीभ्यां तुट् च ॥

 स्रुरीभ्यां तुट् च । स्रु गतौ, रीङ् श्लेषणे, आभ्यामसुन्, तस्य तुडागमश्चेत्यर्थः।



 () पातेर्बले जुट् च ॥

 पातेर्बले जुट् च। पा रक्षणे अस्माद्बले वाच्येऽसुन् स्यात्तस्य जुडागमश्च \[बले वाच्ये\]।



 () उदके थुट् च ॥

 उदके थुट् च। पातेरुदके वाच्येऽसुन्स्यात्तस्य थुडागमश्चेत्यर्थः।

 () अन्ने च ॥

 अन्ने च। अन्ने वाच्येऽपि पातेरसुन् थुडागमश्चेत्यर्थः।



 () अदेर्नुम्‌धौ च ॥

 अदेर्नुम्‌धौ च। अद भक्षणे अस्मादसुन् स्यात्। अन्ध इति। \`भिस्सा स्त्री भक्तमन्धोऽन्न मित्यमरः।



 () स्कन्देश्च स्वाङ्गे ॥

 स्कन्देश्च स्वाङ्गे। स्कन्दिर् गतिशोषणयोः, अस्मात्स्वाङ्गे वाच्येऽसुन्, धातोश्चान्तादेशो धः। स्कन्धः।



 () आपः कर्माख्यायाम् ॥

 आपः कर्माख्यायाम्। आप्लृ व्याप्तौ अस्मात्कर्माख्यायामसुन् धातोर्ह्रस्वश्च। प्रत्ययस्य नुडागमस्तु वा भवतीत्यर्थः। बाहुलकादिति। धातोर्ह्रस्वो नेत्यर्थः।



 () रूपे जुट् च ॥

 रूपे जुट् च। रूपे वाच्ये आप्नोतेरसुन्, धातोर्ह्रस्वः, प्रत्ययस्य जुडागमश्चेत्यर्थः। अब्ज इति। \`झलां जश् झशी'ति बकारः।



 () उदके नुम् भौ च ॥

 उदके नुम् भौ च। उदके वाच्ये आप्लृधातोरसुन्, नुगागमो, ह्रस्वत्वं भकारश्चान्तादेश इत्यर्थः।



 () नहेर्दिविभश्च ॥

 नहेर्दिविभश्च। णह बन्धने अस्माद्गगने वाच्येऽसुन्, भकारश्चान्तादेशः। नभ इति। हकारस्य भकारः।



 () इण आग अपराधे च ॥

 इण आगोऽपराधे च। इण् गतावित्यस्मादसुन् स्यादपराधे वाच्ये, धातोरागादेशश्च। \`पापापरधयोरागः' इत्यमरः।



 () अमेर्हुक्च ॥

 अमेर्हुक्च। अम गत्यादिषु , अस्मादसुन्, हुगागमश्च धातोः स्यात्। \`अंहोदुरितदुष्कृत'मित्यमरः।



 () रमेश्च ॥

 रमेश्च। रमु क्रीडादौ अस्मादसुन्प्रत्ययो, हुगागमस्चेत्यर्थः।



 () देशे ह च ॥

 देशे ह च। रमेरित्येव। रमतेर्देशे वाच्येऽसुन् हकारश्चान्तादेश इत्यर्थः।



 () अञ्च्यञ्जियुजिभृजिभ्यः कुश्च ॥

 अञ्च्यञ्जियुजि। अञ्चु गतिपूजनयोः, अञ्जू व्यक्तिम्रक्षणकन्तिगतिषु, युजिर् योगे, भृजि भर्जने, एभ्योऽसुन्स्यात्कवर्गश्चान्तादेश इत्यर्थः।



 () भूऱञ्जिभ्यां कित् ॥

 भूरञ्जिभ्यां कित्। भू सत्तायां, रञ्ज रागे, आभ्यामसुन्कित्स्यात्। भुव इति। कित्त्वान्न गुणः। उवङ् । रज इति। \`अनिदिता'मिति नलोपः।



 () वसेर्णित् ॥

 वसेर्णित्। वस आच्छादने, अस्मादसुन् णित्स्यात्। वास इति। णित्त्वादुपधावृद्दिः। \`वस्त्रमाच्छादनं वासः' इत्यमरः।



 () चन्देरादेश्च छः ॥

 चन्देरादेश्च छः। चदि आह्लादने, अस्मादसुन् प्रत्ययश्छकारादेशश्च।



 () पचिवचिभ्यां सुट् च ॥

 पचिवचिभ्यां सुट् च। डु पचष् पाके, वच परिभाषणे, आभ्यामसुन्स्यात्तस्य सुडागमश्च। पक्ष इति। चस्य कुत्वे सस्य षत्वम्।



 () वहिहाधाञ्‌भ्यश्छन्दसि ॥

 वहिहाधाञ्भ्यश्छन्दसि। वह प्रापणे, ओ हाक् त्यागे, डु धाञ् धारणादौ, एब्योऽसुन्स्यात्। वक्षा इति। \`अत्वसन्तस्ये'ति दीर्घः। सुडागमे हस्य ढत्वे षढोरिति कत्वे षत्वमिति भावः। इति प्राञ्च इति। \`प्राञ्च' इत्यस्वरसद्योतनाय। तथाहि उक्तोदाहरणानि हि लोके न दृश्यन्ते, छन्दस्येव एतत्सूत्रप्रवर्तनात्, वेदे तु मदुक्तरीत्यैव दृश्यते इत्याह-- वस्तुतस्त्विति। णिदित्यनुवर्तत इति। \`वसेर्णि' दित्यतः । उपधावृद्धिरिति। असुनो णित्त्वादिति भावः। युकि रूपमाह-- विश्वो विहाया इति।



 () इण आसिः ॥

 इण आसिः। इण् गतावस्मादासिः स्यात्। अया इति। गुणे आदेश इति भावः।



 () मिथुनेऽसिः पूर्ववच्च सर्वम् ॥

 मिथुनेऽसिः। मिथुनशब्दार्थमाह-- उपसर्गविशिष्टो धातुर्मिथुनमिति।तथा च सोपसर्गादसुधातोरसिप्रत्यय इत्यर्थः। पूर्ववदिति। अशेर्देवने स्तुतौ युडित्यर्थः। सुयशा इति। असुनोऽपवादोऽसिः।



 () नञि हन एह च ॥

 नञि हन एह च। नञ्युपपदे हन हिंसागत्योरित्यस्मादसिप्रत्ययः, धातोरेहादेशश्चेत्यर्थः।



 () विधाञो वेध च ॥

 विधाञो वेध च। विपूर्वात् डु धाञ् धारणपोषणयोरित्यस्मादसिःस्याद्वेधादेशश्चेत्यर्थः। अयमादेशः सोपसर्गधातोः। वेधा इति। \`विष्णौ च वेधाः स्त्री त्वाशीः' इत्यमरः।



 () नुवो धुट् च ॥

 नुवो धुट् च । णु स्तुतौ अस्मादसिः स्यात्तस्य धुडागमश्च। नोधा इति। धातोर्गुणः।



 () गतिकारकोपपदयोः पूर्वपदप्रकृतस्वरत्वं च ॥

 गतिकारकोपपदयोः पूर्वपदप्रकृतिस्वरत्वं च । गतौ कारके चोपपदे धातोरसिः स्यात्। सुतपा इति। सावुपपदे तप सन्तापे इत्यस्मादसिः। जात वेदा इति। जातशब्दे कर्मकारके उपपदे विद ज्ञाने इत्यस्मादसिः। पीर्वपदप्रकृतिस्वरविधानस्य कृत्यमाह-- गतिकारकोपपदादिति।



 () चन्द्रे मो डित् ॥

 चन्द्रे मो डित्। चन्द्रशब्दे उपपदे माह् माने इत्यस्मादसिः स्यात्स च डिदित्यर्थः। डित्त्वफलं तु चन्द्रमसावित्यादौ टिलोपः।



 () वयसि धाञः ॥

 वयसि धाञः। वयश्शब्दे उपपदेऽपि डु धाञ् धारणपोषणयोरित्यस्मादसिप्रत्ययः। वयोधा इति। रुत्वोत्वादि।



 () पयसि च ॥

 पयसि च। पयश्शब्दे उपपदेऽपि धाञोऽसिप्रत्ययः, स च डिदित्यर्थः।



 () पुरसि च ॥

 पुरसि च । पुरश्शब्दे उपपदेऽपि धाञोऽसिप्रत्ययः, स च डिदित्यर्थः। \`पुरोधास्तु पुरोहितः' इत्यमरः।



 () पुरूरवाः ॥

 पुरूरवाः। इत्थं निपात्यत इत्यर्थः। निपातनमेवाह-- पुरुशब्दस्येति। पुरून् रौतीति विग्रहः। रु शब्दे अस्मादसिः, गुणावादेशौ, पूर्वपदस्य दीर्घश्चेत्यर्थः। अलोऽन्त्यस्येति भावः। \`पुरूरवा बुधसुतो राजर्षिश्च पुरूरवाः' इत्यमरः।



 () चक्षेर्बहुलं शिच्च॥

 चक्षेर्बहुलं शिच्च। चक्षिङ् व्यक्तायां वचि, अस्मादसिः स्यात्, स च बहुलं शिदित्यर्थः। नृचक्षा इति। नृशब्दे उपपदे चक्षिङ्धातोरसिः। तस्य च शित्त्वेन सार्वधातुकत्वाच्चक्षिङः ख्याञिति ख्याञादेशो न।



 () उषः कित् ॥

 उषः कित्। उष दाहे, अस्मादसिः स्यात्, स च कित्। उष इति। कित्त्वान्न लघूपधगुणः। \`प्रत्यूषोऽहर्मुखं कल्यमुषः प्रत्युषसी अपि' इत्यमरः।



 () दमेरुनसिः ॥

 दमेरुनसिः। दम उपशमे, अस्मादुनसिः प्रत्यय इत्यर्थः। सप्ताचिर्दमुनाःशुक्रः' इत्यमरः।



 () अङ्गतेरसिरिरुडागमश्च ॥

 अङ्गतेरसिररुडागमश्च। अगिधातोरसिप्रत्ययः, इरुडागमश्चेत्यर्थः। अङ्गिरा ऋषिभेदः।



 () सर्तेरप्पूर्वादसिः ॥

 सर्तेरप्पूर्वादसिः। सृ गतौ अस्मादप्पूर्वादसिप्रत्यय इत्यर्थः। अप्सरा इति। असिप्रत्यये दातोर्गुणः।



 () विदिभुजिभ्यां विश्वे ॥

 विदिभुजिभ्यां विश्वे। विद ज्ञाने, भुज पालनाभ्यवहरणयोः, आभ्यां विस्वशब्दे उपपदेऽसिः स्यात्। सूत्रे विश्वे इति शब्दस्वरूपपरत्वेन सर्वार्थवाचकत्वाऽभावान्न स्मिन्नादेशः। विश्वं वेत्तीति विश्ववेदाः।



 () वशेः कनसिः ॥

 वशेः कनसिः। वश कान्तौ अस्मात्कनसिप्रत्यय इत्यर्थः। संप्रसारणमिति। कित्त्वादिति भावः। \`उशना भार्गवः कविः' इत्यमरः। इत्युणादिषु चतुर्थः पादः।













.







 अथ प़ञ्चमः पादः ।







() अदि भुवो डुतच् ॥

 अथ पञ्चमः पादः। अदि भुवो डुतच्। भू सत्तायामस्मादाकस्मिकार्थे \`अद्' इत्यव्यये उपपदे डुतच्प्रत्यय इत्यर्थः। डित्त्वाट्टिलोपः। अद्भुतम्।



 () गुधेरूमः ॥

 गुधेरूमः। गुध परिवेष्टने अस्मादूमप्रत्ययः। गोधूम इति। लघूपधगुणः।



 () मसेरूरन् ॥

 मसेरूरन्। मसी परिणामे, अस्मादूरन्प्रत्यय इत्यर्थः। \`मङ्गल्यको मसूरोऽथ मकुष्टलमयुष्टकौ' इत्यमरः।



 () स्थः किच्च ॥

 स्थः किच्च । ष्ठा गतिनिवृत्तौ, अस्मादूरन् कित्स्यात्। स्थूर इति। कित्त्वादातो लोपः।



 () पातेरतिः ॥

 पातेरतिः। पा रक्षणे अस्मादतिः स्यात्।



 () वातेर्नित् ॥

 वातेर्नित्। वा गतिगन्धनयोरस्मादतिः स्यात्, स च नित्।



 () अर्तेश्च ॥

 अर्तेश्च। ऋ गतौ अस्मादतिः स्यात्, स च नित्।



 () तृहेः क्नो हलोपश्च ॥

 तृह हिंसायामस्मात्क्नः स्यात्, हकारस्य लोपश्च। तृणमिति। क्नस्य कित्त्वाद्गुणाऽभावः।



 () वृञ्लुठितनिताडिभ्य उलच् ॥

 वृञ्लुठितनिताडिभ्यः। वृञ् वरणे, लुठ विलोडने, तनु विस्तारे, तड आघाते, एभ्य उलच् स्यात्, धातोस्तण्डादेशश्चेत्यर्थः।



 () दंसेष्टनौ न आ च ॥

 दंसेष्टटनौ च आ च। दसि सेवने, अस्मात् टटनौ स्यातां, धातोर्नकारस्याकारश्चेत्यर्थः।



 () दंशेश्च ॥

 दंशेश्च। दंश दशने, अस्मादपि टटनौ स्यातां, नकारस्याऽऽकारश्च। दाश इति। \`कैवर्ते दाशधीवरौ' इत्यमरः। पूर्वसूत्रेऽस्मिन्सूत्रे च टनो विदिराद्युदात्त्वाय।



 () उदि चेर्डैसिः ॥

 उदि चेर्डैसिः। उदि उपपदे, चिञ् चयने इत्यस्माड्डैसरित्यर्थः। उच्चैरिति। डित्त्वाट्टिलोपः।



 () नौ दीर्घश्च ॥

 नौ दीर्घश्च। नावुपपदे चिञो डैसिः, उपसर्गस्थस्येकारस्य दीर्घश्चेत्यर्थः। नीचैरिति। डित्त्वाट्टिलोपः।



 () सौ रमेः क्तो दमे ॥

 सौ रमेः क्तो दमे। सावुपपदे रमु क्रीडायामित्यस्माद्दमे वाच्ये क्तः स्यात्पूर्वपदस्य सोरन्त्यस्य दीर्घश्चेत्यर्थः। कित्त्वादिति। \`अनुदात्तोपदेशवनती'त्यादिना।



 () पूञो यण् णुक् ह्रस्वश्च ॥

 पूञो यण्णुक् । पूञ् पवने अस्माद्यत्प्रत्ययो , णुगागमो , ह्रस्वश्च। पुण्यमिति। \`स्याद्धर्मस्त्रियां पुण्य'मित्यमरः।



 () स्रंसेः शिः कुट् किच्च ॥

 स्रंसेः शिः कुट् किच्च। स्रंसु ध्वंसु अधः पतने , अस्माद्यत्प्रत्ययः स च कित्, तस्य कुडागमः, धातोः शिः सर्वादेशश्च। शिक्यमिति। \`भारयष्टिस्तदालम्बि शिक्यं काचोऽथ पादुका' इत्यमरः।



 () अर्तेः क्युरुच्च ॥

 अर्तेः क्युरुच्च। ऋ गतौ अस्यात्क्युप्रत्ययः, धातोरुकारादेशश्चेत्यर्थः। उरण इति। उत्वं रपरत्वम्। \`युवोरनाका'वित्यनादेशे \`रषाभ्या'मिति णत्वम्। \`अट्कुप्वा'ङिति तु एतत्सूत्रस्यैव प्रवृत्त्युपपादकम्।



 () हिंसेरीरन्नीरचौ ॥

 हिंसेरीरन्नीरचौ । हिसि हिंसायामस्मात् ईरन् ईरजिति प्रत्ययौ स्तः। स्वरे भेदः।



 () उदि दृणातेजलौ ॥

 उदि दृणातेजलौ। उदि उपपदे दॄ विदारणे इत्यस्मादच् अलिति प्रत्ययौ स्तः, उदोदकारस्य लोपश्चेत्यर्थः। उदरमिति। अजलोः स्वरे भेदः। धातोर्गुणः।



 () डित्खनेर्मुट् ॥

 डित्खनेर्मुट्। अजलावित्यनुवर्तते। खनु अवदारणे अस्मादच् अल् इति प्रत्ययौ स्तः, तौ च डितौ, धातोर्मुडागमश्चेत्यर्थः।मुखमिति। डित्त्वाट्टिलोपः।



 () अमेः सन् ॥

 अमेः अम गत्यादिषु, अस्मात्सन्प्रत्यय इत्यर्थः। अस इति। \`स्कन्धो भुजशिरोऽसोऽस्त्री' इत्यमरः।



 () मुहेः खो मूर्च ॥

 मुहेः खो मूर्च। मुह वैचित्त्ये अस्मात्खप्रत्ययो धातोर्मूरादेशश्च।



 () नहेर्हलोपश्च ॥

 नहेर्हलोपश्च। णह बन्धने, अस्मात्खप्रत्ययः, हकारस्य लोपश्चेत्यर्थः।



 () शीङो ह्रस्वश्च ॥

 शीङ् स्वप्ने, अस्मात्खप्रत्ययः, धातोर्ह्रस्वश्चेत्यर्थः। शिखेति। ह्रस्वविधानसामर्थ्यान्न गुणः।



 () माङ ऊखो मय् च ॥

 माङ ऊखो। माङ् माने अस्मादूखप्रत्ययो, धातोर्मयादेशश्चेत्यर्थः। मयूख इति। \`मयूखस्त्विट्करज्वालास्वलिबाणौ शिलीमुखौ' इत्यमरः।



 () कलिगलिभ्यां फगस्योच्च ॥

 कलिगलिभ्यां फगस्योच्च। कल शब्दसंख्यानयोः, गल अदने, आभ्यां फक् स्यात्, अकारस्योकारश्चेत्यर्थः। गुल्फ इति। \`तद्ग्रन्थी घुटिके गुल्फौ' इत्यमरः।



 () स्पृशेः स्वण्‌शुनौ पृ च ॥

 स्पृशेः श्वण्ण्‌शुनौ पृ च। स्पृश संस्पर्शे अस्मात् श्वण् शुन् स्यातां, धातोः \`पृ' आदेशश्च। पार्श्वमिति। श्वणो णित्त्वाद्वृद्धिः। श्मनि श्रयतेर्डुन्। श्रिञ् सेवयामस्मान्मुखवाचिनि श्मन्‌शब्दे उपपदे डुन्प्रत्ययः। श्मश्रु इति। श्मनो नस्य लोपः, डित्त्वात् श्रिञ् इकारस्य लोपः। \`तद्वृद्धौ श्मश्रु पुंमुखे'इत्यमरः।



 () अश्वादयश्च ॥

 अश्वादयश्च। \`निपात्यन्ते' इति सेषः। अश्रु इति। अशू व्याप्तौ अस्माद्रुन्प्रत्ययः।



 () जनेष्टन् लोपश्च ॥

 जनेष्टन् लोपश्च। जनी प्रादुर्भावे अस्माट्टन्प्रत्ययः स्यात्, धातोरन्त्यनकारस्य लोपश्च।



 () अच् तस्य जङ्घ च ॥

 अच् तस्य जङ्घ च। तस्येत्यर्थमाह-- जनेरिति। जनोरच्‌प्रत्ययो धातोर्जङ्घादेशश्चेत्यर्थः। \`अजाद्यतष्टाप्'।



 () हन्तेः शरीरावयवे द्वे च॥

 हन्तेः शरीरावयवे। शरीरावयवे वाच्ये हन्तेरच्प्रत्ययो धातोर्द्वित्वं चेत्यर्थः। जघनमिति। \`हो हन्ते'रिति कुत्वम्, \`अभ्यासाच्चे'ति वा। अमरोक्तिमाह-- पश्चान्नितम्ब इति।



 () क्लिशेरन् लो लोपश्च ॥

 क्लिशेरन् लो लोपश्च । क्लिशू विबाधने अस्मादन् स्याल्लकारस्य लोपश्चेत्यर्थः।



 () फलेरितजादेश्च पः ॥

 फलेरितजादेश्च पः। फल निष्पत्तौ असमादितच्प्रत्ययः, आदेः फकारस्य पकारादेशश्चेत्यर्थः। पलितमिति। \`पलितं जरसा शौक्ल्य'मित्यमरः।



 () कृञादिभ्यः संज्ञायां वुन् ॥

 कृञादिभ्यः संज्ञायां वुन् । डु कृञ् करणे इत्यादिभ्यः संज्ञायां वुन्स्यात्। करक इति। \`युवोरनाकावित्यकादेशः। \`कमण्डलौ च करकः' इत्यमरः। कटक इति। कटे वर्षावरणयोः अस्माद्वुन्। \`भूभृन्नितम्बवलयचक्रेषु कटकोऽस्त्रिया'मित्यमरः।



 () चीकयतेराद्यन्तविपर्ययश्च ॥

 चीकयतेराद्यन्तविपर्ययश्च। चीक आमन्त्रणे अस्मात्संज्ञायां वुन् स्यात्, धातोराद्यन्तवर्णयोर्विपर्ययश्चेत्यर्थः। \`कीचका वेणवस्ते स्युर्ये स्वननत्यनिलोद्धताः' इत्यमरः। दैत्यभेदे च।



 () पचिमच्योरिच्चोपधायाः ॥

 पचिम्योरिच्चोपधायाः। डु पचष् पाके, मच कल्कने ,आभ्यां वुन्स्यात्, उपधाया इकारादेशश्च। पेचक इति। उपधाया इकारे लघूपधगुणे च रूपम्। \`उलूके करिणः पुच्छमूलोपान्ते च पेचकः' इत्यमरः।



 () जनेररष्ठ च ॥

 जनेररष्ठ च । जनी प्रादुर्भावे, अस्मादरप्रत्ययः, धातोष्ठकारश्चान्तादेशः। \`जठरः कठिनेऽपि स्या'दित्यमरः।



 () वचिमनिभ्यां चिच्च ॥

 वचिमनिभ्यां चिच्च। वच परिभाषणे, मन ज्ञाने, आभ्यामरप्रत्ययः स्यात्, स च चित्, ठकारश्चान्तादेशः।



 () ऊर्जि दृणातेरलचौ पूर्वपदान्तलोपश्च ॥

 ऊर्जि दृणातेर। ऊर्क्‌ शब्दे दॄ विदारणे इति नादलचौ प्रत्यो स्तः, पूर्वपदान्त्यवर्णस्य लोपश्च। ऊर्दर इति। पूर्वपदान्त्यस्य लोपे धातोर्गुणे च रूपम्।



 () कृदरादयश्च ॥

 कृदरादयश्च। एते निपात्यन्ते। कृदर इति। कृ इत्यव्ययपूर्वकदॄधातोराल्‌प्रत्यये रूपम्। एवं सृपूर्वकात्सृदर इति।



 () हन्तेर्युन्नाद्यन्तयोर्घत्वतत्वे ॥

 हन्तेर्युन्ना। हन हिंसागत्योः, अस्माद्युन् स्यात्, \`आद्यन्तयोर्हकारनकारयोर्यथासङ्ख्यं घारतकारौ स्तः।



 () क्रमिगमिक्षमिभ्यस्तुन् वृद्धिश्च ॥

 क्रमिगमिक्षमि। क्रमु पादविक्षेपे, गम्लृ गतौ, क्षमुष् सहने, एभ्यस्तुन्स्यात् , वृद्धिश्च।



 () हर्यतेः कन्यन् हिरच् ॥

 हर्यतेः कन्यन् हिरच्। हर्य गतिकान्त्योः अस्मात्कन्यन्प्रत्ययः, प्रकृतेर्हिरजित्यर्थः। हिरचि चकार इत्संज्ञकः , अकार उच्चारणार्थः। हिरण्यमिति। कित्त्वानन लघूपधगुणः।



 () कृञः पासः ॥

 कृञः पासः। डु कृञ् करणे अस्मात्पासः प्रत्यय इत्यर्थः। कर्पास इति। धातोर्गुणः।



 () जनेस्तु रश्च ॥

 जनेस्तु रश्च। जन जनने अस्मात्तुप्रत्ययो रेफश्चान्तादेश इत्यर्थः। जर्तुरिति। नकारस्य रेफादेशः।



 () ऊर्णोतेर्डः ॥

 ऊर्णोतेर्डः। ऊर्णुञ् आच्छादने अस्माड्डप्रत्यय इत्यर्थः। डित्त्वाटिट्लोपः। \`ऊर्णा मेषादिलोम्नि स्यादावर्ते चान्तरा भ्रुवोः' इत्यमरः।



 () दधातेर्यन्नुट् च ॥

 दधातेर्यन्नुट् च । डु धाञ् धारणपोषणयोः, अस्माद्यप्रत्ययः, तस्य नुडागमश्च।



 () जीर्यतेः क्रिन् रश्च वः ॥

 जीर्यतेः क्रिन् रश्च वः। ज वयोहानौ, अस्मात्क्रिन् स्यात्, धातो रेफस्य वकारादेशश्चेत्यर्थः। जिव्रिरिति। क्रिमि \`ऋत इद्धातो' रिति इत्त्वे रपरत्वे रेफस्य वत्वे च रूपम्। नन्वत्र \`हलि चे'ति दीर्घो दुर्वार इत्यत आह-- बाहुलकादिति।



 () मव्यतेर्यलोपो मश्चाऽपतुट् चालः ॥

 मव्यतेर्यलोपो। मव्य बन्धने अस्यादालप्रत्ययः स्यात्, तस्यापतुडागमः, धातोर्यलोपः, परिशिष्टान्त्यस्य वकारस्य मकारश्चेत्यर्थः। ममापताल इति रूपम्।



 () ऋजेः कीकिन् ॥

 ऋजेः कीकन्। ऋज गतौ अस्मात्कीकन्स्यात्। ऋजीक इति। कित्त्वान् गुणः।



 () तनोतेर्डउः सन्वच्च ॥

 तनोतेर्डउः सन्वच्च। तनु विस्तारे अस्माड्डउप्रत्ययः, स सन्वच्च भवति। तितउरिति। डउप्रत्ययस्य सन्वत्त्वाद्द्वित्वमभ्यासेत्त्वम्, डित्त्वाट्टिलोपः। डउरिति पृथगुच्चारणसामर्थ्यान्न गुणः। \`प्रस्फोटनं शूर्पमस्त्री चालनी तितउः पुमान्' इत्यमरकोशः।



 () अर्भकपृथुकपाका वयसि ॥

 अर्भकपृथुकपाका वयसि। एते निपात्यन्ते। निपातनप्रकारमेवाह-- ऋधु वृद्धाविति। अस्माद्वन्, अकादेशः, धकारस्य भकारः, लघूपधगुणः। पृथुक इत्यत्राह-- प्रथेरिति। प्रथ प्रख्याने, अस्मामत्कुकन्, धातोः संप्रसारणेन रेफस्य ऋकारः। कित्त्वान्न लघूपधगुणः। पिबतेरिति। पा पाने इत्यस्मादित्यर्थः। \`पीतः पाकोऽर्भको डिम्भः', \`पृथुकौ चिपिटार्भकौ' इति चाऽमरः।



 () अवद्यावमाधमार्वरेफाः कुत्सिते॥

 अवद्यावमाधमार्वरेफाः। एते निपात्यन्ते। निपातनमेवाह-- वदेरिति। वद व्यक्तायां वाचि अस्मान्नञि उपपदे यत्प्रत्यय इत्यर्थः। अवतेरिति। अव रक्षणादौ। अधम इत्यत्राह--- वस्यपक्षे ध इति। अर्तेरिति। ऋ गतौ। रिफतेरिति। रिफ कत्थनादिषु, अस्यादप्रत्यय इत्यर्थः। \`निकृष्टप्रतिकृष्टाऽर्वरेफयाऽप्यावमाऽधमाः' इत्यमरः।



 () लीरीङोर्ह्रस्वः पुट् च त रौ श्लेषणकुत्सनयोः ॥

 लीरीङोर्ह्रस्वः। लीङ् श्लेषणे, रीङ् श्रवणे, आभ्यां तप्रत्ययरप्रत्यौ क्रमात्स्तः, तस्य पुडागमः, धातोर्ह्रस्वश्चेत्यर्थः। प्रकृतिप्रत्ययसमुदायेन क्रमाच्छ्लेषणे कुत्सने च वाच्ये।



 () क्लिशेरीच्चोपधायाः कन् लोपश्च लो नाम् च ॥

 क्लिशेरीच्चोपधायाः। क्लिशू विबाधने अस्मात्कन्स्याद्धातोरुपधाया ईत्त्वं, लकारस्य लोपो नामागमश्च। कीनाश इति। \`कृतान्ते पुंसि कीनाशः' इत्यमरः। चिन्त्यमिति। उपधाया ईत्त्वविधिसामर्थ्यादेव गुणो न भविष्यीति भावः।



 () अश्नोतेराशुकर्मणि वरट् च ॥

 अश्नोतेराशुकर्मणि। अशू व्याप्तौ अस्माद्वरट् स्यात्, उपधाया ईत्त्वं च , आशुकर्मणि वाच्ये। ईश्वर इति। ईश्वरो हि प्रार्थितः सन्वरादिकं शीघ्रं दातुं शक्तो भवति।



 () चतेरुरन् ॥

 चतेरुरन्। चते याचने अस्मादुरन्स्यात्। उरनि अकार उच्चारणार्थः, नकार इत्। चत्वार इति। \`चतुरऩडुहोट रित्याम्।



 () प्राऽततेररन् ॥

 प्राततेररन्। प्रपूर्वादत सातत्यगमने इत्यस्मादरन् प्रत्ययः। अकार उच्चारणार्थः। प्रातरिति। स्वरादिफाटादव्ययत्वम्।



 () अमेस्तुट् च ॥

 अमेस्तुट् च । अम गत्यादिषु अस्मादरन् स्यात, तस्य तुडागमश्च।



 () दहेर्गो लोपो दश्च नः ॥

 दहेर्गो लोपो दश्च नः। दह भस्मीकरणे अस्माद्गप्रत्ययो, धातोरन्त्यस्य लोपः, दकारस्य नकारश्चेत्यर्थः।



 () सिचेः संज्ञायां हनुमौ कश्च ॥

 सिचेः संज्ञायां। षिच क्षरणे अस्मात्कप्रत्ययो धातोरन्त्यस्य हकारादेशो नुम् च स्यात्।



 () व्याङि घ्रातेश्च जातौ ॥

 व्याङिः घ्रातेश्च जातो। वि आङित्युपसर्गे उपपदे घ्रा गन्धोपादान इत्यस्मात्कप्रत्ययः स्याज्जातौ वाच्यायाम्। व्याघ्र इति। कित्त्वादातो लोप इति चेत्यालोपः।



 () हन्तेरच् घुर च ॥

 हन्तेरच् घुर च। हन हिंसागत्योः, अस्मादच्प्रत्ययः, धातोर्घुरादेशश्च। घोरमिति। लघूपधगुणः।



 () क्षमेरुपधालोपश्च ॥

 क्षमेरुपधालोपश्च । क्षमूष् सहने अस्मादच्प्रत्ययः, धातोरुपधाया लोपश्चेत्यर्थः। \`क्ष्माऽवनिर्मेदिनी मही'त्यमरः।



 () तरतेर्ड्रिः ॥

 तरतेर्ड्रिः। तॄ प्लवनतरणयोः, अस्मात् ड्रिः स्यात्। त्रिरिति। डित्त्वाट्टिलोपः। तस्य नित्यं बहुवचनान्तत्वादाह-- त्रय इति।



 () ग्रहेरनिः ॥

 ग्रहेरनिः। ग्रह उपादाने अस्मादनिप्रत्ययः। ग्रहणिरिति। \`अट्कुप्वा'ङिति णत्वम्। ङीषिति। \`कृदिकारादक्तिन' इत्यनेन। \`ग्रहणी रुक् प्रवाहिका' इत्यमरः।

 () प्रथमेरच् ॥

 प्रथमेरच्। प्रथ प्रख्याने अस्मादमच् स्यात्। प्रथम इति रूपम्।



 () चरेश्च ॥

 चरेश्च। चर गतिभक्षणयोरस्मादमच्स्यात्। \`प्रथिचरिभ्या'मित्येकयोग एव कर्तुं शक्यः।



 () मङ्गेरलच् ॥

 मगिर्गत्यर्थः। अस्मादलच्प्रत्यय इत्यर्थः। मङ्गलमिति। धातोरिदित्त्वान्नुम्। \`श्वदेश्रेयसं शिवं भद्रं कल्याणं मङ्गलं शुभ'मित्यमरः। इत्युणादिषु पञ्चमः पादः।











.



 ***अथ उत्तरकृदन्तम्।***







 (1) उणादयो बहुलम् ।3।3।1।

 अथ उत्तरकृदन्तप्रक्रिया निरूप्यन्ते। उणादयो बहुलं। तृतीयेऽधाये तृतीयपादस्येदमादिमं सूत्रम्। वर्तमाने संज्ञायां चेति। \`वर्तमाने ल'डित्यतः, \`पुवः संज्ञाया'मित्यतश्च तदनुवृत्तेरिति भावः। अत एव \`नञि हन एह च' नञ्पूर्वाद्धन्तेरसिप्रत्यये प्रकृतेरहादेशे व्युत्पन्नोऽनेहस्‌शब्दो वर्तमानकाल एवेत्युक्तं भाष्ये। संज्ञाशब्दश्चाऽत्र रूढशब्दपरः। वैदिकानामपि शब्दानामुपलक्षणम्। अत एव \`नैगमरूढिभवं हि सुसाधु' इति वार्तिकम्, \`वैदिका रूढशब्दाश्चौणादिका' इति भाष्यं च सङ्गच्छते। रूढाश्चैते उणादिप्रत्ययान्ता अवयवार्थशून्या असन्तमप्यवयवार्थमाश्रित्य प्रायः कर्तरि व्युत्पाद्याः। \`उणादयो वे'त्यनुक्त्वा बहुलग्रहणस्य प्रयोजनमाह---केचदिति। तदेवाह--- संज्ञास्वित्यादि। भाष्यस्थोऽयं श्लोकः। डित्थो डिवित्थ इत्यादौ धातुरूपाणि प्रत्ययाश्च यथासंभवमूह्याः। गुणनिषेधादिकार्यवशादनूबन्धं विद्यात्। अनूबन्धमित्यत्र \`उपसर्गस् घञ्यमनुष्ये' इति दीर्घः। एतत्-- उणादिषु शास्त्रं = शासितव्यम्। \`कृवापाजी'त्यादिसूत्रेण तु शाकटायनप्रणीतानि अस्यैव बहुलग्रहणस्य प्रपञ्च इत्यर्थः।



 (2) भूतेऽपि दृश्यन्ते ।3।3।2।

 भूतेऽपि दृश्यन्ते। \`उणादय' इति शेषः। वर्तमानाधिकारादिदं भूतग्रहणम्। दृशिः प्रयोगानुसारार्थः। इदं सूत्रं बहुलग्रहणप्रपञ्चार्थम्।



 (3) भविष्यति गम्यादयः ।3।3।3।

 भविष्यति गम्यादयः। भविष्यति काले गम्यादयः शब्दा इनिप्रत्ययान्ता निपात्यन्त इत्यर्थः। ग्रामङ्गमीति निपातनान्नात्र णित्वम्। गमिष्यन्नित्यर्थः। प्रस्थायी। प्रस्थास्यमान इत्यर्थः।



 (4) तुमुन्‌ण्वुलौ क्रियायां क्रियार्थायाम् ।3।3।10।

 तुमुन्ण्वुलौ। क्रियार्थायामिति। क्रियोद्देश्यभूतक्रियावृत्तधातौ उपपदे इत्यर्थः। भविष्यतीत्यनुवर्तते। तुमुनि नकार इत्। मकारादुकार उच्चारणार्थः। ण्वुलि णलावितौ। वोरकादेशः। मान्तत्वादिति। तुमुनो मान्तकृत्त्वात् \`कृन्मेजन्तः' इत्यव्ययत्वमित्यर्थः। ततश्च \`अव्ययकृतो भावे' इति वचनाद्भावे तुमुन्। ण्वुल् तु कर्तर्येव। कृष्णं द्रष्टुमिति। \`न लोकाव्यये'ति न षष्ठी। कृष्णकर्मकभविष्यद्दर्शनाऽर्थं यानमित्यर्थः। अत्र यातीत्युपपदम्। अत्र तुमुन्‌प्रत्ययप्रकृत्यर्थस्य दर्शनस्य ानार्थत्वं तुमुना द्योत्यं, वाच्यं वा। कृष्णं दर्शको यातीति। कृष्णं द्रक्ष्यन् तदर्थं यातीत्यर्थः। \`अकेनोर्भविष्यदाधमर्ण्ययो'रिति न षष्ठी। ननु तुमुनो भावार्थकत्वे तद्विषये कर्तरि विहितानां तृजादीनमप्रवृत्तावपि ण्वुल्विषये कर्तरि तृजादयः कुतो न स्युः ?। न च विशेषविहितेनाऽनेन ण्वुला तृजादयो बाध्यन्ते इति वाच्यं, वासरूपविधिना तद्बाधस्य पाक्षिकत्वादित्यत आह--- अत्रेति। क्रियार्थक्रियोपपदे विषये वाऽसरूपविधिना पक्षे प्राप्ता ये तृजादयस्ते न भवन्तीत्यर्थः। आदिना \`नन्दिग्रहिपचादिभ्यो ल्युणिन्यचः' इत्यादिसङ्ग्रहः। कुतोऽत्र तृजादयो नेत्यत आह---- पुनर्ण्वुलुक्तेरिति। \`ण्वुल्तृचौ' इति कालसामान्ये कर्तरि विहितो ण्वुल् क्रियार्थक्रियोपपदे विषये भवतीति पुनरिह ण्वुल्विधानात्तदितरतृजादयो न भवन्तीति विज्ञायत इति भावः।



 (5) समानकर्तृकेषु तुमुन् ।3।3।158।

 समानकर्तृकेषु। \`तुमुन्ण्वुलौ क्रियाया'मित्येव सिद्धे किमर्थमिदमित्यत आह--- अक्रियार्थेति। इच्छार्थेष्विति। \`इच्छार्थेषु लिङ्‌लोटौ' इत्यतस्तदनुवृत्तेरिति भावः। इच्छति भोक्तुमिति। अत्र इच्छतीत्युपपदार्थस्य इच्छाया भोजनोद्देश्यत्वाऽभावेऽपि तुमुन्। \`इच्छार्थेष्वि'त्यर्थग्रहणसय् प्रयोजनमाह-- वष्टि वाञ्छति वेति। यद्यपि वशेश्छान्दसेषु परिगणनं धातुपाठे तथापि \`वष्टि भागुरि' रिति वार्तिकप्रयोगाल्लोकेऽपि प्रयोग इति भावः।



 (6) शकधृषज्ञाग्लाघटरभलभक्रमसहार्हास्त्यर्थेषु तुमुन् ।3।4।65।

 शकधृष। \`शकधृषज्ञे' ति सूत्रम्प्यक्रियोपपदार्थम्। शक्नोति भोक्तुमिति। अत्र शक्तेर्भोजनोद्देश्यत्वाऽभावेऽपि तुमुन्। एवमिति। धृष्णोति जानाति ग्लायति घटते आरभते लभते क्रमते उत्सहते अर्हति वा भोक्तुमित्युदाहार्यम्। अस्तिनैवेति। न तु शकादिनेत्यर्थः। कुत इत्यत आह-- अनन्तरत्वादिति। संनिहितत्वादित्यर्थः।



 (7) पर्याप्तिवचनेष्वलमर्थेषु ।3।3।66।

 पर्याप्तवचने। \`पर्याप्ती'त्यस्य विवरणं पूर्णतेति। \`अलमर्थेष्वि'त्यस्य विवरणं-- सामर्थ्यवचनेष्विति। पर्याप्तो भोक्तुमिति। अन्यूनसामर्थ्यवानित्यर्थः। वचनग्रहणस्य फलमाह-- प्रवीण इत्यादि। अलं भुक्त्वेति। अत्र अलमिति प्रतिषेधार्थकं न तु पर्याप्त्यर्थकमिति भावः। पर्याप्तं भुङ्क्ते इति। बहुलमन्नं भङ्क्ते इत्यर्थः। प्रभूततेति। \`अन्नस्ये'ति शेषः।



 (8) कालसमयवेलासु तुमुन् ।3।4।167।

 कालसमयवेलासु तुमुन्। अक्रियोपपदेऽपि प्रवृत्त्यर्थमिदं। ननु कालपर्यायाणां कतिपयानां ग्रहणात्तदितरस्मिन् अनेह आदिशब्दे उपपदे न स्यादित्यत आह-- पर्यायोपादानमिति। अनुवर्तते इति। प्रैषातिसर्गसूत्रादिति भावः। भूतानीति। पृथिव्यादिपञ्चभूतानि, कालः पचति = उपचयापचयादिविकारं प्रापयति, इति वार्ता = लोकवृतान्त इत्यर्थः।



 (9) भाववचनाश्च ।3।3।11।

 भाववचनाश्च। \`क्रियार्थायां क्रियाया'मिति, भविष्यतीति चानुवर्तते। \`भावे चे'त्येव सिद्धे वचनग्रहणस्य प्रयोजनमाह-- भाव इत्यधिकृत्येति। भावे इत्यधिकृत्य घञादयो विधास्यन्ते ये सामान्यतस्ते क्रियार्थाङ्क्रियायामुपपदे भविष्यति काले विशेषविहितेनाऽपि तुमुना समुच्चिता भवन्तीत्यर्थः। न च वाऽसरूपविधिना सिद्धमेतदिति शङ्क्यं, \`क्तल्युट्‌तुमुन्‌खलर्थेषु वाऽसरूपविधिर्नास्ती'त्युक्तेरिति भावः। ननु \`यागाय याती'त्यत्र यागस्य संप्रदानत्वाऽभावात् कथं चतुर्थी ?। नापि तादर्थ्यचतुर्थी, तादर्थ्यस्य प्रत्ययेनैव लाभादित्यत आह- तुमर्थादिति।



 (10) अण्‌ कर्मणि च ।3।3।12।

 अण्कर्मणि च। चकारेम क्रियार्थायां क्रियायामिति समुच्चीयते। तदाह-- क्रियार्थायां क्रियायां चेति। तथा च क्रियार्थायां क्रियायां कर्मणि चेत्युपपदद्वयसत्येवास्य प्रवृत्तिर्नान्यतरस्मिन्निति भाष्ये स्पष्टम्। कर्त्रर्थकोऽयमण् , \`कर्तरि कृ'दित्यधिकारात्। अत्र \`ण्वुल्तृचौ' इति बाधित्वा \`कर्मण्यु'णिति सामान्यविधिना अण् प्राप्तस्तं तावित्क्रियार्थायां क्रियायामुपपदे विसेषविहितस्तुमुन्ण्वुलाविति ण्वुल् बाधितुमुद्युङ्क्ते, पुनर्ण्वुल्विधिसामर्थ्येन वाऽसरूपविधेरत्राऽप्रवृत्तेरुक्तत्वात्। तमिमं ण्वुलं बाधितुमयमण्विधिः। तदाह-- ण्वुलोऽपवाद इति। \`तुमुन्ण्वुलौ' इति विहितस्य ण्वुलोऽपवाद इत्यर्थः। एवं च ण्वुला बाधितस्य \`कर्मण्य'णित्यस्य अयमण्विधिः प्रतिप्रसवार्थ इति स्थितम्। ननु ण्वुला बाधितस्याऽणः प्रतिप्रसवेऽपि \`आतोऽनुपसर्गेट इति कप्रत्ययः \`कम्बलादयो व्रजती'त्यत्र दुर्निवारः। कप्रत्ययस्य कर्मण्यणपवादत्वात्, सरूपत्वेन च वाऽसरूपविध्यप्रवृत्तेः। नचायं वैशेषिकोऽण्विधिः कप्रत्ययस्याप्यपवाद इति शङ्क्यं, न ह्ययमपूर्वोऽण्विधिः। किंतु लाघवात् \`कर्मण्य'णित्यणेवाऽत्र प्रतिप्रसूयते। सच \`कर्मण्य'णित्यण् सामान्यविहितः \`आतोऽनुपसर्गे कः' इति वैशेषिकस्य नाऽपवादः, प्रत्युत कप्रत्यय एव तदपवादः। अतः \`कम्बहलदायो व्रजती'त्यत्र कर्मण्यणपवादं \`तुमुन्ण्वुला'विति ण्वुलं बाधित्वा कप्रत्ययः स्यादित्यत आह--- परत्वादयमिति। आदिना \`सामगो गुरुकुलं व्रजती'त्यादौ \`गापोष्ट' गित्यादिसङ्ग्रहः। \`अण्कर्मणि चे'ति ह्यावर्तते। प्रतिप्रसवविधिरपूर्वविधिश्च। तत्रप्रतिप्रसवविधिना ण्वुला अणो बाधनिवृत्तिः। अपूर्वविधिविहत्सय त्वणस्तृतीयपादीयस्य द्वितीयपादस्थकप्रत्ययापेक्षया परत्वात्कादिप्रत्यया अणा अनेन बाध्यन्त इत्यर्थः। एतच्च भाष्ये स्पष्टम्। इत ऊर्ध्वम् -- \`लृट् शेषे चे'त्यादिसूत्रेषु क्रियार्थायां क्रियायामिति निवृत्तम्। भविष्यतीत्येवानुवर्तते इति बोध्यम्।



 (11) पदरुजविशस्पृशो घञ् ।3।3।16।

 पदरुज। कर्तरीत्येव। पद्यतेऽसाविति। करणस्याऽप्यत्र विवक्षातः कर्तत्वम्। \`एर'जित्यतः प्राक् घञधिक्रियते।



 (12) सृ स्थिरे ।3।3।17।

 सृ स्थिरे। लुप्तविभक्तिकमिति। लुप्तपञ्चमीकमित्यर्थः। स्थिरे कर्तरीति। \`स्थिरेट इति कर्तृविशेषणं न तूपपदमिति भावः। सर्तेरिति। भ्वादेर्जुहोत्यादेश्च ग्रहणं , न तु जुहोत्यादेरेव, व्याख्यानात्। तदाह--- सरतीत्यादि। अर्धर्चादिपाठात् पुंस्त्वं, क्लीबत्वं च। अत एव च स्थिर इति नोपपदम्। व्याधीति। वार्तिकमस्थिरार्थम्। सारो बलमिति। भाष्ये तु बले खदिरसार इत्युदाहृतम्।



 (13) भावे ।3।3।18।

 भावे। \`भावो भावना क्रिया, सा च धातुत्वेन सकलधातुवाच्ये'त्यादिमूलव्याख्यावसरे, सर्वधातुवाच्यं क्रियासामान्यं, तद्विशेषः पाकादिश्च धातुविशेषवाच्यः, तत्र क्रियासामान्यं भावशब्दार्थः, तिङ्वाच्यं लिङ्गसंख्यान्वयाऽयोग्यं साध्यावस्थापन्नं, कृद्वाच्यं तु लिङ्गसंख्यान्वययोग्यं सिद्धावस्थापन्नं, \`कृदभिहितो भावो द्रव्यवत्प्रकाशते' इति भाष्यादिति प्रपञ्चितम्। तदाह--- सिद्धावस्थापन्न इत्यादिना। घञिति। \`पदरुजे'त्यतस्तदनुवृत्तेरति भावः।



 (14) रफुरतिस्फुलत्योर्घञि ।6।1।47।

 इकः काशे। उत्तरपदे इति। \`अलुगुत्तरपदे' इत्यतस्तदनुवृत्तेरिति भावः। ढ्रलोपे पूर्वस्ये'त्यतो दीर्घ इत्यनुवर्तते। \`उपसर्गस्य घञ्यमनुष्ये' इत्यतो घञीति। तेनैव सिद्धे नियमार्थमिदम्। तदाह--- इगन्तस्यैवेति। दीर्घः स्यादिति। \`घञी'ति शेषः। आचाम इति। \`अनाचमे'रिति पर्युदासान्न वृद्धिनिषेध इति भावः। अपाणिनीयमिति। \`नोदात्तोपदेशस्ये'ति वृद्धिनिषेधादिति भावः।



 (15) अकर्तरि च कारके संज्ञायाम् ।3।3।19।

 अकर्तरि। कारके इति प्रत्ययार्थनिर्देशो, न तूपपदं, व्याख्यानात्। संज्ञाशब्देन रूढिर्विवक्षिता। तेन राग इति वक्ष्यमाणमुदाहरणं सङ्गच्छते।



 (16) घञि च भावकरणयोः ।6।4।27।

 घञि । \`अनिदिता'मिति नलोपप्रकरणे \`रञ्जेश्चे'त्युत्तरमिदं सूत्रं। तदाह-- रञ्जेर्नलोपः स्यादिति। सूत्रे शेषपूरणमिदम्। राग इति। \`चजोः कु घिण्ण्यतो'रिति जस्य गः। नलोपे कृते उपधावृद्धिः। रञ्जनक्रियेत्यर्थः। रञ्जनद्रव्यं वा। प्रास्यत इति। प्रपूर्वात् \`असु क्षेपणे' इत्यस्मात् \`अकर्तरि चे'ति करणे घञि प्रास इति रूपमित्यर्थः। प्रास्यन्ते क्षिप्यन्ते शत्रवोऽनेनेति प्रास आयुधविशेषः । प्रायिकमिति। स्पष्टमिदं भाष्यं। ततश्च असंज्ञायामपि क्वचिदयं घञ् भवतीति भावः। तदाह-- को भवतेति। लाभ इति। भावे घञ्। को लाभो = हिरण्यादिप्राप्तिरूपो लब्धः = सम्पन्न इत्यर्थः। भवतेत्वस्य लब्ध इत्यत्रान्वयात् \`न लोके' इति षष्ठीनिषेधः। अनुवर्तत इति अत्र व्याख्यानमेव शरणम्। \`स्यन्दू प्रस्रवणे' इत्यस्मात् \`अकर्तरि च' इति घञि क्ङिदभावात् \`अनिदिता'मिति नलोपो न प्राप्तः। तत्र \`स्यन्देश्चे' त्युक्तौ यद्यपि नलोपः सिध्यति तथापि कृते नलोपे उपधावृद्धिः स्यात्। तत्र नलोपमुपधावृद्ध्यभावं च प्रापयितुमाह-- स्यदो जवे। स्यदो वेग इति। वेगे रूढोऽयम्। अन्यत्रेति। प्रस्रवणे इत्यर्थः। अवोदैधोद्म। अवोद, एध, औद्म, प्रश्रथ, हिमश्रथ एषां द्वन्द्वः। अवोद इति। घञि नलोपो निपात्यते। कृते नलोपे आद्गुणः। लघूपधगुणस्तु न भवति, \`न धातुलोपे' इति निषेधात्। एध इति। \`ञि इन्धी दीप्तौ' इत्यस्माद्धञि नलोपः। \`न धातुलोपे' इति निषेधं बाधित्वा गुणश्च निपात्यते। ओद्म इति। उन्देरौणादिके मन्प्रत्यये नलोपो गुणश्च निपात्यते। श्रन्थेरिति। \`प्रपूर्वस्य हिमपूर्वस्य च घञी'ति शेषः।



 (17) परिमाणाख्यायां सर्वेभ्यः ।3।3।20।

   परिमाणाख्यायां। घञिति। शेषपूरणम्। सर्वेभ्यो धातुभ्योऽकर्तरि कारके वाच्ये घञ्स्यात्प्रत्ययार्थस्य परिच्छेदे गम्ये इत्यर्थः। ननु \`अकर्तरि कारके' इत्येव सिद्धे किमर्थमिदमित्यत आह--- अजपोरिति। \`एरच्' \`ऋदोर'बिति वक्ष्यमाणयोर्बाधनार्थमित्यर्थः। \`अकर्तरि चे'ति घञ् तु ताभ्यां विशेषविहिताभ्यां बाध्यते, सरूपत्वेन वाऽसरूपविधेरप्रवृत्तेरिति भावः। एकस्तण्डुलनिचाय इति। निष्कृष्य चीयते सङ्घीक्रीयते इति निचायः। कर्मकारके वाच्ये \`एर'जित्यस्यापवादो घञ्। तण्डुलावयवकसङ्घातात्मको राशिरेकत्वेन परिच्छिद्यते इत्यर्थः। द्वौ शूर्पनिष्पावाविति। निष्पूयते तुषापनयनेन शोध्यते इति निष्पावस्तण्डुलादिराशिः। कर्मणि घञ्। अबपवादः। शूर्पेम निष्पावः शूर्पनिष्पावः। \`कर्तृकरणे कृता बहुल'मिति समासः। द्वित्वं तु शूर्पद्वारा निष्पावेऽन्वेति। अतः शूर्पद्वित्वमार्थिकं न तु शाब्दमित्येकवचनं निर्बाधम्। तदाह--शूर्पेषेत्यादि। द्वौ काराविति। कीर्यते विक्षिप्यते इति कारः धान्यादिराशिः। कर्मणि घञ्, अबपवादः, तदाह--अत्रेत्यादि। न च धातोरित्यधिकारादेव धातुमात्रात्सिद्धे सर्वग्रहणं व्यर्थमिति शङ्क्यं, प्रकृत्याश्रय एवापवादो बाध्यते न त्वर्थाश्रय इत्येतदर्थत्वात्। तेनेह न-- एका तिलोच्छ्रतिः।उच्छ्रीयते ऊर्ध्वीक्रियते इत्युच्छ्रितिः = ऊर्ध्वं कृतो राशिः। कर्मणि स्त्रियां क्तिन्। स च अर्थाश्रयत्वात्प्रकृत्याश्रयत्वाऽभावान्नानेन घञा बाध्यते। किन्तु \`एरच्' \`ऋदोर'बिति प्रकृत्याश्रयावव अजपौ बाध्येते इति भाष्ये स्पष्टम्। दारजाराविति। वार्तिकम्। दॄ विदारणे, जॄ वयोहानौ, आभ्यां ण्यन्ताभ्यां कर्तरि घञ्। णिलोपं बाधित्वा णिलुक् चेत्यर्थः। दारयन्ति = चित्तं विद्रायन्तीति दाराः = भार्या। \`दाराः पुंसि च भूम्न्येवे'त्यमरः। घञि णिलुक्। ण्याश्रयवृद्धौ निवृत्तायां घञाश्रया वृद्धिः। तदाह-- दारयन्तीति दारा इति। जरयति नाशयति कुलमिति जारः। जॄधातोर्ण्यन्ताद्धञ्। णिलुक्। णिलोपे सति तु तस्य परनिमित्तकत्वेन \`अचः परस्मि'न्निति स्थानिवत्त्वाद्धञाश्रया वृद्धिर्न स्यात्। न चे णिनिमित्तैव वृद्धिरस्त्त्विति वाच्यं, \`जनीजॄष्‌क्नसुरञ्जोऽमन्ताश्चे'तिमित्त्वे \`मितां ह्रस्वः' इति णिनिमित्तकह्रस्वापत्तेः। णिलुकि तु तस्य परनिमित्तकत्वाऽभावेन स्थानिवत्त्वाऽभावान्न ह्रस्वप्रसङ्ग-। तदाह-- जरयतीति जार इति। उपपतिरिति। \`जारस्तूपपतिः समौ' इत्यमरः।



 (18) इङश्च ।3।3।21।

 इङश्च। घञिति। शेषपूरणम्। इङ् अध्ययने, नित्यमधिपूर्वः। अस्मादकर्तरि कारके घञित्यर्थः। अकर्तरि चेति सिद्धेराह-- अचोऽपवाद इति। \`एर'जित्यस्यापवाद इत्यर्थः। उपेत्येति। समीपं प्राप्य यस्मादधीयते स उपाध्याय इत्यर्थः। अपादाने घञिति भावः।\`आख्यातोपयोगे' इत्यपादानत्वम्। आपाने इति। अपादानकारकेवाच्ये स्त्रीत्वे गम्ये इङो घञ उपसङ्ख्यानमित्यर्थः। तदन्ताच्च वा ङीषिति। वार्तिकम्। \`अपादाने स्त्रिया'मिति विहितघञन्तादित्यर्थः। अत्र पठितमेव वार्तिकं स्त्रीप्रत्ययाधिकारे \`या तु स्वयमेव अध्यापिका तत्र वा \`ङी'षित्युपन्यस्तं मूले। ननु \`अकर्तरि चे'त्येव सिद्धे किमर्थं घञो विधानमिति चेन्न, \`घञनुक्रमणमजपोर्विषये' इति \`एरच्' \`ऋदोर'बित्यजपोरेव विषये \`अकर्तरि चे'ति घञ्विधिरिति भाष्यवचनात्स्त्रीत्वे गम्ये \`स्त्रियां क्ति'न्निति क्तिन्विषये घञि अप्राप्ते \`अपादाने स्त्रिया'मिति घञ्वचनात्। उपाध्यायेति। उपेत्य अस्याः सकाशादधीयते इत्यर्थः। शॄवाय्विति। वार्तिकम्। अविभक्तिक इति। लुप्तपञ्चमीक इत्यर्थः। वायौ वर्णे निवृते च कर्तरि शॄधातोर्घञित्यर्थ-। अपोऽपवादः। शारो वायुरिति। शीर्यन्ते पर्णफलादीनि यैरिति विग्रहः। तदाह--- करणे घञिति। चित्रीकरणमिति। शीर्यन्ते = चित्रीक्रियन्ते पटादयोऽनेनेति भावः। गौरिवेति। भाष्यस्थं श्लोकार्द्धम्। \`नीशार' इत्यत्र \`उपसर्गस्य घञी'ति दीर्घः। अक्षे शारशब्दं साधयति--- प्रदक्षिणेति। वार्तिककारप्रयोगादिति। पञ्चमस्य द्वितीये \`अनुपदसर्वान्नायानय'मिति सूत्रभाष्ये स्थितमिदम्।



 (19) उपसर्गे रुवः ।3।3।22।

 उपसर्गे रुवः। \`घ'ञिति शेषः। उपसर्गे उपपदे रुधातोर्घञित्यर्थः। अबपवादः।



 (20) समि युद्रुदुवः ।3।3।23।

 समि यद्रुदुवः। समित्युपसर्गे उपपदे, यु द्रु दु एभ्यो घञित्यर्थः। अबपवादः।



 (21) श्रिणीभुवोऽनुपसर्गे ।3।3।24।

 श्रिणी। उपसर्गे असति, श्रि , नी, भू एभ्यो घञित्यर्थः। अजपोरपवादः। बाहुलकादिति। \`कृत्यल्युटो बहुल'मिति बहुलग्रहणादित्यर्थः।



 (22) वौ क्षुश्रुवः ।3।3।25।

 वौ क्षुश्रुवः। वीत्युपसर्गे उपपदे क्षुश्रुधात्वोर्घञित्यर्थः। अबपवादः।



 (23) अवोदोर्नियः ।3।3।26।

 अवोदोर्नियः। अव, उत्,अनयोरुपपदयोर्नीधातोर्घञित्यर्थः। अजपवादः। \`उन्नय' इत्यस्य विवरणम्-- उत्प्रेक्षेति।



 (24) प्रे द्रुस्तुस्रुवः ।3।3।27।

 प्रे द्रुस्तुस्रुवः। प्र इत्युपपदे, द्रु, स्तु, स्रु, - एभ्यो घञित्यर्थः। अबपवादः।



 (25) निरभ्यो पूल्वोः ।3।3।28।

 निरभ्यो । निर्, अभि-- अनयोरुपपदयोर्घञित्यर्थः। अबपवादः।



 (26) उन्न्योर्ग्रः ।3।3।29।

 उन्न्योर्ग्रः। उत्, नि, इत्युपपदयोर्घञित्यर्थः। अबपवादः।



 (27) कॄ धान्ये ।3।3।30।

 कॄ धान्ये। कॄ इति लुप्तपञ्चमीकं। तदाह-- कॄ इत्यस्मादिति।



 (28) यज्ञे समि स्तुवः ।3।3।31।

 यज्ञे। प्रकृत्वादिति। यज्ञे इति तु च्छेदो न भवि, पूर्वसूत्राद्यग्रहणानुवृत्त्यैव सिद्धेरित्यर्थः। प्र इत्युपपदे स्तॄधातोर्घञित्यर्थः। प्रस्तार इति। इष्टकासन्निवेशविशेष इति याज्ञिकाः।



 (29) प्रथने वावशब्दे ।3।3।33।

 प्रथने वावशब्दे। वौः अशब्दे इति च्छेदः। तदाह-- विपूर्वादिति।



 (30) छन्दोनाम्नि च ।8।3।94।

 छन्दोनाम्नि च । विपूर्वात् स्तॄधातोर्घञ्स्यात्। अक्षरेयत्तात्मकच्छन्दसः संज्ञायामित्यर्थः। शब्दविषयत्वात् पूर्वेणाऽप्राप्ते वचनम्। कर्मधारय इति। विष्टरश्चासौ पङ्क्तिश्चेति विग्रह इति भावः। ननु \`सात्पदाद्यो'रिति निषेधादादेशसकाराऽभावाच्च कथमिह षत्वमित्यत आह-- छन्दोनाम्नीति। \`वृक्षासनयोर्विष्टरः' इत्युत्तरं सूत्रम्। वेदप्रसिद्धसंज्ञायां विष्टरशब्दो निपात्यते इत्यर्थः।



 (31) उदि ग्रहः ।3।3।35।

 उदि ग्रहः। उदित्युपपदे ग्रहधातोर्घञित्यर्थः। \`ग्रहवृदृनिश्चिगमश्चे'त्यप्प्रत्ययस्य वक्ष्यमाणस्याऽपवादः।



 (32) समि मुष्टौ ।3।3।36।

 समि मुष्टौ। समित्युपपदे ग्रहेर्घञ् स्यान्मुष्टिविषये धात्वर्थे गम्ये इत्यर्थः। मल्लस्य संग्राह इति। दृढग्रहणं मुष्टेरित्यर्थः।



 (33) परिन्योर्नीणोर्द्यूताऽभ्रेषयोः ।3।3।37।

 परिन्योः। द्यूत अभ्रेषे चेति। द्यूतविषये नयने, अभ्रेषविषये गमने च विद्यमानादित्यर्थः। अचोऽपवादः। शारान् = अक्षान्। एषोऽत्र न्याय इति। अभ्रेषेण वर्तनमित्यर्थः। अजपवादः। पर्यायः -- प्राप्ताऽवसरता।



 (34) हस्तादाने चेरस्तेये ।3।3।40।

 हस्तादाने । हस्तादाने गम्ये चिञ्धातोर्घञ् न तु स्तेये इत्यर्थः। ननु वृक्षशिखरमात्रमारुह्य पुष्पावचयं करोतीत्यत्राऽतिव्याप्तिमाशङ्क्य आह---- प्रत्यासत्तिरिति। आदेयस्य = पुष्पादिद्रव्यस्य भूमिस्थितपुरुषीयहस्तग्रहणयोग्यावस्थितिरित्यर्थः। पुष्पप्रचयं चौर्येणेति। \`करोती'ति शेषः।



 (35) निवासचितिशरीरोपसमाधानेष्वादेश्च कः ।3।3।41।

 निवास। \`अकर्तरि च कारके'इति \`भावे'इति, चानुवर्तत एव। अन्ये काशी निकाय इति। निचीयते मोक्षोऽत्रेत्यधिकरणे घञ्। काशी मोक्षार्जकस्य निवास इत्यर्थः। \`चजोः कु घिण्ण्यतो'रित्यस्य अव्यवहितयोरेव चजोः प्रवृत्तेरिह कत्ववचनम्। आकायमिति। आचीयते इति कर्मणि घञ्। शरीरे इति। उदाहरणसूचनमिदम्। समूहे इति। उपसमाधानस्योदाहरणसूचनम्। निचीयते राशीक्रियते इति भावे घञ्। ननु \`निवासचितिशरीरोपसमाधानेषु चः क इत्येवास्तु , चकारस्य ककार इत्यर्थलाभादित्यत आह-- चः क इति वक्तव्य इति। पुनःपुना राशीति। अत्र \`रो रि' इति लोपे \`ढ्रलोपे' इति दीर्घः।



 (36) सङ्घे चाऽनौत्तराधर्ये ।3।3।42।

 सङ्घे चा। चेर्घञिति। शेषपूरणमिदम्। चेर्घञ्स्यात्सङ्गे वाच्ये न त्वौत्तराधर्ये इत्यर्थः। उत्तराधरयोर्भावः -- औत्तराधर्यम्। प्राणिनां समूहः सङ्घ इति। व्याख्यानमेवात्र शरणम्।



 (37) कर्मव्यतिहारे णच् स्त्रियाम् ।3।3।43।

 कर्मव्यतिहारे। कर्मव्यतिहारः = क्रियाविनिमयः। परस्परकरणम्, तस्मिन्वि,ये धातोर्णच् स्यात् स्त्रीत्वे गम्ये इत्यर्थ-। अत्र \`अकर्त्तरि च कारके' इति तु नानुवर्तते, व्याख्यानादिति बोध्यम्। व्यावक्रोशीति। परस्परं निन्दक इत्यर्थः। ब्यावहासीति। परस्परं हासक इत्यर्थः। उभयत्रापि \`णचः स्त्रियाम'ञिति स्वार्थिकोऽञ् तद्धितः। \`टिड्ढे'ति ङीप्।



 (38) अभिविधौ भाव इनुण् ।3।3।44।

 अभिविधौ। कार्त्स्न्येन सम्बन्धः-- अभिविधिः, तस्मिन्गम्ये इनुण्स्याद्धावेऽर्थे इत्यर्थः। \`अणिनुण' इत्यनेन सूत्रेण इनुणन्तादण् तद्धितः स्वार्थिक इत्यर्थः। आदिवृद्धिरिति। \`तद्धितेष्वचामादे'रित्यनेने'ति शेषः। सांराविन् -- अ इति स्थिते \`नस्तद्धिते' इति टिलोपमाशङ्क्य प्रकृतिभावं स्मारयति -- इनण्यनपत्य इति। स्वभावत इति। लोकाश्रयत्वाल्लिङ्स्येति भावः।



 (39) आक्रोशेऽवन्योर्ग्रहः ।3।3।45।

 आक्रोशेऽवन्योर्ग्रहः। एतयोरिति। \`उपपदयो'रिति शेषः। \`ग्रहवृदृनिश्चिगमश्चे'ति वक्ष्यमाणस्य अप्रत्ययस्यापवादः। \`अवग्रह' इत्यस्य विवरणं -- छेदः परस्येति । पुरोहितमित्यादिसमस्तपदस्य पुरः - हितमित्यादि विभज्य पठनमवग्रह इत्यर्थः। ्त्र शापानवनगमान्न घञ्। \`निग्रह' इत्यस्य विवरणं - निरोधश्चोरस्येति।



 (40) प्रे लिप्सायाम् ।3।3।46।

 प्रे लिप्सायाम्। प्र इत्युपपदे ग्रहधातोर्घञ् स्याल्लिप्सायामित्यर्थः। \`ग्रहवृदृनिश्चिगमश्चे'त्यपोऽपवादः। पात्रप्रग्राहेण चरति भिक्षुरिति। \`भिक्षालाभाये'ति गम्यते। अन्यत्रेति। लिप्सायामगम्यायामित्यर्थः।



 (41) परौ यज्ञे ।3।3।47।

 परौ यज्ञे। परीत्युपपदे ग्रहधातोर्घञ्स्याद्यज्ञे प्रयुज्यमाने इत्यर्थः। \`ग्रहवृदृ'इत्यपोऽपवादः। उत्तरः परिग्राह इति। \`वसवस्त्वा' इत्यादिमन्त्रैः पूर्वः परिग्राहो वेदेरुक्तः। तदपेक्षया द्वितीय इत्यर्थः। स्फ्येनेति। स्फ्यः खङ्गाकृतर्दारुमयः पात्रविशेषः। तेन समन्ताल्लेखया वेदिदेशस्य स्वीकरणं परिग्राह इत्यर्थः।



 (42) नौ वृ धान्ये ।3।3।48।

 नौ वृ धान्ये। नीत्यपपदे वृधातार्घञित्यर्थः। \`ग्रहवृदृ' इत्यपोऽपवादः। नीवारा इति। \`उपसर्गस्य घञ्यमनुष्ये' इति दीर्घः। निवरा कन्येति। नितरां वरणीयेत्यर्थः। \`ग्रहवृदृ' इत्यप्। ननु \`प्रवरा कन्ये'त्यत्र कथमप्, स्त्रियां क्तिनः प्रसङ्गात्, नह्यत्र वाऽसरूपविधिः प्रवर्तते, \`अजब्भ्यां स्त्रीखलनाः, \[स्त्रियाः खलनौ\] विप्रतिषेधेने'त्युक्तेरित्यत आह-- क्तिन्विषयेऽपीति। तत्र वृद्धप्रयोगं प्रमाणयति--प्रवरा सेना, प्रवरा गौरितिवदिति। ननु \`घञजबन्ताः पुंसी'त्यबन्तस्य पुंस्त्वात्स्त्रीत्वं दुर्लभमित्यत आह-- एवं चेति। उक्तवृद्धप्रयोगादित्यर्थः।लोकाश्रय्वाल्लिङ्गस्येति भावः।



 (43) उदि श्रयतियौतिषूद्रुवः ।3।3।49।

 उदि श्रयति। उदित्युपपदे श्रि, यु , पू, द्रु , एभ्यो घञित्यर्थः। अजपोरपवादः।



 (44) विभाषाऽऽङि रुप्लुवोः ।3।3।50।

 विभाषाङि रुप्लुवोः। पञ्चम्यर्थे षष्ठी। आङि उपपदे रु, प्लु, आभ्यां घञित्यर्थः। अपोऽपवादः।



 (45) अवे ग्रहो वर्षप्रतिबन्धे ।3।3।51।

 अवे ग्रहो। अव इत्युपपदे ग्रहधातोर्घञ्वा स्याद्वर्षप्रतिबन्धे इत्यर्थः। पक्षे \`ग्रहवृदृ' इत्यप्। \[देवस्येति। पर्जन्यस्येत्यर्थः। कर्तरि षष्ठी। तदाह-- देवकर्तृकमिति\]। अवग्रहः पदस्येति। समस्तस्य पदद्वयस्य विच्छिद्य पाठ इत्यर्थः।



 (46) प्रे वणिजाम् ।3।3।52।

 प्रे वणिजाम्। \`ग्रहवृदृ' इत्यपोऽपवादः। तुलासूत्रमिति। व्याख्यानादिति यावत्। तुला = घटा।



 (47) रश्मौ च ।3।3।53।

 रश्मौ च। प्रे उपपदे ग्रहधातोर्घञ् रश्मावपि वाच्ये इत्यर्थः। चशब्द उक्तसमुच्चये।



 (48) वृणोतेराच्छादने ।3।3।54।

 वृणोतेराच्छादने। प्रे उपपदे वृधातोर्घञ्वा स्यादाच्छादने इत्यर्थः। पक्षे \`ग्रहवृदृ' इत्यप्। प्रावार इति। पट इत्यर्थः। \`उपसर्गस्य घञी'ति दीर्घः।



 (49) परौ भुवोऽवज्ञाने ।3।3।55।

 परौ भुवोऽवज्ञाने। परीत्युपपदे अवहेलनवृत्तेर्भूधातोर्घञ्स्यादित्यर्थः।



 (50) एरच् ।3।3।56।

 एरच्। इवर्णान्ताद्धातोरच्स्याद्भावे अकर्तरि च कारके इत्यर्थः। घञपवादः। भयादीनामिति। भयादीनां सिद्धये भीप्रभृतिधतुभ्योऽच्प्रत्ययस्योपसङ्ख्यानमित्यर्थः। ननु \`एरजि'त्येव सिद्धे भयग्रहणं व्यर्थमित्यत आह--- नपुंसके क्तादिनिवृत्त्यर्थमिति। आदिना ल्युडादिसङ्ग्रहः। अन्यथा परत्वात् क्तादयः स्युः। वाऽसरूपविधिस्तु नाऽत्र भवति, अपवादत्वाऽभावादिति भावः। वर्षमिति। अत्र नपुंसके क्तल्युडादि बाधित्वा अच् अपूर्वो विधीयते।



 (51) ऋदोरप् ।3।3।57।

 ऋदोरप्। पञ्यम्यर्थे षष्ठी। ऋत् , उ,अनयोः समाहारे सौत्रं पुंस्त्वम्। ऋदन्तादुवर्णान्ताच्च अप् स्याद्भावे अकर्त्तरि च कारके इत्यर्थः। घञपवादः।



 (52) ग्रहवृदृनिश्चिगमश्च ।3।3।58।

 ग्रहवृदृ। ग्रह, वृ, दृ, निश्चि, गम, एषां द्वन्द्वः। \`अप् स्या'दिति शेषः। धञचोरिति। निष्पूर्वाच्चिञोऽपवादः,; इतरेभ्यस्तु घञपवाद इति विवेकः। वशिरण्योरिति। वार्तिकम्। घञपवादोऽप्। वश इति। वश कान्तौ, भावे अप्। इच्छेत्यर्थः। यद्यपि वश् धातुश्छान्दसस्तथापि \`वष्टि भागुरि'रित्यादिप्रयोगाल्लोकेऽपि प्रयुज्यते इति भावः। रण इति। रणन्ति शब्दायन्ते अस्मिन्निति रणः = सङ्ग्रामः। घञर्थे कविधानमिति। वार्तिमिदम्। \`स्तास्नापाव्यधिहनियुध्यर्थ'मिति वार्तिकशेषो भाष्ये पठितः। प्रस्थ इति। प्रतिष्ठन्तेऽस्मिन् धान्यानीति प्रस्थः। \`आतो लोप इटि चे'त्याल्लोपः। प्रस्नान्त्यस्मिन्निति प्रस्नः। प्रपिबन्त्यस्यामिति प्रपा।आविध्यन्त्यस्मिन्नित्याविधम्। \`ग्रहिज्यावयिव्यधी'ति संप्रसारणम्। इति सिद्धवत्कृत्याह-- विघ्न इति। विहन्त्यस्मिन्मनांसीति विघ्नः। \`गमहने'त्युपधालोपः। \`हो हन्ते'रिति कुत्वम्। आयुध्यतेऽनेनेत्यायुधमित्यप्युदाहार्यम्। द्वित्वप्रकरणे इति। \`एकाचो द्वे प्रथमस्ये'ति द्वित्वप्रकरणे इत्यर्थः। के कृञादीनामिति। कप्रत्यये परे कृञादीनामेकाचः प्रथमस्य द्वे स्त इत्यर्थः। चक्रमिति। \`स्थास्ना' इत्यस्य उपलक्षणत्वात् कृञः कः। क्रियते शत्रुवधः अनेनेति विग्रहः। कित्त्वान्न गुणः। दवित्वम्। अभ्यासकार्यम्। चिक्लिदमिति। कः। द्वित्वादि। चङ्क्रम इति। पूर्ववत्।



 (53) उपसर्गेऽदः ।3।3।59।

 उपसर्गेऽदः। \`अद' इति छेदः। \`अप् स्या'दिति शेषः। उपसर्गे उपपदे अदधातोरप् स्यादित्यर्थः। घञोऽपवादः।



 (54) घञपोश्च ।2।4।38।

 घञपोश्च। \`अदो जग्धि'रित्यतोऽद इति, \`लुङ्सनोर्घस्लृ'इत्यतो घस्लृ इति चानुवर्तते। तदाह--अदेरिति। अपि चेति। अप्प्रत्यये परे चेत्यर्थः। विघस इति। अतिथिशिष्टमन्नमुच्यते। घास इति। \`शष्पं बालतृणं घासः इत्यमरः।



 (55) नौ ण च ।3।3।60।

 नौ ण च। णेति लुप्तप्रथमाकम्। निघसइति। \`घञपोश्चेटति घस्लृभावः।



 (56) व्यधजपोरनुपसर्गे ।3।3।61।



 व्यधजपोः। पञ्चम्यर्थे षष्ठी। \`अप् स्या'दिति शेषः। व्यध, जप्, आभ्याम् अप् स्यात्, न तूपसर्ग इत्यर्थः। उपजापो मन्त्रभेद इति। पैशुन्यमित्यर्थः।



 (57) स्वनहसोर्वा ।3।3।62।

 स्वनहसोर्वा। पञ्चम्यर्थे षष्ठी। \`अ'बिति शेषः। स्वन, हस, आभ्यामब्वेत्यर्थः।



 (58) यमः समुपनिविषु च ।3।3।63।

 यमः समुप। सम्, उप्, नि, वि, एषां द्वन्द्वः। चकारादनुपसर्गे इति समुच्चीयते। तदाह-- एष्वनुपसर्गे चेति।



 (59) नौ गदनदपठस्वनः ।3।3।64।

 नौ गदनद। गद, नद, पठ, स्वन, एषां द्वन्द्वः। अब्वेति। शेषपूरणमिदम्।



 (60) क्वणो वीणायां च ।3।3।65।

 क्वणो वीणायां च । नाविति। नौ उपपदे च, तदितरस्मिन्नुपसर्गे असति च वीणाविषयाच्चेत्यर्थः। ननु क्वणश्चेत्येतावता नौ उपसर्गे च क्वणोऽब्वेत्यर्तलाभाद्वीणाविषयादपि क्वणः सिद्धेर्वीणायामिति व्यर्थमित्यत आह-- वीणाग्रहणं प्राद्यर्थमिति। सोपसर्गार्थमित्यर्थः।



 (61) नित्यं पणः परिमाणे ।3।3।66।

 नित्यं पणः। \`अ'बिति शेषः। \`पण व्यवहारे' इत्यस्मान्नित्यमप् स्यात्, परिमाणविशेषे गम्ये इत्यर्थः। नित्यग्रहणाद्बाग्रहणं निवृत्तम्। व्यवहारार्थमिति। विक्रयार्थमित्यर्थः। पण्यते विक्रयार्थं बध्यते मुष्टमात्रमिति कर्मण्यप्। मूलकानां पण इति विग्रहः।



 (62) मदोऽनुपसर्गे ।3।3।67।

 मदोऽनुपसर्गे। अनुपसर्गे उपपदे मदेरबित्यर्थः।



 (63) प्रमदसंमदौ हर्षे ।3।3।68।

 प्रमदसंमदौ। प्रमद, संमद, एतावबन्तौ निपात्येते हर्षे गम्ये इत्यर्थ-। कन्यानां प्रमदः, कोकिलानां संमद इत्युदाहरणम्। \`प्समोर्मदो हर्षे' इत्येव सिद्धे निपातनं रूढिपरिग्रहार्थम्।



 (64) समुदोरजः पशुषु ।3।3।69।

 समुदोरजः पशुषु। समुदोः अज इति च्छेदः। सम् , उत्, अनयोरुपपदयोरित्यर्थः।



 (65) अक्षेषु ग्लहः ।3।3।70।

 अक्षेषु ग्लहः। अक्षशब्दे उपपदे इत्यर्थे अक्षेष्विति बहुवचनानुपपत्तिरित्यत आह-- अक्षशब्देनेति। लक्ष्यते इति। प्रायेण देवनस्य अक्षसाध्यत्वादिति भावः। तत्रेति। देवने इत्यर्थः। पणरूपेणेति। देवने जितवते पराजितेन देयं द्रव्यं, पणं, तेन रूपेण ग्राह्यं यद्द्रव्यं तस्मिन्कर्मण \`ग्रह उपादाने' इति धातो \`र्ग्रहवृदृ' इत्यप्प्रत्ययान्तः कृतलत्वो ग्लहशब्दो निपात्यते इत्यर्थः। \`गृहू ग्रहणे' इत्यत्र तु \`ग्लह चे'ति पठितम्। तत्र ग्लहेरप्प्रत्ययो निपात्यते। धञपवादः। अक्षस्य ग्लह इति। अक्षक्रीडायां पणत्वेन ग्राह्यमित्यर्थः। \`पणोऽक्षेषु ग्लहः' इत्यमरः। अत्रदेवनत्वरूपेण देवनमक्षशब्दस्य लक्ष्यं, न त्वक्षदेवनत्वेनेत्यभिप्रेत्योदाहरति-- व्यात्युक्षीमिति। माघकाव्यस्थमिदम्। \`दिवस्तदर्थस्ये'ति करणस्य कर्मत्वाद्द्वितीया। अभिसरणग्लहाम्। अभिसरणं = चौर्यसुरतार्थमभिगमनम्, तदेव, ग्लहः = पणरूपेण ग्राह्यं द्रव्यं यस्यास्तथाविधां व्यात्युक्षीम् -- \`उक्ष सेचने' परस्परं जलसेचनं व्यात्युक्षी। ताम्। तयेत्यर्थः। \`कर्मव्यतिहारे णच् स्त्रिया'मिति णच्। व्यत्युक्षशब्दात् \`मचः स्त्रियाम'ञिति स्वार्थे अञ् तद्धितः। आदिवृद्धिः। \`टिड्ढे'ति ङीप्। क्रीडायां जितवते पुंसे अभिसरणमेव पणत्वेन समयबन्धं कृत्वा प्रवृत्तेन परस्परजलसेचनेन अक्रीडन्निति यावत्। अत्र जलक्रीडायामभिसरणात्मकपणस्य अक्षसाधनकत्वाऽभावेऽपि ग्लहेरब्भवत्येव, सूत्रे अक्षशब्देन देवनसामान्यस्य विवक्षितत्वात्। अक्षक्रीडाया एव विवक्षतत्वे त्विह ग्लहेरब्न स्यादिति भावः। अक्षेषु किमिति। देवने किमित्यर्थः। पादस्य ग्रह इति। वन्दनाद्यर्थमिति भावः। अत्र ग्रहधातोः \`ग्रहवृदृ' इत्यष्। न तु लत्वम्। ग्लहेस्तु घञि  \`पादस्य ग्लाह' इत्येव।



 (66) प्रजने सर्तेः ।3।3।71।

 प्रजने सर्तेः। प्रथमगर्भग्रहणमिति। प्रशब्द आद्यर्थकः। प्रथमं जायते इति भावे घञ्। \`जनिवध्योश्चे'ति नोपधावृद्धिरिति भावः। प्रजनाऽर्थकात्सृधातोरप्स्यादिति फलितम्। प्रथमं जायते इति भावे घञ्। \`जनिवध्योश्चे'ति नोपधावृद्धिरिति भावः। प्रजनाऽर्थकात्सृधातोरप्स्यादिति फलितम्। कथमिति। उपसरणं प्रसरणमित्यर्थे प्रजनाऽप्रतीतेरबभावाद्धञि उपधावृद्धिः स्यादित्याक्षेपः। समाधत्ते-- अधिकरण इति। उपसरत्यस्मिन्निति, प्रसरत्यस्मिन्निति च अधिकरणकारके कालेऽर्थे' \`पुंसि संज्ञायां घः प्रयेणे'ति घप्रत्यय इत्यर्थः।



 (67) ह्वः संप्रसारणं च न्यभ्युपविषु ।3।3।72।

 ह्वः संप्रसारणं च। नि, अभि, उप, वि एषु चतुर्षूपपदेषु ह्वयतेरपस्यात्संप्रसारणं च। घञोऽपवादः। निहव इति। अप्। वस्य संप्रसारणमुकारः, पूर्वरूपं, तस्य गुणाऽवादेशौ। प्रह्वाय इति। घञि वृद्ध्यायादेशौ।



 (68) आङि युद्धे ।3।3।73।

 आङि युद्धे। आङि उपपदे ह्वयतेरप्‌, संप्रसारणं च युद्धे वाच्ये इत्यर्थः।



 (69) निपानमाहावः ।3।3।74।

 निपानमाहावः। आहाव इति निपात्यते निपानं चेद्वाच्यमित्यर्थः। फलितमाह-- आङ्पूर्वस्येति।



 (70) हनश्च वधः ।3।3।76।

 हनश्च वधः। चकारो व्युत्क्रमः। तदाह वधादेशश्चेति। अन्तोदात्त इति। सूत्रे वध इत्यन्तोदात्तस्योच्चारणादिति भावः। यद्यपि स्वतन्त्रवधेरेव \`घञर्थे कविधान'मित्येव सिध्यति तथाप्यनुपसर्गादिति विशेषं वक्तुमिदम्। वस्तुतो वधिः स्वतन्त्रो नास्त्येवेति शब्देन्दुशेखरे। वधेन दस्युमिति। ऋग्वेदस्थोऽयं मन्त्रः स्वरप्रदर्शनाय पठितः। घात इति। \`हनस्तोऽचिण्णलो'रिति तत्वम्। \`चजो'रिति कुत्वम्।



 (71) मूर्तौ घनः ।3।3।77।

 मूर्तौ घनः। अभ्रघन इति। अभ्रस्य काठिन्यमित्यर्थः, भाव इत्यनुवृत्तेः। कथमिति। सैन्धवकाठिन्यस्यानयनाऽन्वयाऽसंभवादिति भावः। समाधत्ते-- धर्मशब्देनेति।



 (72) अन्तर्घनो देशे ।3।3।78।

 अन्तर्घनो देशे। देशविशेषे वाच्ये अन्तरित्युपपदे हन्तेरप्प्रकृतेर्घनादेशश्चेत्यर्थः। निपातनात् \`पूर्वपदात्संज्ञाया'मिति णत्वाऽभावः।



 (73) अगारैकदेशे प्रघणः प्रघाणश्च ।3।3।79।

 अगारैकदेसे। अगारैकदेशशब्देन अगारैकदेशविशेषो विवक्षितः, व्याख्यानात्। तदाह-- द्वारैकदेश इत्यादि। प्रकोष्ठौ दीर्घचतुरश्रघिष्ण्यौ, तौ अलिन्दनामानौ प्रवेशयोग्यौ।



 (74) उद्धनोऽत्याधानम् ।3।3।80।

 उद्धनोऽत्याधानम्। अत्याधानं चेदुत्पूर्वाद्धन्तेरप्। हस्य घत्वे च \`उद्धन' इति निपात्यते इत्यर्थः।



 (75) अपघनोऽङ्गम् ।3।3।81।

 अपघोनऽङ्गम्। अङ्गं वाच्यं चेदपपूर्वाद्धन्तेरप्। हस्य घत्वे चाऽपघन इति निपात्यत इत्यर्थः। पाणिः पादश्चेति। अत्र व्याख्यानमेव शरणम्। करणे इति। अपहन्यतेऽनेनेति करणव्युत्पत्तेरिति भावः।



 (76) करणेऽयोविद्रुषु ।3।3।82।

 करणेऽयो। अयस्, वि, द्रु एषां द्वन्द्वः। द्रुघन इति। असंज्ञात्वात् \`पूर्वपदात्संज्ञाया'मिति न णत्वमिति भावः। संज्ञात्वमते आह-- द्रुघण इति।



 (77) स्तम्बे क च ।3।3।83।

 स्तम्बे क च । केति लुप्तप्रथमाकम्। अप् च पक्षे इति अप्संबद्धस्यैव घनादेशस्यानुवृत्तेरिति भावः। स्तम्बघ्न इति। कप्रत्यये सति \`गमहने'त्युपधालोपः। स्तम्बघात इति। घञि \`चजो'रिति कुत्वम्।



 (78) परौ घः ।3।3।84।

 परौ घः। \`करणे हन' इति, अबिति चानुवर्तते। तदाह-- परौ हन्तेरिति।



 (79) परेश्च घाङ्कयोः ।8।2।22।

 परेश्च घाङ्कयोः। रेफस्य लो वेति। \`कृपो रो लः' इत्यतो \`रो ल' इति, \`अचि विभाषा' इत्यतो विभाषेति चानुवर्तत इति भावः। ननु \`कृत्रिमाऽकृत्रिमयोः कृत्रिमे कार्यसंप्रत्ययः' इति न्यायादिह घसंज्ञकयोस्तरप्तमपोरेव ग्रहणं स्यान्नतु घशब्दस्य, \`स्वं रूपं शब्दस्ये'त्यत्राऽशब्दसंज्ञेति पर्युदासाच्चेत्यत आह-- इहेति।



 (80) उपघ्न आश्रये ।3।3।85।

 उपघ्न आश्रये। उपघ्न आश्रये गम्ये उपघ्न इति निपात्यते इत्यर्थः। फलितमाह-- उपपूर्वादिति। लक्ष्यते इति। व्याख्यानादिति भावः।



 (81) सङ्घोद्धौ गणप्रशंसयोः ।3।3।86।

 सङ्घोद्धौ। यथासङ्ख्यमन्वयः। गणे सङ्घ इति, प्रंशसायामुद्ध इति निपात्यते इत्यर्थः। सम्, उत्, अनयोरुपपदयोः हन्तेरप्प्रत्ययष्टिलोपो घत्वं च निपात्यते इति यावत्। संहननमिति। मेलनमित्यर्थः, उपसर्गवशात्। गत्यर्थानामिति। \`सर्वे गत्यर्था ज्ञानार्थाः' इति न्यायादिति भावः।



 (82) निघो निमितम् ।3।3।87।

 निघो । निमितं वाच्यं चेन्निघ इति निपात्यते इत्यर्थः। इहाप्यप् टिलोपो घत्वं च निपात्यते इत्यर्थः। निमितशब्दं व्याचष्टे-- समन्तादित्यादि। निः - समन्तादित्यर्थे। अव्यययानामनेकार्थत्वादिति भावः। निर्विशेषमिति। इह \`नी'त्यव्ययं निर्विशेषे, हन्तिर्ज्ञानार्थे इति भावः। समेति। समौ आरोहपरिणाहौ = औन्नत्यस्थौल्ये येषामिति विग्रहः।



 (83) ड्वितः क्रिः ।3।3।88।

 ड्वितः क्रिः। डुरिद्यस्य स ड्वित्तस्मात्‌, क्त्रिप्रत्ययः स्यादित्यर्थः। ककार इत्। भाव एवेति। अत् भावे इत्येवानुवर्तते, न तु \`अकर्तरि च कारके' इत्यपीति भावः। स्वभावादिति। पाकादिना निर्वृत्तमित्यर्थे पक्त्रममित्यादौ क्त्रिप्रत्ययान्तानां पाकादिष्वेव लोके प्रयोगदर्शनादिति भावः। क्रर्मेम्नित्यम्। चतुर्थस्य चतुर्थपादे इदं सूत्रम्। मप् नित्यमिति छेदः। निर्वृत्ते इति। \`निर्वृत्तेऽक्षद्यूतादिभ्यः' इत्यतस्तदनुवृत्तेरिति भावः। तद्धितप्रकरणे व्याख्यातमप्येतदिह स्मरणाय पुनर्व्याख्यातम्। नन्विह नित्यग्रहणं व्यर्थम्। न च \`समर्थानां प्रथमाद्वे'ति महाविभाषानिवृत्त्यर्थं तदिति वाच्यम्, अत्र हि रनिर्वृत्तग्रहणमनुवर्तते। तथा च निर्वृत्तार्थविवक्षायां क्त्रिप्रत्ययान्तान्मप्प्रत्ययस्य नित्यतया पक्त्र्यादिना निर्वृत्तमिति वाक्यनिवृत्तावपि पाकोऽस्तीत्यादिवत् \`पक्त्रिरस्ति, भविष्यती'त्याद्यपि प्रसज्येत, तच्चाऽनिष्टम्। क्त्रिप्रत्ययान्तस्य निर्वृत्तार्थाऽविवक्षायामपि सर्वदा मप्प्रत्ययशिरस्कताया एवेष्टत्वादित्यत आह-- नित्यग्रहणादिति। न हि महाविभाषानिवृत्त्यर्थं नित्यग्रहणम्। \`निर्वृत्तेऽक्षद्यूतादिभ्यः क्त्रेस्तु मप्' इत्येकसूत्रत्वेनैव सिद्धे पृथग्योगकरणादेव महाविभाषानिवृत्तिसिद्धेः। तथा च नित्यग्रहणसामर्थ्यान्नित्यमिति योगान्तरं विज्ञायते। तथा च निर्वृत्ते इति निवृत्तम्। तथा च \`क्त्रिप्रत्ययान्तो निर्वृत्तार्थयोगे च सर्वदा मप्प्रत्ययान्त एव स्या'दिति लब्यते। एवं च क्त्रिप्रत्ययो मप्प्रत्ययं विना केवलः क्वापि न प्रयुज्यते इति लभ्यत इत्यर्तः। एतच्च भाष्ये स्पष्टम्। अत एवेति। क्त्रिप्रत्ययस्य मप्प्रत्ययं विना प्रयोगाऽभावात् \`पक्त्र्या निर्वृत्त'मिति स्वपदविग्रहो नास्ति, किन्तु पाकेन निर्वृत्तमित्यस्वपदविग्रह इत्यर्थ-। उप्त्रिममिति। कित्त्वाद्वचिस्वपीति संप्रसारणमिति भावः।



 (84) ट्वितोऽथुच् ।3।3।89।

 ट्वितोऽथुच्। अथुजिति छेदः। टु इद्यस्येति विग्रहः। श्वयथुरिति। \`टु ओ श्विगतिवृद्ध्यो'रित्यस्य रूपम्।



 (85) यजयाचयतविच्छप्रच्छरक्षो नङ् ।3।3।90।

 यजयाच। \`अकर्तरि च कारके' इति, भाव इति चानुवर्तते। याच्ञेति। नस्य श्चुत्वेन ञः। विश्न इति। विच्छेर्नङ्। \`च्छ्वो'रिति शः। एवं प्रच्छेर्नङि रूपम्। \`ग्रहिज्ये'ति संप्रसारममाशङ्क्याह--- प्रश्ने चेति। ननु संप्रसारणाऽभावे ङित्त्वं व्यर्थमित्यत आह-- ङित्त्वं त्विति।



 (86) स्वपो नन् ।3।3।91।

 स्वपो नन्। नकारो नित्स्वरार्थः।



 (87) उपसर्गे घोः किः ।3।3।92।

 उपसर्गे घोः किः। भावे अकर्तरि च कारके। कित्त्वमातो लोपार्थम्। प्रधिरिति। धाञो रूपम्। उपाधीयते इति। स्वनिष्टधर्मोऽन्यत्राऽऽसज्यते इत्यर्थः।



 (88) कर्मण्यधिकरणे च ।3।3।93।

 कर्मण्यधिकरणे च। इह कर्म उपपदम्, अधिकरणमर्थः, व्याख्यानात्। तदाह-- कर्मण्युपपद इत्यादि।



 (89) स्त्रियां क्तिन् ।3।3।94।

 स्त्रियां क्तिन्। \`कृत्यल्युटो बहुलमित्यतः प्राक् स्त्रियामित्यधिक्रियते। स्त्रीलिङ्ग इति। स्त्रीत्वविशिष्टे भावे, अकर्तरि च कारके इत्यर्थः। धातुमात्रादयं क्तिन्। घञोऽपवाद इति। \`हलश्चे'ति वक्ष्माणघञोऽपवाद इत्यर्थः। एवं च स्त्रीत्वविशिष्टे भावादौ क्तिनेव। घञ् तु पुंस्त्वविशिष्टभावादाविति लभ्यते। वाऽसरूपविधिर्नाऽत्र प्रवर्तते, \`अस्त्रिया'मित्युक्तेः। ननु तर्हि इकारान्तात्, ऋकारान्तात् , उकारान्ताच्च स्त्रीत्वविशिष्टे भावादौ \`एर'जिति \`ऋदोर'बिति च अजपावेव क्तिनं बाधित्वा स्यातां, विशेषविहितत्वात्। स्त्रियां वाऽसरूपविध्यभावाच्चेत्यत आह-- अजपौ त्विति। तौ तु पुंस्त्वविशिष्टे भावादौ सावकाशाविति भावः। स्फातिरिति। \`लोपो व्यो'रिति यलोपः। \`तितुत्रे'ति नेट्। प्रामादिकमिति। \`स्फायः स्फी निष्ठाया'मिति स्फीभावस्य निष्ठायामेव प्रवृत्तेरिति भावः। कथंचित्समाधत्ते-- क्तान्तादिति। स्फायेः क्तप्रत्यये स्फीभावे स्फीतशब्दः। स्फीतस्याख्यानं क्रिया वा स्फीतिः। \`तत्करोति तदाचष्टे' इति णिच्, अल्लोपः। \`अच इः' इति भावे इप्रत्ययः। स्फीति कामयते इति स्फीतिकाम इति वा कतंचित्समाधेयमिति भावः। श्रुयजीषिस्तुभ्य करणे। वार्तिकम्। एभ्यश्चतुर्भ्यः करणे स्त्रियां क्तिन्नित्यर्थः। श्रुधातोः, स्तुधातोश्च \`एर'जिति \`ओर'बिति च प्राप्ते, यजीष्योस्तु \`हलश्चे'ति घञि च प्राप्ते वचनम्। भावे , कर्तृव्यतिरिक्तकारके च सर्वत्र प्राप्ते करणग्रहणम्। इष्टिरिति। यजेः \`वचिस्वपी'ति संप्रसारणम्। ब्रश्चादिना षत्वम्। ऋल्वादिभ्य इति। ऋकारान्ताल्ल्वादिब्यश्च पर इत्यर्थः। तेनेति। निष्ठावद्वचनेनेत्यर्थः। नत्वमिति। \`रदाभ्यां निष्टातः' इति नत्वस्य प्रकृत्वादिति भावः। कीर्णिरिति। कॄधातोः क्तिनि इत्वे रपरत्वे \`हलि चे'ति दीर्घः। तकारस्य नत्वं, णत्वम्। एवं गधातोः-- गीर्णिः। ल्वादिभ्य उदाहरति-- लूनिरित्यादि। अथ \`प्रह्लन्नि'रित्यत्र उपधाह्रस्वं साधयति-- ह्लाद इतीति। \`ह्लादौ निष्ठाया'मित्युपधाह्रस्वविधौ  ह्लाद' इति योगविभागादनिष्ठायामपि क्वचिद्ध्रस्व इति भावः। भाष्ये तु नैतद्दृष्टम्। अथ चरेः फलेश्च क्तिनि अकारस्य उत्वं स्मारयति-- ति चेति। \`चरफलोश्चट, \`उत्परस्याऽतः' इत्युत्तरमिदं सूत्रम्। तादौ प्रत्यये परे चरफलोरत उकारः स्यादिति व्याख्यातं यङ्लुक्प्रकरणे। चूर्तिरिति। चरेः क्तिनि अकारस्य उत्वे \`हलि चे'ति दीर्घः। फुल्तिरिति। फलेः क्तिनि उत्वे रूपम्। रेफवान्तत्वाऽभावान्न दीर्घः। उभयत्रापि \`तितुत्रे'ति नेट्। सम्पदादिभ्यः क्विप्। वार्तिकम्। \`भावे अकर्तरि च कारके स्त्रिया'मिति शेषः। ननु अस्त्रियामिति निषेधेन वाऽसरूपविधेरभावात् क्विपाऽनेन क्तिनो बाधात् संपत्तिरित्यादि कथमित्यत आह--- क्तिन्नपीष्यते इति। \`कृत्यल्युटो बहुल'मिति बहुलग्रहणेन सिद्धमित्याहुः। भाष्ये तु नैतद्दृश्यते।



 (90) स्थागापापचो भावे ।3।3।95।

 स्थागापा। क्तिन् स्यादिति। क्विप्तु अस्वरितत्वान्नानुव्रतत इति भावः। अङ इति। स्थादिभ्यस्त्रिभ्यः' \`आतश्चोपसर्गे' इति वक्ष्यमाणस्य, पचेस्तु \`षिद्भदादिभ्यः' इति विहितस्याऽङ्प्रत्ययस्यापवाद इत्यर्थः। प्रस्थितिरित्यादि। \`द्यतिस्यतिमास्था'मिति इत्वम्। \`घुमास्थागापे'ति च ईत्त्वम्। कथमिति। \`स्थागापे ति क्तिना \`आतश्चोपसर्गे' इति वक्ष्यमाणस्य अङो बाधादिति भावः। समाधत्ते--व्यवस्थायामितीत्यादि। ऊतियूति। एते स्त्रियां क्तिन्नन्ता निपात्यन्त इत्यर्थः। ऊठिति। अकारवकारयोरित्यर्थः। ननु \`स्त्रियां क्ति'न्नित्येव सिद्धे किमर्थमिदमूतिग्रहणमित्यत आह-- स्वरार्थमिति। कः स्वर इत्यत आह-- उदात्त इतीति। \`मन्त्रे वृषेषपचमनविदभूवीरा उदात्तः' इति पूर्वरूत्रस्थमुदात्तग्रहणमेकवचनान्ततया विपरिणतमिहानुवर्तत इत्यर्थः। तथा च क्तिन उदात्तत्वं लभ्यते। अन्यथा \`ञ्नित्यादिर्नित्य'मिति प्रकृतेरुदात्तत्वं स्यादित्यर्थः। अनयोरिति। युधातोर्जुधातोश्चेत्यर्थः। स्यतेरिति। \`षोऽन्तकर्मणी'त्यस्मात्-- क्तिनि सातिरिति रूपमित्यर्थः। \`आदेचः' इत्यात्त्वम्। तत्र \`द्यतिस्यतिमास्थामित्त किती'ति इत्त्वमाशङ्क्याह-- इह इत्त्वाभाव इति। सनधातोर्वा सातीति निपातनमित्याह-- सनोतेर्वेति। सनेर्वा क्तिनि \`जनसने'त्यात्वे कृते सातीति निपातनमित्यर्थः। अत्र \`द्यतिस्यती'तीत्त्वस्याऽप्रसक्तेस्तदभावो न निपात्यते इति लाघवमिति भावः। ननु सनोतेः स्त्रियां क्तिनि सातीति रूपसिद्धेः किमर्थमिह सातीति निपातनमित्यत आह-- स्वरार्थमिति। \`मन्त्रे वृषे'ति पूर्वसूत्रादुदात्तग्रहणाऽनुवृत्तेः क्तिन उदात्तत्वं सिध्यति, अन्यथा प्रकृतेरुदात्तत्वं स्यादित्यर्थः। हन्तेरिति। हनः क्तिनि नकारस्य निपातनादित्त्वे आद्गुणे हेतिरिति रूपम्। हिनोतेरिति। हिधातोः क्तिनि तु \`क्ङिति चे'ति निषेधं बाधित्वा निपातनाद्गुणे रूपमित्यर्थः। कीर्तिरिति। कॄत संशब्दने। स्वार्थिकण्यन्तात् \`ण्यासश्रन्थो यु'जिति युचं बाधित्वा क्तिन्निपात्यते। उदात्तश्च सः।



 (91) वज्रयजोर्भावे क्यप् ।3।3।98।

 वज्रयजोः। पञ्चम्यर्थे षष्ठी। स्त्रियामित्येव। व्रज्येति। \`व्रज गतौ' क्यप्। \`वृजयजो'रिति पाठे \`वृजी वर्जने' इत्यस्मात् क्यप्, वृज्या। इज्येति। \`वचिस्वपी'ति संप्रसारणम्।



 (92) संज्ञायां समजनिषदनिपतमनविदषुञ्‌शीङ्‌भृञिणः ।3।3।99।

 संज्ञायां समज। समज, निषद, निपत, मन , विद, षुञ्, शीङ्, भृञ्, इण्, एषां नवानां समाहारद्वन्द्वात्पञ्चमी। \`अजेर्व्यघञपो'रिति प्राप्ते आह-- अजेः क्यपीति। समजन्तीति। सङ्घीभवन्तीत्यर्थः। समज्येति। संपूर्वादजेः क्यप्। \`समज्या तु सभा गोष्ठी' त्यमरः। निषद्येति। निपूर्वात्सदेः क्यप्। \`सदिरप्रते'रिति षत्वम्। \`आपणस्तु निषद्याया'मित्यमरः। निपत्येति। निपूर्वात्पतेः क्यप्। पिच्छिलेति। निम्नोन्नता भूमिरित्यर्थः। गलेति। \`पश्चाद्ग्रीवा शिरा मन्ये'त्यमरः। विद्येति। वेदशास्त्रादिरित्यर्थः। सुत्येति। सोमेज्या। षुञः क्यप्। तुक्। इत्याशिबिकेति। कोशो मृग्यः।



 (93) कृञः श च ।3।3।100।

 कृञः श च। चात् क्यप्। \`शे'ति लुप्तप्रथमाकम्। कृञः शः स्यात् क्यप् चेति प्रतीयमानोऽर्थः। एवं सति कृतिरित क्तिन्न स्यात्, स्त्रियां वाऽसरूपविध्यभावात्। तत्राह-- कृञ इति योगविभाग इति। तत्र क्यबित्यनुवृत्तिं मत्वाह-- क्यप् स्यादिति। कृत्येति। कृञः क्यपि तुक्। \`श चे'ति द्वितीयखण्डोऽयम्। चात्क्तिन्निति।क्यपः पूर्वेणैव खण्डेन सिद्धत्वादिति भावः। क्रियेति। कृञः शः। \`रिङ्शयग्लिङ्क्षु' इति रिङ्। शित्त्वेन सार्वधातुकतया ङित्त्वान्न गुणः। इयङिति भावः।



 (94) इच्छा ।3।3।101।

 इच्छा। भावे श इति। न त्वकर्तरि कारके चेत्यर्थः,निपातनसामर्थ्यादिति भावः। यगभावश्चेति। अन्यथा शित्त्वेन सार्वधातुकत्वाद्यक् स्यादिति भावः। परिचर्येति। परिपूर्वच्चरेर्भावे शः, यक् च । परिसर्येति। परिपूर्वात्सृधातोः शः,यक् च । अत्र शप्रत्ययस्य शित्त्वेन सार्वधातुकतया ङित्त्वाद्गुणनिषेधमाशङ्क्याह-- अत्र गुणोऽपीति। \`निपात्यते' इति शेषः। हलादिशेषस्तु नाऽत्र प्रवर्तते, तस्य षाष्ठाद्वित्वविषयत्वादित्याहुः। यङन्तात्तु \`अ प्रत्यया'दिति वक्ष्यमाणोऽकारप्रत्ययः। तत्र अतो लोपे यलोपे च अटाटेति बोध्यम्। जागर्तेरकारो वेति। \`भावे वक्तव्य'इति शेषः। अकारप्रत्यये उदाहरति-- जागरेति। आर्द्धातुकलक्षणो गुणः। शप्रत्यये उदाहरति-- जागर्येति। शित्त्वेन सार्वधातुकत्वाद्यक्। \`जाग्रोऽविचिण्णल्ङित्सु' इति च गुणः।



 (95) अ प्रत्ययात् ।3।3।102।

 अ प्रत्ययात्। \`अ' इति लुप्तप्रथमाकम्। भावे, अकर्तरि च कारके इत्येव।



 (96) गुरोश्च हलः ।3।3।103।

 गुरोश्च हलः । धातोरित्यनुवृत्तं हला विशेष्यते। तदन्तविधिः। हलन्तधातोर्गुरुत्वाऽसंभवाद्गुरुमान् लक्ष्यते। तदाह-- गुरुमत इति। भावे अकर्तरि च कारके इत्येव। निष्ठायामिति। निष्ठायां परतो यः सेट्, तस्मादेव गुरुमतो हलन्तादकारप्रत्यय इत्यर्थ-। आप्तिरिति। आब्धातोर्निष्ठायां सेट्त्वाऽभावान्नायमकारप्रत्ययः, किन्तु क्तिनेवेति भावः। दिप्तीरित्यत्र इटमाशङ्क्याह-- तितुत्रेति। तितुत्रेष्विति। \`तितुत्रतथसिसु इति सूत्रे अग्रहादीनामिति वाच्यमित्यर्थः। निगृहीतिरिति। इटि \`ग्रहोऽलिटी'ति दीर्घः। \`ग्रहिज्ये'ति संप्रसारणम्। निगृहीतिः उपस्निहितिः निकुचितिः निपठितिरिति ग्रहादयो भाष्ये स्थिताः।



 (97) षिद्भिदादिभ्योऽङ् ।3।3।104।

 षिद्भिदादिभ्योऽङ्। भावे अकर्तरि च कारके इत्येव। जरेति। ङित्त्वलक्षणं गुणनिषेधं बाधित्वा \`ऋदृशोऽङी'ति गुणः। विदारण इति। इदमपि वार्तिकम्। विदारणम्--- ऊर्ध्वविदलनम्। तस्मिन्नेवार्थे भिदेत्यङन्तमित्यर्थः। \[छिदा द्वैधीकरण इति। इदमपि वार्तिकम्। यथाकथंचित्तिर्यगतिर्यग्वा द्वैधीभावे एव छिदेत्यङन्तमित्यर्थः। छित्तिरित्यस्य विवरणं-- छित्तिश्छिद्रमिति। भिदिर् विदारणे, छिदिर् द्वैधीकरणे, विद ज्ञाने, क्षिप प्रेरणे, गुह संवरणे, डु धाञ् धारणपोषणयोः, मिथृ मेथृ हिंसासेचनयोः, ऋ गतौ, हृञ् हरणे, क्षि क्षये क्षि निवासगत्योः, तॄ प्लवनतरणयोः, धृञ् धारणे, लिख अक्षरविन्यासे, चुद प्रेरणे, पीड अवगाहने, टु वप् बीजसन्ताने, कॄ विक्षेपे, वस निवासे, मृजू शुद्धौ, कृप कृपायामिति भिदादिगण। गुहा गिर्योषध्योरिति। वार्तिकम्। गूढिरिति। क्तिनि ढत्वधत्वष्टुत्वढलोपदीर्घाः। आरा हारा कारा तारा धारा। अत्रेति। ऋ, हृ, कॄ, तॄ, धृञ्, एभ्योऽहि \`ऋदृशोऽङि गुणः' इति गुणे उपधाया दीर्घत्वं चेत्यर्थः। आरा शस्त्र्यामिति। वार्तिकम्। शस्त्री प्रतोदः, तस्यामेव आरेत्यङन्तमित्यर्थः। ननु ऋधातोः क्तिनि ऋतिरित्येवोचितम्, न त्वार्तिरित्यत आह-- आङोऽर्तेश्चेति। आङ्पूर्वादृधातोः क्तिनि \`उपसर्गादृति धातौ' इति वृद्धिरेकादेश इत्यर्थः। रेखा लेखेति। गणसूत्रम्। गुण इति। लिखेरङि उपधागुणः, लकारस्य रेफसश्चेत्यर्थः। चूडेति। गणसूत्रम्। धारा प्रपातिति। वार्तिकम्। द्रवद्रव्यप्रपातने विज्ञेयम्।



 (98) चिन्तिपूजिकथिकुम्बचर्चश्च ।33।105।

 चिन्तिपूजि। एते चुरादयः। तेभ्यो \`ण्यासस्रन्थो यु'जिति प्राप्ते अङ्विधिः। तदाह-- युचोऽपवाद इति। चिन्तेत्यादौ अङि णिलोपः। चकारोऽनुक्तसमुच्चयार्थः। अतस्तोलयतेरपि सङ्ग्रहः। \[तदाह-- चात्तुलेति\]।



 (99) आतश्चोपसर्गे ।3।3।106।

 आतश्चोपसर्गे। अङ् स्यादिति। उपसर्गे उपपदे आदन्ताद्धातोरङ् स्याद्भावे अकर्तरि च कारके इत्यर्थः। प्रदेति। प्रपूर्वाद्दाधातोरङ्। \`आतो लोप इति चे'त्याल्लोपः। एवमुपदा। ननु श्रदिति अन्तरिति च अव्ययपूर्वाद्धाञः कथमङ्, तयोरुपसर्गत्वाऽभावादित्यत आह-- श्रदन्तरोरुपसर्गवदिति। \`श्रच्छब्दस्य अङ्विधौ उपसर्गत्वं वाच्य'मिति , \`अन्तस्शब्दस्याङ्किविधिणत्वेषूपसर्गत्वं वाच्य'मिति च वार्तिकात्तयोरुपसर्गत्वात्तत्पूर्वकादादन्ताद्धातोरङ्प्रत्ययात्मककृत्प्रत्ययरूपा वृत्तिरित्यर्थः। वृत्तिरिति। णत्वस्याप्युपलक्षमम्। तेन अन्तर्द्धा अन्तर्द्धिः अन्तर्णयतीत्यादीति दिक्।



 (100) ण्यासश्रन्थो युच् ।3।3।107।

 ण्यास। णि, आस्, श्रन्थ्, एभ्यः स्त्रियां भावादिषु युच्स्यादित्यर्थः। अकारस्येति। \`अ प्रत्यया'दिति विहितस्येत्यर्थः। घट्टिवन्दीति। अण्यन्तत्वाद्युचो विधिः। वेदनेति। लाभार्थद्विदेर्युच्, व्याख्यानात्। \`विद ज्ञाने' इत्यस्य तु वित्तिः। \`विद वेदनाज्ञाननिवासेषु' इति चुरादेस्तु \`ण्यासश्रन्थे' तियुचि वेदनेत्यपि। इषेनिच्छार्थस्येति। \`युज्वक्तब्य' इति शेषः। अन्वेषणेति। मार्गणेत्यर्थः। इच्छायां तु अन्विष्टिः। परेर्वेति। परिपूर्वकादिषेर्युज्वेत्यर्थः। परीष्टिरिति। \`व्रश्चे'ति षः।



 (101) रोगाख्यायां ण्वुल्बहुलम् ।3।3।108।

 रोगाख्यायाम्। स्त्रियामित्येव। \[प्रच्छर्दिकेत्यस्य विवरणं
-- वमिरित। वमनमित्यर्थः। प्रवाहिकेत्यस्य विवरणं -- ग्रहणीति। अतिसारविशेषः। वचिर्चिकेत्यस्य विवरणं-- पामेति। \] क्वचिन्नेति। \`ण्वु'लिति शेषः। बहुलग्रहणादिति भावः। \[अर्देति । अर्तिशब्दस्य \`अर्द हिंसाया'मिति प्रकृतिदर्शनमिदम् \]। शिरोऽर्तिरिति। शिरः पीडेत्यर्थः। \`अर्देः क्तिन्। \`तितुत्रे'ति नेट्। धात्वर्थनिर्देश इति। धात्वर्थे निर्देष्टव्ये धातोः स्वार्थे ण्वुल् बहुलमित्यर्थः। स्त्रियामित्येव। आसिका शायिकेति। आसनं, शयनमित्यर्थः। इक्श्तिपाविति। धातुस्वरूपे निर्देष्टव्ये इक्श्तिपौ वक्तव्यावित्यर्थः। धातुस्वरूपमेव वाच्यमिति फलितम्। पचिः पचतिरिति। पचधातुरित्यर्थः। शित्त्वेन सार्वधातुकत्वाच्छप्। अकर्तृकवाचकत्वेऽपि \`उपसर्गात्सनोतिसुवती'ति निर्देशाच्छबादिविकरणाः। शित्त्वसामर्थ्यादिति तु प्राञ्चः, तन्न, पिबतिः गायतिरित्यादौ पिबाद्यादेशप्रवृत्त्या, आत्वनिवृत्त्या च शित्त्वस्य चरितार्थत्वादित्यलम्। अत् स्त्रियामिति न संबध्यते, व्याख्यानात्। वर्णात्कार इति। वार्तिकम्। निर्देश इत्येवेति। अ, इ, उ इत्यादिवर्णनिर्देशे कर्तव्ये वर्णानुकरणात् अ, इ, उ इत्यादिप्रातिपदिकात्स्वार्थे कारप्रत्ययः स्यादित्यर्थः। अकार इति। अवर्ण इत्यर्थः। इह कारप्रत्ययस्य धातोरविहितत्वेऽपि अधिकारबलात्कृत्संज्ञा। अतः प्रातपदिक्तवात्सुबुत्पत्तिः। ककारस्य नेत्संज्ञा, प्रयोजनाऽभावात्। अनार्द्धधातुकतया \`आकार' इत्यादौ आतो लोपाऽप्रसक्तेः। अनार्द्धधातुकत्वादेव नेट्। बहुलग्रहणानुवृत्तेः क्वचिन्न-- \`अस्य च्वौ' इत्यादौ। ककार इति। कवर्ण इत्यर्थः। प्रकृतावकार उच्चारणार्थः। \`न पुनरन्तरेणाऽचं ब्यञ्जनस्योच्चारणं भवती'ति \`उच्चैरुदात्' इति सूत्रभाष्यात्। क्वचित्सङ्घातादपि कारप्रत्ययः, यथा \`एवकार'इत्यादौ, \`वषट्कार' इति सूत्रनिर्देशात्, \`सर्वे चकाराः प्रत्याख्यायन्ते' इति भाष्याच्च । रादिफ इति। \`वाच्य' इति शेषः। वाऽसरूपविधिना कारप्रत्ययोऽपि । अत्र स्त्रियामित्यस्य अनुवृत्तेरनुभ्यपगमेन अस्त्रियामिति निषेधाऽभावात्। मत्वर्थाच्छ इति। मत्वर्थशब्दात्स्वार्थे छप्रत्ययो वाच्य इत्यर्थः। ननु \`मत्वर्थीय' इत्यत्र कथं \`यस्येति चे'त्यकारलोपः, अतद्धितपर्वात्, अभत्वाच्चेत्यत आह-- बहुलवचनादकारलोप इति। मत्वर्थीय इति। मतोरर्थो यस्य प्रत्यस्य स मत्वर्थः। स एव मत्वर्थीयः। \`तसौ मत्वर्थे' इत्यत्र तु बहुलग्रहणान्न। \`शैषिकान्मतबर्थीया'दित्यत्र भवार्थे गहादित्वाच्छो बोध्य। इणजादिभ्य इति। \`वाच्य' इति शेषः। स्त्रियामित्येव। \[आजिरित्यत्र अजेर्वीभावमाशङ्क्य आह-- बहुलमिति\] । इञ्वापदिभ्य इति। \`वाच्य' इति शेषः। स्त्रियामित्येव। ननु इणोऽनुवृत्त्यैव सिद्धे इञ्ग्रहणमनर्थकमित्यत आह-- स्वरे भेद इति। \`ञ्नित्यादिर्नित्य'मिति स्वरविशेष इञ्विधेः फलमित्यर्थः। इक्कृष्यादिभ्य इति। \`वाच्य' इति शेषः। कृषिरिति। कित्त्वान्न लघूपधुगणः। गिरिरिति। गॄधातोरिक्। कित्त्वान्न गुणः। \`ऋत इद्धातो' रिति इत्त्वे रपरत्वम्।



 (102) संज्ञायाम् ।3।3।109।

 संज्ञायाम्। वरणेति। वरणो वृक्षविशेषः-- \`वारण्यान्यहोमार्थानी'इत्यादौ याज्ञिकानां प्रसिद्धः। \[अभ्यूष इतय्स्य विवरणं-- पूरिकेति। तस्यापि विवरणम्-- अपूपविशेष इति। \`समितावेसने जीरहिङ्गुमारीचयोजिते। घृताक्ते जलसंयुक्ते पीठस्योपरि वेल्लिते। घृतेनवाऽथ तैलेन भर्जिता पूरिका मता' इति। भोजनकौतूहले तल्लक्षणात्।\]।



 (103) विभाषाख्यानपरिप्रश्नयोरिञ्च ।3।3।110।

 विभाषाख्यान। स्त्रियामित्येव। पूर्वं परिप्रश्नः, पश्चादुक्तकथनमाख्यानम्। अल्पाच्तरत्वादाख्यानशब्दस्य पूर्वनिपातः। तदाह-- परिप्रश्न इति। वाऽसरूपविधिना सिद्धे विभाषाग्रहणं व्यर्थमित्यत आह-- विभाषोक्तेरिति। स्त्रियां वाऽसरूपविधेरप्रवृत्त्या विभाषाग्रहणाऽभावे इञ्ण्वुलावेव स्याताम्, न तु प्रत्ययान्तरमित्यर्थः। परिप्रश्ने उदाहरति-- कां त्वमिति। कां त्वं कारिमकार्षीरित्यन्वयः। इञि रूपम्। एवं कारिकामित्यादावपि कांत्वमित्यस्य, कार्षीरित्यस्य चान्वयो बोध्यः। कारिकामिति। ण्वुलि रूपम्। क्रियामित्यत्र \`कृञः श चे'ति शः। कृत्यामित्यत्र \`कृञः श चे'ति चकारात्क्यपि तुक्। कृतिमित्यत्र क्तिन् \`कृञः श चे'ति चकारादित्युक्तम्। आख्याने उदाहरति--- सर्वां कारिमित्यादि। अत्रापि \`सर्वां कारि'मित्यादिपञ्चसु \`सर्वाट मित्यस्य \`अकार्ष'मित्यस्य चान्वयः। एवं गणिमिति। अत्रापि \`कामकार्षीः' सर्वाकार्ष'मिति प्रश्न प्रतिवचनानि योज्यानि। गणधातोरदन्ताच्चुरादिणिजन्तादिञादि। अल्लोपस्य स्थानिवत्त्वान्न वृद्धिः। गणनामिति। \`ण्यासश्रन्थः' इति युच्। अत्र क्तिन् तु न, युचा बाधात्। पचामित्यत्र \`षिद्भदादिभ्यः' इति षित्त्वादङ्। इज्यामित्यत्र \`व्रजयजोर्भावे' इति क्यप्। \`वचिस्वपी'ति संप्रसारणम्। इष्टिरित्यत्र यजेः क्तिन्, व्रश्चेति षः।



 (104) पर्यायाऽर्हणोत्पत्तिषु ण्वुच् ।3।3।111।

 पर्यायार्ह। पर्यायशब्दस्य विवरणं-- परिपाटीति। तस्यापि विवरणं - क्रम इति। परिपूर्वात्पटेः क्रमार्थादिणजादिभ्य इति स्त्रियां भावे इण्। \`कृदिकारादक्तिनः' इति ङीष्। अर्हणमर्ह इति। भावे घञिति भावः। द्योत्येष्विति। भाव एवार्थे प्रत्यय इति भावः। क्रमे उदारति- भवत आसिकेति। आदौ आसनं, ततः शयनं, ततोऽग्रगमनमित्यर्थः।अर्हे उदाहरति-- भवानिति। \`ऋणेट इत्युदाहरणसूचनम्। इक्षुभक्षणमृणत्वेन धारयसीत्यर्थः। \`उत्पत्ता' इत्युदाहरणसूचनम्। उदपादीति। उत्पन्नेत्यर्थः। उत्पूर्वात्पदेः कर्तरि लुङि \`चिण् ते पदः' इति चिण्।



 (105) आक्रोशेनञ्यनिः ।3।3।112।

 आक्रोशे नञ्यनिः। निवृत्तमिति। व्याख्यानादिति भावः। अजीवनिरिति। अजीवमित्यर्थः। अप्रयाणिरिति। अप्रयाणमित्यर्थः। क्तिन् तु न भवति, अनिना बाधात्। स्त्रियां वाऽसरूपविधेरभावात्। विभाषानुऽवृत्तौ क्वचित्क्तन्स्यादिति भावः। इति स्त्र्यधिकारः। कृत्यल्युटो बहुलम्। कृत्यसंज्ञकाः प्रत्ययाः \`तयोरेव कृत्यक्तखलर्थाः' इति भावे कर्मणि च विहिताः। करणे अधिकरणे भावे च ल्युड्विहितः। ततोऽन्यत्रापि कृत्यल्युटः स्युरित्यर्थः। स्नानीयं चूर्णम्। \`करणे अनीय' रिति सिद्धवत्कृत्य ल्युटि उदाहरति-- राज्ञेति। कर्मणि ल्युडिति भावः। नपुंसके भावे क्तः। इदं सूत्रं \`निष्ठे'ति सूत्रप्रस्तावे प्रागेव प्रसङ्गाद्व्याख्यातं मूले। इह तु क्रमप्राप्तत्वात्पुनरुपन्यस्तम्।



 (106) ल्युट् च 3।3।115।

 ल्युट् च। चात् क्तः। नपुंसके भावे इत्येव। ननु \`नपुंसके भावे क्तल्युटौ' इत्येव सिद्धे योगविभागो व्यर्थ इत्यत आह-- योगेति। \`कर्मणि च येने'त्युत्तरसूत्र ल्युट एवानुवृत्त्यर्थः।



 (107) कर्मणि च येन संस्पर्शात्कर्तुः शरीरसुखम् ।3।3।116।

 कर्मणि च येन। संस्पर्शशब्दः कृदन्तः, कृद्योगे कर्तुरिति कर्मणि षष्ठी।येनेति कर्तरि तृतीया। \`उभयप्राप्तौ कर्मणी' ति नियमात्। येन कर्मणेति। कर्तुः शरीरस्येति। शरीरावच्छिन्नस्येत्यर्थः। अर्द्धर्चादित्वाच्छरीरशब्दः पुंलिङ्गोऽपि । तेन \`कर्तृण' इत्येव भाव्यमिति निरस्तम्। ल्युट् स्यादिति। \`भावे नपुंसके' इति शेषः। पूर्वेणेति। \`ल्युट चे'ति पूर्वसूत्रेणेत्यर्थः। नित्येति। उपपदसमासार्थमित्यर्थः। तस्य नित्यत्वात्। पयः पानं सुखमिति। पयसा स्पृश्यमानशरीरावच्छिन्नस्य सुखजनकमित्यर्थः। उदाहरणान्तरमाह--ओदनभोजनं सुखमिति। शङ्कते -- अत्र पानादिति। पानादेव सुखम्, न तु संस्पर्शनेनेत्यर्थः। भोजनादित्यपि द्रष्टव्यम्। अत्र दृष्टान्तमाह- - चन्दनानुलेपनं सुखमितिवदिति। तथा च पयसा ओदनेन च स्वरूपतस्तावद्देदत्तसुखाऽभावात् कथमिदमुदाहरणमिति भावः। समाधत्ते-- सत्यमिति। यत्र संस्पर्शमिति। यत्र स्वरूपसतैव सुखं नोत्पद्यते तादृशविषयोपलक्षणं संस्पर्शग्रहणमित्यर्थः। फलितमाह---यत्रेति। स्पर्शनेन यत्र सुखं, यथा चन्दनानुलेपनं सुखमिति, यत्र संस्पर्शपूर्वकपानदेर्वा सुखम् यथा \`पयः पानं सुख'मित्यादौ , तत्र सर्वत्राऽस्य प्रवृत्तिरित्यर्थः। \[तूलिकाया उत्थानं सुखमिति। अत्र न कर्मोपपदमिति भावः। अग्निकुण्डस्येति। \`शीतकाले' इति शेषः। अत्राग्निकुण्डेन संस्पर्शो नास्ति, दाहप्रसङ्गादिति भावः। ननु \`तूलकाया उत्थान'मित्यादिप्रत्युदाहरणेषु पूर्वसूत्रेण ल्युट् स्यादेवेति \`कर्मणी' त्यादि व्यर्थमित्यत आह--- प्रत्युदाहरणेष्विति। असमास इति। नित्यस्योपपदसमासस्याऽभाव इत्यर्थः\]।



 (108) करणाधिकरणयोश्च ।3।3।117।

 करणाधिकरणयोश्च। अर्थनिर्देशोऽयं, न तूपपदं, व्याख्यानात्। अजपौ परत्वादयं बाधते। तदुक्तं \`अजब्भ्यां स्त्रीखलनाः, स्त्रियाः खलनौ विप्रतिषेधेने'ति । इध्मप्रव्रश्चन इति। प्रवृश्च्यतेऽनेनेत्यर्थे ल्युट्। इध्मस्य प्रव्रश्चन इति विग्रहः। गोदोहनीति। दुह्यतेऽस्यामित्यर्थे ल्युट्। गोर्दोहनीति विग्रहः। खलः प्रागिति। व्याख्यानादिति भावः।



 (109) पुंसि संज्ञायां घः प्रायेण ।3।3।118।

 पुंसि। करणाधिकरणयोरित्येव। पूर्वसूत्रापवादः।



 (110) छादेर्घेऽद्व्युपसर्गस्य ।6।4।96।

 छादेर्घे। \`अद्व्युपसर्गस्ये'ति छेदः। ह्रस्वः स्यादिति। \`खचि ह्रस्वः' इत्यतस्तदनुवृत्तेरिति भावः। \`णिच्प्रकृतिभूतस्य छाद उपधाया'इति शेषः। \`ऊदुपधायाः' इत्यतस्तदनुवृत्तेः। एतेन णेरेव ह्रस्वः, तत्सामर्थ्यात्तस्य लोपो नेति परास्तम्।



 (111) गोचरसंचरवहब्रजव्यजापणनिगमाश्च ।3।3।119।

 गोचर। ननु \`पुंसि संज्ञायां घः' इत्येव सिद्धे किमर्थमिदमित्यत आह-- हलश्चेति वक्ष्यमामस्येति। चात्कष इति। व्याख्यानादिति भावः।



 (112) अवे तॄस्त्रोर्घञ् ।3।3।120।

 अवे तॄस्त्रोः। अवेत्युपसर्गे उपपदे तॄ स्तॄ आभ्यां घञ् स्यात्, पुंसि संज्ञायां प्रायेणेत्यर्थः। घापवाद इति। \`पुंसि संज्ञाया'मिति विहितस्य घस्याऽपवाद इत्यर्थः।



 (113) हलश्च ।3।3।121।

 हलश्च। स्पष्टम्। अध्याय। अधिपूर्वक इङ्,निपूर्वक् इण्, उत्पूर्वको युधातुः, संपूर्वको हृञ्, एते घञन्ता निपात्यन्ते। \`पुंसि संज्ञाया'मिति घापवादः। अवहारेति। अवहारः, आधारः, आवायः, एषां घञन्तानां निपातनस्योपसङ्ख्यानमित्यर्थः।



 (114) उदङ्कोऽनुदके ।3।3।123।

 उदङ्कोऽनुदके। घस्यापवादः। घृतोदङ्क इति। \`चजोः कु घिण्ण्यतो'रिति कुत्वम्।



 (115) जालमानायः ।3।3।124।

 जालमानायः। जालं वाच्यं चेदानाय इति घञन्तमित्यर्थः।



 (116) खनो घ च ।3।3।125।

 खनो घ च। \`घे'ति लुप्तप्रथमाकम्। खनो घञ् स्यात् घश्चेत्यर्थः। नन्वत्र घित्करणं व्यर्थम्, चजोरभावेन कुत्वस्याऽप्रसक्तेरित्याशङ्क्य आह-- घित्करणमिति। भजेर्भग इति। भज्यते इति कर्मणि घः। पदमिति। पद्यते गम्यतेऽनेनेति विग्रहः। खनेरिति। ड, डर, इक, इकबक, एषां चतुर्णां द्वन्द्वः। आख इति। डे रूपम्। आखर इति। डरे रूपम्। उभयत्रापि डित्त्वसामर्थ्याट्टिलोपः। इके उदाहरति--- आखनिक इति। इकबके उदाहरति-- आखनिकबक इति।



 (117) ईषद्दुःसुषुकृच्छ्राऽकृच्छ्रार्थेषु खल् ।3।3।126।

 ईषद्दुःसुषु। निवृत्तमिति। व्याख्यानादिति भावः। तर्हि \`कर्तरि कृ'दिति कर्तरि स्यादित्यत आह-- तयोरेवेति। इह दुरिति कृच्छ्रार्थ एवान्वेति, अकृच्छ्रा्रथे तु ईषदिति, सु इति चान्वेति। योग्यताबलात्। तदेतदाह-- कृच्छ्रे दुष्कर इत्यादिना। भवतेति। \`न लोके'ति षष्ठीनिषेधात्कर्तरि तृतीया। कृच्छ्रेत्यादि किम् ?। ईषत्कार्यम्। अल्पमित्यर्थः। निमीति। निपूर्वो मिञ्, मीनातिः, लीङ्, एषामित्यर्थः। \`मीनातिमिनोतिदीङां ल्यपि च' विभाषा लीयते'रिति प्राप्तमात्त्वं खलचोर्निषिध्यते। खलि उदाहरति-- ईषन्निमय इत्यादि। \`एर'जित्यचि उदाहरति-- निमय इत्यादि।



 (118) उपसर्गात्खल्‌घञोः ।7।1।67।

 उपसर्गात्खल्घञोः। लभेर्नुमिति। \`लभेश्चे'त्यतः \`इदितो नुम्' इत्यतश्च तदनुवृत्तेरिति भावः।



 (119) न सुदुर्भ्यां केवलाभ्याम् ।7।1।68।

 न सुदुर्भ्याम्। \`केवलाभ्याटमित्येतद्व्याचष्टे-- उपसर्गान्तरेति। सुप्रलम्भः अतिदुर्लम्भ इति। अत्र सुदुरोरुपसर्गान्तरसहित्तवात् पूर्वसूत्रप्राप्तस्य न निषेदः। कथं तर्हीति। सुदुरोरुपसर्गान्तरसहितत्वेन नुमोऽनिषेधादिति भावः। समाधत्ते-- यदेति। \`स्वती पूजायाम्' । यदा पूजार्थकाविमौ कर्मप्रवचनीयौ तदा उपसर्गत्वाऽभावान्न सुदुरोरुपसर्गसहितत्वम्। अतो निषेधो भविष्यतीति भावः। सोः पूजार्थतया उपसर्गत्वाऽभावात्पूर्वसूत्रान्न तत्र प्राप्तिरित्यपि बोध्यम्। कर्तृकर्मणोश्च। कर्तृकर्मणोरिति सप्तमी। उपपदयोरिति लभ्यते, व्याख्यानात्। चकारादीषद्दुस्सुष्विति समुच्चीयते। भूकृञोरिति पञ्चम्यर्थे षष्ठी। तदाह-- कर्तृकर्मणोरीषदादिषु चोपपदेष्विति। अत्र कर्तृकर्मणोरन्यतरस्मिन् ईषद्दुःसूनामन्यतमे च इत्युभयस्मिन् समुच्चिते उपपदे इत्यर्थो विवक्षितः। न तु प्रत्येकमुपपदत्वम्, व्याख्यानात्। भाष्ये तथैवोदाहरमाच्च। नेष्यत इति। भूकृञोः, कर्तृकर्मणोरित्यस्य च न यथासङख्यमित्यर्थः। ननु \`कर्तृकर्मणोरन्यतरस्य ईषदादीनामन्यतमस्य च उपपदस्य प्रयोगसंनिपाते कथं पौर्वापर्यमित्यत आह-- कर्तृकर्मणी चेत्यादि। भाष्ये तथैवोदाहरणादिति भावः। च्व्यर्थयोरिति। अभूततद्भाव इत्यर्थः। भूयत इति। भावे लट्। दुराढ़्यम्भवमिति। भावे खल्। अत्राढ्यस्य दुरुपपदस्य भूधातोः प्रागव्यवधानेन प्रयोगः। दुरस्तु ततः प्राक्। दुराढ्यङ्कर इति। अनाढ्यः आढ्यो दुःखेन क्रियते इत्यर्थः। अत्र आढ्यः कर्म उपपदम्। ईषदाढ्यम्भवमित्याद्यप्युहार्यम्। अत्र ईषद्दुस्सूनां व्यवहितत्वात् पूर्वसूत्रेणाऽप्राप्ताविदमारब्धमिति बोध्यम्।



 (120) आतो युच् ।3।3।128।

 आतो युच्। कर्तृकर्मणोरिति नानुवर्तते, अस्वरितत्वात्। ईषदादिषु कृच्छ्राऽकच्छ्रार्थेषूपपदेषु आदन्ताद्धातोर्युच् स्यादित्यर्थः। तयोरेवेति भावे कर्मणि च। खलोऽपवाद इति। वाऽसरूपविधिस्तु न भवति, \`क्तल्युट्तुमुन्‌खलर्थेषु वाऽसरूपविधिर्ने'त्युक्तेः। दुष्पान इति। \`इदुदुपधे'ति षः। भाषायामिति। \`छन्दसि गत्यर्थेभ्यः' \`अन्येभ्योऽपि दृश्यन्ते' इत्युत्तरमिदं वार्तिकम्। ईषद्दुस्सुष्वित्येव। खलोऽपवादः। इति खलर्थाः प्रत्ययाः।



 (121) आवश्यकाऽऽधमर्ण्ययोर्णिनिः ।3।3।170।

 आवश्यकाध। कर्तरि कृदित्येव। अवश्यङ्कारीति। अवश्यमित्यव्ययम्। शतंदायीति। \`अकेनोर्भविष्यदाधमर्ण्ययो'रिति षष्ठी न।



 (122) कृत्याश्च ।3।3।171।

 कृत्याश्चेत्यादि। स्पष्टम्।



 (123) क्तिच्क्तौ च संज्ञायाम् ।3।3।174।

 क्तिच्क्तौ च। आशिषीति। \`आशिषि लिङ्लोटौ' इत्यतस्तदनुवृत्तेरिति भावः। भवतादिति। आशिषि लोट्। भूतिरित्यस्य विवरणमिदम्। कर्तरि क्तिच्।



 (124) न क्तिचि दीर्घश्च ।6।4।39।

 न क्तिचि दीर्घश्च। अनिटामिति। \` अनुदात्तोपदेशे'ति सूत्रमिहानुवर्तते इति भावः। रन्तिरिति। अत्र श्र्युकः किती'त्यस्याऽप्रवृत्तेः \`तितुत्रे'त्येव नेट्। भूतिरित्यत्र तु परत्वात् \`श्र्युकः किती'त्येवोचितम्।



 (125) सनः क्तिचि लोपश्चास्यान्यतरस्याम् ।6।4।45।

 सनः । आत्त्वमिति। \`विड्वनोरनुनासिकस्या'दित्यतस्तदनुवृत्तेरिति भावः। लोपश्चेति। \`अन्त्यस्य नकारस्ये'ति शेषः। क्ते उदाहरष्यन्नाह-- देवा एनं देयासुरिति। आशीर्लिङ्। देवदत्त इति। \`तयोरेवे'ति कर्मणि क्तः। क्तिचा बाधा मा भूदिति क्तविधिः। अन्यथा अपवादेन क्तिचा क्तो बाध्येत। वाऽसरूपविधिस्तु \`स्त्रियां क्तिन्' इत्यतः प्रागेवेति \`प्रैषातिसर्गे' ति सूत्रे भाष्ये स्पष्टम्।



 (126) अलंखल्वोः प्रतिषेधयोः प्राचां क्त्वा ।3।4।18।

 अलंखल्वोः। क्त्वा स्यादिति। भावार्थकोऽयम्, \`अव्ययकृतो भावे' इति वचनात्। एतच्च \`तुमर्थे सेसेने'ति सूत्रे भाष्ये स्पष्टम्। ननु \`उदीचां माङो व्यतीहारे' इत्युत्तरसूत्रे उदीचाङ्ग्रहणादस्य नित्यत्वावश्यकत्वात् प्राचांग्रहणं व्यर्थमित्यत आह-- प्राचाङ्ग्रहणं पूजार्थमिति। न च वाऽसरूपविधिराशङ्क्यः, तस्य \`स्त्रियां क्ति'न्नित्यतः प्रागेव प्रवृत्तेरुक्तत्वात्। \`अलंरोदनेने'त्यादि तु बहुलग्रहणात्समाधेयमित्यलम्। उपपदसमासे ल्यपमाशङ्क्य आह-- अमैवाव्ययेनेति। अलं दत्त्वेति। दानेन किञ्चिदपि साध्यं नास्तीत्यर्थः। ईत्त्वं स्मारयति-- घुमास्थेति। पीत्वा खल्विति। पानेन साध्यं नास्तीत्यर्थः।



 (127) उदीचां माङो व्यतीहारे ।3।4।19।

 उदीचां माङो। व्यतीहारो = विनिमयः। \`समानकर्तृकयोः पूर्वकाले' इत्यनेन सिद्धिमाशङ्क्य आह-- अपूर्वकालार्थमिति।



 (128) मयतेरिदन्यतरस्याम् ।6।4।70।

 मयतेरिदन्यतरस्याम्। \`वाऽन्यस्य संयोगादेः' इत्यतो वेति, \`न ल्यपी' त्यतो ल्यपीति चानुवर्तते इति भावः। अपमित्य याचत इति। त्वया गौर्दत्ता चेन्मया महिषो दीयते इत्येवं विनिमयं कर्तुं गां याचते इत्यर्थः। इह विनिमयस्य पूर्वकालिकत्वाऽभावात् \`समानकर्तकयो'रित्यस्य न प्राप्तिः। प्रत्युत याचनाया एव पूर्वकालिकत्वाद्याचेः क्त्वाप्राप्तिः। गतिसमासे क्त्वो ल्यप्। इत्वं। तुक्। अपमायेति। इत्त्वाऽबावे रूपम्। \`ईद्यती'ति ईत्वं तु न, \`न ल्यपी'ति इति निषेधात्। उदीचाङ्ग्रहणादिति। तेन मेङः क्त्वाप्रत्ययस्य विकल्पलाभात्तदभावे याचेः पूर्वकालक्रियावृत्तित्वात्समानकर्तृकयोरिति क्त्वेति भावः।



 (129) परावरयोगे च ।3।4।20।

 परावरयोगे च । परावरयोर्योगे इति विग्रहः। योगशब्दस्य प्रत्येकमन्वयः। परयोगे अवरयोगे च क्त्वेति लभ्यते। परेण कस्य योग इत्याकाङ्क्षायामवरस्येति लभ्यते। अवरेण कस्य योग इत्याङ्क्षायां परस्येति लभ्यते। तदाह-- परेण पूर्वस्येति। अवरस्येत्यर्थः। पराऽवरशब्दौ हि क्रमाद्व्यवहिताऽव्यवहितदेशवृत्तिवाचिनौ। क्त्वा स्यादिति। \`अव्ययकृतो भावे' इति वचनादयमपि भावार्थक एव। अवरस्यपरयोगे उदाहरति-- प्राप्य नदीं पर्वत इति। विन्ध्यपर्वताद्दक्षिणदेशे निवसतो विन्ध्यं गङ्गां च नदीमधिकृत्य प्रवृत्तमिदं वाक्यम्। विन्ध्यस्योत्तरत एव हि गङ्गा। तथा च दक्षिणदेशस्थानां गङ्गोत्तरणेन विना विन्ध्यव्यवहिता गङ्गा। दक्षिणदेशीयापेक्षया अव्यवहितस्य विन्ध्यस्य दाक्षिणात्यापेक्षया व्यवहितया गङ्गया योगो गम्यते। तदाह-- परनदीयोगोऽत्रेति। अथाऽपरेण परस्य योगे उदाहरति-- अतिक्रम्येति। दाक्षइणात्यानामव्यवहतिविन्ध्यपर्वतातिक्रमेणैव व्यवहिता गङ्गा प्राप्यत्वेन स्थितेत्यर्थः। अत्राऽव्यवहितेन विन्ध्येन दाक्षिणात्यापेक्षया व्यवहिताया गङ्गाया योगो गम्यते। तदाह-- अवरपर्वतेत्यादि। इह अप्राप्तेतिक्रमणस्य च विन्ध्यस्थितिपूर्वकालकत्वाऽभावात् \`समानक्रतृकयोः पूर्वे'त्यस्य न प्राप्तिः।



 (130) समानकर्तृकयोः पूर्वकाले ।3।4।21।

 समानकर्तृकयोः । \`समानकर्तृकयो'रिति निर्धारणे षष्ठी। पूर्वकाले इत्यस्य पूर्वकालके धात्वर्थे इत्यर्थः। \`विद्यमाना'दिति शेषः। क्त्वा स्यादिति। अव्ययकृत्त्वाद्भावार्थकोऽयम्। भुक्त्वा ब्रजतीति। पूर्वकालिकाद्भोजनादुत्तरकालिकं व्रजनमित्यर्थः। द्वित्वमिति। समानकर्त्तृकयोरिति द्वित्वमविवक्षितमिति भावः। स्नात्वेति। स्नानभोजनपानोत्तरकालिकं ब्रजनमित्यर्थः। अत्र व्रजनापेक्षया स्नानादीनां बहूनां पूर्वकालिकत्वेऽपि क्त्वेति भावः। एतच्च भाष्ये स्पष्टम्। \`पूर्वं भुङ्क्ते ततो व्रजती'त्यत्र तु पूर्वशब्देनैव पूर्वत्वस्यावगमात् \`उक्तार्थानामप्रयोगः' इति न्यायान्न क्त्वा। \`पूर्वं भुक्त्वा ततो व्रजती'त्यत्र तु न क्रिययोः पौर्वापर्यं, किंतु कर्त्रेरेव। अन्येभ्यो भोक्तृभ्यः पूर्वं भुक्त्वा पश्चद्व्रजत्यन्येभ्यो भोक्तृब्य इत्यर्थः। \`आस्यते भोक्तु'मित्यत्र तु वाऽसरूपविधिना लडिति भाष्यादौ विस्तरः। नमधातोः क्त्वाप्रत्ययेआह-- अनुदात्तेतीति। स्वरतिसूतिसूयतिधूञ्भ्यः क्त्वाप्रत्ययस्य \`श्र्युकः किती'ति निषेधं बाधित्वा \`स्वरतिसूतिसूयती'ति इड्विकल्पमाशङ्क्याह--- स्वरत्यादेरितिष। \`आर्द्धधातुकस्ये'डित्यादेरिड्विधिकाण्डात्प्राक् \`नेड्वशि कृती'त्यादेरिण्निषेधकाण्स्यारम्भसामर्थ्यादिह पूर्वविप्रतिषेधमाश्रित्य \`श्र्युकः किती'ति इण्निषेध एव प्रवर्तते इति भावः।



 (131) क्त्वि स्कन्दिस्यन्दोः ।6।4।31।

 क्त्वि स्कन्दि। नलोपो नेति। \`श्नान्नलोपः' इत्यतो \`नलोप' इति, \`नाञ्चेः पूजाया'मित्यतो नेति चानुवर्तते इति भावः। क्त्वीति। क्त्वाशब्दस्य सप्तम्येकवचनम्। \`आत' इति योगविभागादाल्लोपः। स्कन्त्त्वेति। स्कन्दिर्‌धातो रूपम्। अनुदात्तोपदेशत्वान्नेट्। स्यन्दूधातोः क्त्वाप्रत्यये आह-- ऊदित्त्वादिड्वेति।



 (132) न क्त्वा सेट्।1।2।18।

 न क्त्वा सेट्। किन्नेति। \`असंयोगाल्लिट कि'दित्यतः किदित्यनुवृत्तेरिति भावः। शयित्वेति। कित्त्वाऽभावान्न गुणनिषेधः।



 (133) मृडमृदगुधकुषक्लिशवदवसः क्त्वा ।1।2।7।

 मृडमृद। \`न क्त्वा से'डिति निषेधस्यापवादः। मृडित्वेति। कित्त्वान्न लघूपधगुणः। मृदित्वेत्याद्यप्युदाहार्यम्। क्लिश इति। \`क्लिश हिंसाया'दिवादौ। ततः क्त्वाप्रत्ययस्य \`क्लिशः क्त्वानिष्ठयो'रिति वेडित्यर्थः। \`क्लिशू विवाधने' इत्यस् तु ऊदित्त्वाद्वेट्। उदित्वेति। वदधातोः क्त्वाप्रत्ययः। \`वचिस्वपी'ति संप्रसारणम्। उषित्वेति। वसधातोः क्त्वा। \`वसतिक्षुधो'रिति इट्। संप्रसारणम्। \`शासिवसी'ति षः। रुदविदे'ति कित्त्वमिति। \`न क्त्वा से'डिति निषेधस्यापवाद इति भावः।



 (134) नोपधात्थफान्ताद्वा ।1।2।23।

 नोपधात्थफान्ताद्वा। थफौ अन्तौ यस्येति विग्रहः। \`न क्त्वा से'डिति नित्यनिषेधे प्राप्ते विकल्पोऽयम्। कित्त्वे सति नलोपः। तदभावे तु नेति मत्वाह-- श्रथित्वेत्यादि। कोथित्वा रेफित्वेति। कुथ पूतीभावे, रिफ कत्थनयुद्धहिंसादानेषु। इह \`रलो व्युपधा'दिति विकल्पोऽपि न भवति, नोपधग्रहणसामर्थ्यात्।



 (135) वञ्चिलुञ्च्यृतश्च ।1।2।24।

 वञ्चिलुञ्च्यृतश्च। \` न क्त्वा से'डित्यस्यापवादः। कित्त्वविकल्पान्नलोपविकल्पः। ऋतेरुदाहरति-- ऋतित्वा अर्तित्वेति। कित्त्वविकल्पाल्लघूपधगुणनिषेधविकल्पः। ऋतिः सौत्रो धातुर्घृणायाम्। तस्यार्द्धधातुकविषये \`धतेरीय'ङित्यस्य विकल्पनात्तदभावे कित्त्वमिह विकल्प्यन्ते।



 (136) तृषिमृषिकृशेः काश्यपस्य ।1।2।25।

 तृषिमृषि। \`न क्त्वा से'डित्यस्याऽपवादः। रल इति। उकारोपधात्, इकारोपधाच्च रलन्ताद्धलादेः परः सन् क्त्वा च सेटौ वा किताविति व्याख्यातं प्राक्। रल-प्रत्या-हारः। वर्तित्वेति। \`वृतु वर्तने इत्यस्य रूपम्। एषित्वेति। इषधातो रूपम्। इह हलादित्वाऽभावान्न कित्त्वविकल्पः, किन्तु \`न क्त्वा से'डिति नित्यमेव कित्त्वाऽभावान्न गुणनिषेधः। वसधातोः क्षुधधातोश्चाऽनुदात्तोपदेशत्वादिण्निषेधे प्राप्ते तदपवादं स्मारयति-- वसतिक्षुधोरिडिति। उषित्वेति। \`मृडमृदे'ति कित्त्वात् \`वचिस्वपी'ति संप्रसारणम्। \`शासिवसी'ति षः। अञ्चधातोः क्त्वाप्रत्ययस्य \`उदितो वे'ति इड्विकल्पे प्राप्ते आह-- अञ्चेः पूजायामिति। गतौ त्विति। तत्र \`उदितो वे'ति वेट्कत्वात्। लुभित्वा लोभित्वेति। व्याकुलीकृत्वेत्यर्थः। \`लुभ विमोहने' तुदादिः। \`विमोहनं व्याकुलीकरण'मिति वृत्तिः। \`रलो व्युपधा'दिति कित्त्वविकल्पः। तत्र \`तीषसहे'ति इङ्‌विकल्पे आह-- लुभो विमोहने इतीडिति। \`नित्य'मिति शेषः। विमोहनार्थाल्लुभः क्त्वानिष्ठयोरिट् स्यान्न तु गार्ध्य इति व्याख्यातं प्राक्। अविमोहने त्विति। गार्ध्ये तु \`तीषसहे'ति इड्विकल्पे लुभित्वेत्यपि भवति। अभिकाङ्क्ष्येत्यर्थः। \`विमोहने तु लुब्ध्वे'त्यपपाठः।



 (137) जॄव्रश्च्योः क्त्वि ।6।4।18।

 जॄव्रश्च्योः क्त्वि। जरीत्वा जरित्वेति। \`श्र्युकः किती'ति निषेधे प्राप्ते विधिः। \`वॄतो वे'ति इटो दीर्घविकल्पः। व्रश्चित्वेति। अत्र ऊदित्त्वादिड्विकल्पे प्राप्ते नित्यमिट्। \`न क्त्वा से'डिति कित्त्वनिषेधान्न संप्रसारणम्।



 (138) उदितो वा ।7।2।56।

 उदितो वा। क्त्व इति। \`जॄव्रश्च्योरिति पूर्वसूत्रात्तदनुवृत्तेरिति भावः । अप्राप्तविभाषेयम्। शमुधातोरिट्‌पक्षे उदाहरति-- शमित्वेति। इडभावे त्वाह--अनुनासिकस्येति। द्यूत्वा देवित्वेति। दिव्धातोरुदित्त्वात् क्त्वायामिड्विकल्पः। इडभावपक्षे \`च्छो'रिति वस्य उठि इकारस्य यणि द्यूत्वेति रूपम्। इट्पक्षे तु \`न क्वा से'डिति कित्त्वनिषेधादुपधागुण इति भावः।



 (139) क्रमश्च क्त्वि ।6।4।18।

 क्रमश्च क्त्वि। \`नोपधायाः' इत्यत उपधाया इति, \`तनोतेर्विभाषे'त्यतो विभाषेति, \`ढ्रलोपे पूर्वस्ये'त्यतो दीर्घ इति, \`अनुनासिक क्वी'त्यतो झल्ग्रहणं चानुवर्तते। तदाह-- क्रम उपधाया इत्यादि। \`अनुनासिकस्य क्वीति नित्ये प्राप्ते विकल्पोऽयम्। क्रान्त्वेति। क्रमुधातोरुदित्तवादिड्‌विकल्पः। दीर्घपक्षे रूपम्।



 (140) जान्तनशां विभाषा ।3।4।32।

 जान्तनशाम्। \`श्रान्नलोपः' इत्यतो नलोप इति, \`क्त्वि स्कन्दिस्यन्दो'रित्तः क्त्वीति चानुवर्तते । तदाह-- जान्तानामित्यादि। भक्त्वा भङ्क्त्वेति। \`भञ्जो आमर्दने' इत्यस्य रूपम्। रक्त्वा रङ्क्त्वेति। \`रञ्ज रागे' इत्यस्य रूपम्। नष्ट्वा नंष्ट्वेत्यत्राह-- मस्जि इति। तस्येति। नशो नकारस्य \`जान्तनशा'मित्यनेन पाक्षिको लोप इत्यर्थः। झलादाविति। \`जान्तनशां विभाषे'ति नलोपविकल्पो झलादावित्यर्थः। अञ्जित्वेति। इटि झलादित्वाऽभावात् \`जान्तनशा'मिति नलोपो नेति भावः। पक्षे इति। इडभावपक्षे झलादित्वात् \`जनसनखना'मित्यात्त्यात्वमित्यर्थः। दित्वेति। \`दो अवखण्डने' इत्यस्य रूपम्। सित्वेति। \`षोऽन्तकर्मणी'त्यस्य रूपम्। मित्वेति। माधातोः रूपम्। स्थित्वेति। स्थाधातो रूपम्. धाधातोः क्त्वाप्रत्यये आह---- दधातेर्हिरिति। \`ओ हाक् त्यागे' इत्यस्य क्त्वायां हिभावं दर्शयति-- जहातेश्च क्त्वि। हित्वेति। त्यक्त्वेत्यर्थः। हाङस्त्विति। \`जहातेश्च क्त्वी'ति हिभावविधौ \`जहाते'रिति निर्देशात् \`ओ हाक्त्यागे' इत्यस्य ग्रहणं, न तु \`ओ हाङ्गतौ' इत्यस्य। तस्य \`भृञामि'दिति इत्त्वे \`जिहाते'रिति निर्देशापत्तेः। जग्ध्वेति। जध्-- क्त्वा इति स्थिते \`झषस्तथोर्धोऽधः' इति धः। \`झरो झरी'ति प्रकृतिधकारस्य पाक्षिको लोपः।



 (141) समासेऽनञ्पूर्वे क्त्वो ल्यप् ।7।1।37।

 समासे। \`अनञ्पूर्व' इति पर्युदासादव्ययपूर्वपद इति लभ्यते इति मत्वाऽऽह-- अव्ययेत्यादि। तुगिति। \`ह्रस्वस्य पिती'त्यनेनेति भावः। प्रकृत्येति। प्रशब्दः प्रकर्षे। तस्य \`कुगती'ति क्त्वान्तेन नित्यसमासः। परमकृत्वेति। अव्ययपूर्वपदत्वाऽभावान्न ल्यबिति भावः।



 (142) षत्वतुकोरसिद्धः ।6।1।86।

 षत्वतुकोरसिद्धः। \`एकः पूर्वपरयोः'इत्येकादेशप्रकरणे उक्तमिदं सूत्रम्। ततश्च \`असिद्ध'इत्यस्य \`एकादेश' इति शेषः। फलितं त्वाह-- एकादेशशास्त्रिमिति। कार्याऽसिद्धत्वं निराकृत्य शास्त्राऽसिद्धत्वस्यैव भाष्ये सिद्धान्तितत्वादिति भावः। कोऽसिचदिति। \`एङः पदान्तादती'ति पूर्वरूपमिहैकादेशः। तस्य \`अन्तादिवच्चे'ति परादित्वे ओसिचदिति पदम्। \`तस्य सकारस्याऽपदादितया \`सात्पदाद्यो'रिति निषेदाऽभावात् \`आदेशप्रत्यययो'रिति षत्वं प्राप्तमेकादेशस्याऽसिद्धत्वान्न भवति, एकादेशस्याऽसिद्धत्वेन कोऽ असिचदिति स्थिते सकारस्य अकारेण \`व्यवधानादिणः परत्वाऽभावात्। तदाह- इह षत्वं नेति। षत्वे एकादेशस्याऽसिद्धत्वे प्रासङ्गिकमुदाहृत्य प्रकृत्ये ल्यपि तुग्विधावसिद्धमुदाहरति-- अधीत्येति। \`इङ् अध्ययने' नित्यमधिपूर्वः।, तस्मात्क्त्वो ल्यप्। प्रेत्येति। प्रपूर्वादिण्धातोः क्त्वो ल्यप्। इहोभयत्र सवर्णदीर्घस्य आद्ुगणस्य चाऽसिद्धत्वात् \`ह्रस्वस्य पिती'ति तुक्। एकादेशस्याऽसिद्धत्वाऽभावे तु ह्रस्वाऽभावत्तुङ्न स्यात्। तदाह-- ह्रस्वस्येति तुगिति।



 (143) वा ल्यपि ।6।4।38।

 वा ल्यपि। \`अनुदात्तोपदेशवनतितनोत्यादीना'मित्युत्तरमिदं सूत्रम्। तदाह-- अनुदात्तेत्यादि। अनुदात्तोपदेशानां, वनतितनोत्यादीनां च अनुदात्तोपदेशेत्युक्तो नलोपो ल्यपि वा स्यादित्यर्थः। व्यवस्थितविभाषेति। व्याख्यानादिति भावः। मान्तानिटां वेति। गम्-नम्-रम् यमां पाक्षिको मलोप इत्यर्थः। नान्तेति। नान्तेषु मन्यहनावनिटौ, तयोर्वनादीनां च \`अनुदात्तोपदेशे'त्यनेन नलोपो नित्यं स्यादित्यर्थः। नान्ताऽनिटामिति बहुवचनं प्रयोगबहुत्वाभिप्रायम्। मान्तानामुदाहरति-- आगत्येति। गमेरनुनासिकलोपे तुक्। प्रणत्येति। नमेरनुनासिकलोपपक्षे तुक्। विनम्य विरत्य, प्रयत्य--प्रयम्य-- इत्युप्युदाहार्यम्। नान्तयोरुदाहरति-- प्रहत्य प्रमत्येति। हनो मन्यतेश्च नित्यं नलोपः। प्रवत्येति। वनेर्नित्यं नलोपः। तुक्। वितत्येति। तनोतेर्नित्यं नलोपः। तुक्। भाष्ये तु \`वा ल्यपी'ति सूत्रं न दृश्यते। \`अनुदात्ते'ति सूत्रे \`अनुदात्तोपदेशेऽनुनासकिलोपो ल्यपि चे'ति \`वा मः' इति च वार्तिकं पठितम्, ल्यपि च \`अनुदात्तोपदेशे'ति नलोपो भवति, मकारान्तानां तु वेत्यर्थः। अथ प्रजग्ध्येत्युदाहरणं मनसि निधाय तत्र अदधातोः क्त्वो ल्यपि \`अदो जग्धिर्ल्यप्ति किती'ति जग्ध्यादेशविधिं स्मारयति--- अदो जग्धिरिति। आदेश इकार उच्चारणार्थः। ननु विधायेत्यत्र \`दधातेर्हि' रिति हिभावः प्राप्नोति। न च तस्य तादौ किति विधानाल्ल्यपि कृते कथं तत्प्राप्तिः, अलाश्रयविधौ स्थानिवत्‌तवाऽभावादिति वाच्यं, परस्मादपि ल्यपः प्रागेवाऽन्तरङ्गत्वाद्धिभावप्रवृत्तेर्दुर्निवारत्वात्। तथा प्रदायेत्यत्र तादौ किति विहितमित्‌तवं ल्यपः प्रागेवाऽन्तरह्घत्वात्प्राप्नोति। तथा प्रखन्येत्यत्र \`जनसनखनां सन्झलो'रिति झलादिलक्षणमात्वं ल्यपः प्रागेव प्राप्नोति। तथा \`द्यतिस्यतिमास्थामित्ति किती'ति इत्त्वं ल्यपः प्रागेव प्राप्नोति । तथा आपृच्छ्य प्रदीव्येत्यत्र \`च्छ्वो'रिति शूठौ झलादित्वालक्षणौ ल्यपः प्रागेव स्याताम्। तथा प्रदीव्येत्यत्र वलादिलक्षण इट् ल्यपः प्रागेव स्याताम्। तथा प्रदीव्येत्यत्र वलादिलक्षण इट् ल्यपः प्रागेव प्राप्नोतीत्याशङ्क्याह-- अन्तरङ्गानपीति। कुत एतदित्यत आह-- जग्धिविधाविति। \`अदो जग्धिस्ति किती'त्येतावतैव प्रजघ्द्य इत्यत्रापि ल्यपः प्रागेवाऽन्तरङ्गत्वाज्जग्ध्यादेशः सिद्धः। अतो ल्यब्ग्रहणं \`अन्तरङ्गानपि विधीन् बहिरङ्गो ल्यब्बाधते' इति ज्ञापयति। एवं च अन्तरङ्गजन्ध्यादेशापेक्षया प्राबल्याल्ल्यपि कृते सति तकारादित्वलक्षणजग्धिभावस्याऽप्रसक्तेर्जग्धिविधौ ल्यब्ग्रहणमर्थवदिति भावः। तेनेति। हित्वं, दत्वम्, आत्त्वम्, इत्त्वं, दीर्घत्वं, शूठौ , इटि च ल्यपि नेत्यर्थः।



 (144) न ल्यपि ।6।4।69।

 न ल्यपि। \`घुमास्थागापाजहाविसा'मित्यनुवर्तते। \`इद्यतीटत्यत ईत् इति च। तदाह-- ल्यपि परे इत्यादि। धेडिति। प्रकृतिप्रदर्शनम्। प्रधायेति। \`आदेचः' इत्यात्त्वम्। प्रपायेति। निपीयेति पीङ् पाने इत्यस्य रूपम्। प्रसायेति। \`षोऽन्तकर्मणी'त्यस्य रूपम्। लीङः क्त्वो ल्यपि आत्वविकल्पं स्मारयति-- विभाषा लीयतेरिति। णिलोप िति। उत्पूर्वात्तॄधातोर्णिचि वृद्धौ रपरत्वे उत्तारि इति रूपम्। विपूर्वाच्चरधातोर्णिचि उपधावृद्धौ विचारीति रूपम्, ताभ्यां क्त्वो ल्यपि णिलोप इत्यर्थः।



 (145) ल्यपि लघुपूर्वात् ।6।4।56।

 ल्यपि लघुपूर्वात्। \`णेरनिटी'त्यतो णेरिति, \`अयामान्ताल्वाय्ये'त्यतोऽयिति चानुवर्तते। तदाह-- लघुपूर्वादिति । लघुः पूर्वो यस्माद्वर्णादिति विग्रहः। णिलोपापवादः। विगणय्येति। \`गण सङ्ख्याने' चुरादिः, कथादिरदन्तः। तस्माण्णिच्। अतो लोपः। क्त्वो ल्यपि णेरयादेशः। प्रबेभिदय्येति। भिदधातोर्यङि द्वित्वम्। \`गुणो यङ्लुको'रित्यभ्यासस्य गुणः, जश्त्वं, \`यस्य हलः' इति यकारलोपः, अतो लोपः, क्त्वो ल्यपि णेरयादेशः।



 (146) विभाषाऽऽपः ।6।4।57।

 विभाषाऽऽपः। लघुपूर्वत्वाऽभावात् पूर्वेण अप्राप्ते विभाषेयम्।



 (147) क्षियः ।6।4।59।

 क्षियः। \`ल्यपि लघुपूर्वा'दित्यतो ल्यपीति \`युप्लुवोर्दीर्घश्छन्दसी'त्यतो दीर्घ इति चानुवर्तते। तदाह--क्षियो ल्यपीति।



 (148)ल्यपि च ।6।1।41।

 ल्यपि च । \`वेञः' इति सूत्रमनुवर्तते। \`न संप्रसारणे संप्रसारण'मित्यतो न संप्रसारणमिति च। तदाह-- वेञो ल्यपीत्यादि। प्रवायेति। \`वेञ् तन्तुसन्ताने' क्त्वो ल्यप्। \`आदेच उपदेशे' इत्यात्त्वम्। इह \`ग्रहिज्ये'ति संप्रसारणं न।



 (149) जश्च ।6।1।42।

 जश्च। ज्याधातोर्ल्यपि संप्रसारणं न स्यादित्यर्थः। प्रज्यायेति। इह \`ग्रहिज्यावयी'ति संप्रसारणं न।



 (150) व्यश्च ।6।1।43।

 व्यश्च। व्येञो ल्यपि संप्रसारणं नेत्यर्थः। उपव्यायेति। \`व्येञ् संवरणे' क्त्वो ल्यपि \`आदेचः' इत्यात्त्वम्। \`ग्रहिज्यावयी'ति संप्रसारणं न।



 (151) विभाषा परेः ।6।1।44।

 विभाषा परेः। \`व्यः' इति, ल्यपीति, संप्रसारणमिति चानुवर्तते। तदाह-- परेर्व्येञ इति। परिपर्वाद्व्येञः क्त्वो ल्यपि यकारस्य संप्रसारणे पूर्वरूपे च कृते परि वि य इति स्थिते आह-- तुकमिति। कथमिति। स्वापकाल एव मुखव्यादानं, हासकाल एव नेत्रनिमीलनम्। एवं च व्यादाननेत्रनिमीलनयोः स्वापहासपूर्वकालकत्वाऽभावात् कथं क्त्वाप्रत्यय इत्याक्षेपः। समाधत्ते--- व्यादानेति। यद्यपि स्वापहसनोत्पत्त्युत्तरकालके व्यादाननिमीलने नतु तत्पूर्वकालके, तथापि व्यादानोत्पत्त्युत्तरकाले निमीलनोत्पत्त्युत्तरकालेऽपि च स्वापहासौ अनुवर्तेते। तत्र स्वापोत्पत्तिकालीनव्यादानस्य हासोत्पत्तिकालीननिमीलनस्य च तत्कालीनस्वापहासपूर्वकालकत्वाऽभावेऽपि तदुत्तकालानुवृत्तस्वापहासापेक्षया पूर्वकालकत्वसत्त्वात् क्त्‌वाप्रत्यय इत्यर्थः। \`मामुपेत्य तु कौन्तेय पुनर्जन्म न विद्यते' इत्यादौ तु समानकर्तृकताऽविघाताय \`स्तितस्ये'त्याद्यध्याहार्यम्।



 (152) आभीक्ष्ण्ये णमुल् च ।3।4।22।

 आभीक्ष्ण्ये णमुल् च। \`समानकर्तृकयोः पूर्वकालेट इत्युत्तरमिदं सूतमर्। तदाह--- पूर्विषये इति।यद्यपि वाऽसरूपविधिना क्त्वा सिद्धः। स्त्र्यधिकारात्प्रागेव वाऽसरूपविधिपक्षेऽपि क्त्वाविधौ वाऽसरूपवचनस्य वाऽसरूपसूत्रभाष्ये प्रपञ्चितत्वात्, तथापि \`विभाषाग्रेप्रथमे'ति सूत्रे उभयोर्विधानाय चकारः। तत्र हि \`अग्रे भोजं व्रजति देवदत्तः' \`अग्रे भुक्त्वे' त्यादौ देवदत्तक्रतृकभोजने यज्ञदत्तादिकर्तृकभोजनापेक्षया पूर्वकालत्वमग्रादिशब्देन बोध्यते, न तु व्रजनादिक्रियापेक्षया पूर्वकालत्वम्। ततश्च \`समानकर्तृकयो'रिति क्त्वाप्रत्ययस्य तत्र न प्रसक्तिः। नापि \`विभाषाऽग्रे' इत्यनेन आभीक्ष्ण्ये तत्राऽप्राप्तविधिरिति युज्यते। आभीक्ष्ण्ये पूर्वविप्रतिषेधेन \`आभीक्ष्ण्ये णमुल् चे'त्यस्यैव प्रवृत्तेरिष्टत्वादिति शब्देन्दुशेखरे विस्तरः। द्वित्वमिति। \`नितत्यवीप्सयोरित्यनेने'ति शेषः। स्मृत्वास्मृत्वेति। \`नमति शिव'मित्यनुषज्यते। पायंपायमिति। \`आतो युक् चिण्कृतो'रित युक्। वा दीर्घ इति. गमेर्ण्यन्ताण्णमुलि \`मितां ह्रस्वः' इति ह्रस्वे कृते \`चिण्णमुलो'रिति दीर्घविकल्प इत्यर्थः। व्यवस्थितेति। व्याख्यानादिति भावः। उपसृष्टस्येति। उपसर्गपूर्वस्येत्यर्थः। जागृधातोर्णमुलि वृद्धिमाशङ्क्याह--- जाग्र इति। ण्यन्तस्याप्येवमिति। जागृधातोर्णौ वृद्धिं बाधित्वा \`जाग्रोऽविचिण्णल्‌ङित्सु'इति गुणे णिलोपे \`जागर' मित्येव रूपमिति भावः।



 (153) न यद्यनाकाङ्क्षे ।3।4।23।

 न यद्यनाकाङ्क्षे। यत्प्राप्तमिति। क्त्वा, णमुल् चेत्यर्थः। यत्रेति। यस्मिन्वाक्ये पूर्वोत्तरकालिकक्रियापदे स्तः, तद्वाक्यं वाक्यान्तरं नाकाङ्क्षति चेदित्यर्थः। पूर्वोत्तरकालिकक्रियापदद्वययुक्तं वाक्यं वाक्यान्तरं नाकाङ्कषति चेदिति यावत्। यदयमिति। \`य'दित्यव्ययम्। यदाऽयं भुङ्क्ते ततः परं पठतीत्यर्थः। इदमेकं वाक्य भुजिपठिक्रियापदद्वययुक्तं न वाक्यान्तरमाकाङ्क्षतीति भावः। यदयं भुक्त्वा व्रजतीति। भुजिव्रजिक्रियापदद्वययुक्तमिदं वाक्यम्। ततो\`ऽधिते'इति वाक्यान्तरमाकाङ्क्षति। नाऽत्रायं निषेध इतिः भावः।



 (154) विभाषाऽग्रेप्रथमपूर्वेषु ।3।4।24।

 विभाषाऽग्रे। अग्रे, प्रथम , पूर्व, एषां द्वन्द्वः। \`अग्रे' इत्यव्ययम्, एदन्तं वा निपातनात्। नानुवर्तते इति। एतच्च भाष्ये स्पष्टम्। प्रथमं भोजमिति। \`प्रथम'मिति क्रियाविशेषणम्। पूर्वंभोजमिति। \`पूर्व'मिति क्रियाविशेषणम्। पक्ष ेइति। क्त्वाणमुलौ तावदव्ययकृत्त्वाद्भावार्थकौ। यदा तु कर्तृविवक्षा तदा लडादयः इत्यर्थः। ननु अग्रेप्रथमपूर्वपदेषूपपदेषु क्त्वाणमुलौ परत्वादाभीक्ष्ण्येऽपि स्यातामित्यत आह-- पूर्वविप्रतिषेधेनेति। व्याख्यानादिति भावः।



 (155) कर्मण्याक्रोशे कृञः खमुञ् ।3।4।25।

 कर्मण्याक्रोशे। कर्मणीत्युपपदनिर्देशः, आक्रोशइति द्योत्यार्थ इति मत्वा व्याचष्टे-- कर्मण्युपपदे इत्यादि। स्पष्टत्वान्न व्याख्येयमिति भावः। चोरङ्कारमिति। उपपदसमासे \`अरुर्द्विषजन्तस्ये'ति मुम्।



 (156) स्वादुमि णमुल् ।3।4।26।

 स्वादुमि णमुल्। स्वादुमीत्यर्थग्रहणम्, व्याख्यानात्। तथा च स्वादुपर्याये उपपद इति लभ्यते। \`कर्मण्याक्रोशे' इति पूर्वसूत्रात्कृञ इत्यनुवर्तते, नतु खमुञ्, अस्वरितत्वात्। ततश्च \`आभीक्ष्ण्ये णमुल् चे'त्यतो णमुलित्यनुर्तते, \`समानकर्तृकयोः पूर्वकालेट इति सूत्रं च। तदाह-- स्वाद्वर्थेष्वित्यादिना।ननु स्वादुशब्दस्यस्वादावित्येव निर्देश उचित इत्यत आह-- स्वादुशब्दस्येति। नन्वत्र खमुञेवानुवर्तताम्। एवं च स्वादुमिमान्तत्वनिपानमपि न कर्तवयमित्याशङ्क्य स्त्रियां च्व्यन्तस्याऽव्ययत्वात् \`अरुर्द्विष'दिति मुम् दुर्लभः, तत्र मुम्विधौ \`अनव्ययस्ये'त्यनुवृत्तेः। ततश्च अस्वादुं स्वादुं कृत्वा भुङ्क्ते स्वादुङ्कारं भुङ्क्ते इत्यत्रापि मुम् न स्यात्, खमुञः खित्त्वस्य चोरङ्कारमित्यत्र सावकाशत्वात्। किंच \`च्वौ' इति दीर्गापत्तिः। अतो णमुलि स्वादुशब्दे मान्तत्वनिपातनमिति भावः। स्वादुमीत्यर्थग्रहणस्य प्रयोजनमाह-- संपन्नङ्कारमिति। अत्र \`अस्य च्वौ' इति ईत्त्वाऽबावेऽपि मान्तत्वनिपातनस्य फलं बोध्यम्। स्वादुपर्यायाविति। वृत्त्यादिग्रन्थेषु तथा दर्शनादिति भावः। वाऽसरूपेण क्त्वापीति। यद्यपि \`स्त्रियां क्ति'न्नित्यतः प्रागेव वाऽसरूपविधिरिति भाष्ये स्थितन्तथापि तत्रैव भाष्ये \`क्त्वायां बावचन'मिति क्त्वाप्रत्यये वाऽसरूपविधिप्रवृत्तेर्विशिष्य वचनादिह क्त्वापि भवतीत्यर्थः। \`वाऽसरूपविधिः स्त्रियामित्याधिकारात् प्रागूर्ध्वं च भवती'ति पक्षान्तरमपि तत्रैव भाष्ये स्थितम्। तत्पक्षे क्त्वायां वाऽसरूपप्रवृत्तिर्निर्बाधेत्यास्तां तावत्। अन्यथैवम्। अन्यथा, एवम्,कथम्, इत्थम्, एषामव्ययानां द्वन्द्वात्सप्तमीबहुवचनम्। सिद्धः अप्रयोगः = प्रयोगाऽभावो यसय् कृञः स सिद्धाऽप्रयोग इति विग्रहः। तदाह-- एषु कृञ इत्यादि। ननु कृञोऽप्रयोगे कथं तदर्तावगतिः, अर्थाऽगत्यभावे तत्प्रयोगो वा किमर्थ इत्यत आह-- व्यर्थत्वादिति । निष्फलत्वादिति भावः। अर्थस्याऽविवक्षितत्वेऽपि णमुल्प्रत्ययसाधुत्वार्थं तत्प्रयोग इति भावः। तदेव दर्शयति--- इत्थं भुङ्क्ते इत्यर्थ इति। \`समानकर्तृकयोः पूर्वकाले' इत्यसंभवान्नानुवर्तते इति भावः। सिद्धेति किमिति। सिद्धाऽप्रयोगश्चेदिति किमर्थमित्यर्थः। भाष्ये \`अन्यथा कृत्वा अनयोरुपपदयोः' कृञो णमुल् स्यात्सिद्धाऽप्रयोगश्चेत् कृञिति फलितम्। असूयया प्रतिवचनमिति विग्रहः। \`कर्तृकरणे कृता बहुल'मिति समासः। तदाह-- असूययेति।



 (157) कर्मणि दृशिविदोः साकल्ये ।3।4।29।

 कर्मणि दृशिविदोः । कर्मणीति नाऽर्थनिर्देश इत्याह-- कर्मण्युपपदे इति। कर्मण्युपपदे तदर्थस्य धात्वर्थं प्रति कर्मभूतस्य साकल्ये गम्ये दृशिविदिभ्यां णमुलिति फलितम्। \`समानकर्तृकयोः पूर्वकाले' इत्यनुवर्तत एव। वरयतीति। \`वर ईफ्सायाम्' चुरादौ कथादिरदन्तः। अल्लोपस्य स्थानिवत्त्वान्नोपधावृद्धिः। विदि विवृणोति-- जानाति लभते विचारयति वेति। \`सत्तायां विद्यते ज्ञाने वेत्ति विन्त्ते विचारणे। विदन्ते विन्दति प्राप्तौ श्यन्‌लुक्‌श्नम्‌शेष्विदं क्रमात्' इति प्रागुक्तम्। तत्र सत्तार्थकस्य विदेरिह न ग्रहणम्, अकर्मकत्वादिति भावः।



 (158) यावतिविन्द जीवोः ।3।4।30।

 यावतिविन्दजीवोः। यावच्छब्दे उपपदे विदन्तेर्जीवतेश्च णमुलित्यर्थः। य इह पूर्वकाल इति न संबध्यते, अयोग्यत्वात्, अप्रतीतेश्च। एवमन्यत्रापि। यावज्जीवमधीते। यावन्तं कालं जीवति तावन्तं कालमधीते इत्यर्थः। \`अकर्मकधातुभिर्योगे' इति क्रमत्वाद्यावच्छब्दाद्द्वितीया।



 (159) चर्मोदरयोः पूरेः ।3।4।31।

 चर्मोदरयोः पूरेः। चर्मणि उदरे च कर्मण्युपपदे पूरयतेर्णमुलित्यर्थः। चर्मपूरं स्तृणातीति।चर्म पूरयन् छादयतीत्यर्थः। गोष्पदप्रमिति। पूरेर्णमुलि णिलोपे ऊलोपपक्षे च रूपम्। अत्र वृष्टेर्गोष्पदपूरणक्षमत्वादल्पत्वं गम्यते। अस्येति किमिति। पूरेरित्यर्थकम् \`अस्ये'ति किमर्थमित्यर्थः। मूषिकाबिलप्रमिति। \`अस्ये'त्यनक्तौ उपपदेऽपि ऊकारस्यलोपः स्यादिति भावः।



 (160) चेले क्नोपेः ।3।4।33।

 चेले क्नोपेः। चेल इत्यर्थग्रहणम्। व्याख्यानादिति भावः। \`क्नूयी शब्दे' इति भ्वादौ। तदाह-- चेलक्नोपमिति। क्नोपशब्दार्थं स्फोरयति-- शब्दाययन्निति। वर्षप्रमाणं स्फोरयितुमाह-- यथा वर्षण इति।



 (161) निमूलसमूलयोः कषः ।3।4।34।

 निमूलसमूलयोः कषः। निमूले समूले च कर्मण्युपपदे कषेर्णमुलित्यर्थः। वक्ष्यतीति। \`कषादिषु यथाविध्यनुप्रयोगः' इति णमुल्‌प्रकृतेरनुप्रयोगं वक्ष्यतीत्यर्थः। न संबध्यते इति। अयोग्यत्वादप्रतीतेश्चेति भावः। णमुल्‌प्रकृतेरनुप्रयुज्यमानधातोश्च पौनरुक्त्यं परिहरति-- एकस्यापीति। निमूसमूलकषणापेक्षया केवलकषणमन्यत्, यथा इन्द्रो महेन्द्र इति भावः। तेन सामान्येति। निमूलसमूलकषणात्मकं कषणमिति बोधः, यथा महादेवो देव इत्यादाविति भावः।



 (162) शुष्कचूर्णरूक्षेषु पिषः ।3।4।35।

 शुष्कचूर्णरूक्षेषु पिषः। कर्मस्विति। \`उपपदेष्वि'ति शेषः। अत्र पिषदातोरनुप्रयोगः।



 (163) समूलाऽकृतजीवेषु हन्‌कृञ्‌ग्रहः ।3।4।36।

 समूलाकृत। समूल अकृत जीव एषां द्वन्द्वः। कर्मणीत्येव। समूलादिषु कर्मसूपपदेषु हन् कृञ् ग्रह एभ्यो णमुलित्यर्थः। यथासङ्ख्यमत्रेष्यते। जीवशब्दस्य भावघञन्तत्वे प्राणधारणं गृह्णातीत्यर्थः स्यात्, न तु जीवन्तं गृह्णातीत्यर्थः। स्यादित्यत आह-- जीवतीति जीव इति। ननु \`अकर्तरि च कारेक' इति पर्युदासात्कथं कर्तरि घञित्यत आह-- -इगुपधेति।



 (164) करणे हनः ।3।4।37।

 करणे हनः। ननु \`हिंसार्थानां च समानकर्मकाणा'मित्यनुपदं वक्ष्यमाणसूत्रेणैव सिद्धे किमर्थमिदमित्यत आह-- यथाविधीत्यादि। कषादिषु यथाविध्यनुप्रयोगसिद्ध्यर्थः सन् \`उपपदमति'ङिति नित्यसमासार्थोऽयमारम्भ इत्यर्थः। अनुप्रयोगार्थो, नित्यसमासार्थस्चेति यावत्। \`हिंसार्थानां चे'ति सूत्रं च कषादिबहिर्भूतं, तस्यात्र प्रवृत्तौ तु अनुप्रयोगो न स्यात्। किञ्च हिंसार्थानां चे'ति सूत्रम् \`उपदंशस्तृतीयायामित्युत्तरं पठितम्। तस्याऽप्रवृत्तौ \`तृतीयप्रभृतीन्यन्यतरस्या'मिति वैकल्पिक उपपदसमासः स्यादिति भावः। भाष्ये तु अहिंसार्थं, नित्यसमासार्थं चेति स्थितम्। तर्हि \`हिसार्थानां चे'त्यस्य को विषय इत्यत आह-- भिन्नेति। णमुल्‌प्रकृतिभूतहनधात्वपेक्षया धात्वन्तरयोगे तु \`दण्डोपघातं गाः कालयति' \`दण्डेनोपघात'मित्यत्र \`हिंसार्थानां चे'त्यस्य प्रवृत्तिर्वक्ष्यते इत्यर्थः।



 (165) स्नेहने पिषः ।3।4।38।

 स्नेहने पिषः। उदपेषमिति। \`पेषंवासवानहनधिषु चे'ति उदकशब्दस्य उदादेशः।



 (166) हस्ते वर्तिग्रहोः ।3।4।39।

 हस्ते वतिग्रहोः। पञ्चम्यर्थे षष्ठी। हस्त इत्यर्थग्रहणं , व्याख्यानात्। तथा च हस्तार्थक इति लभ्यते, करण इत्यनुवर्तते, तदाह-- हस्तार्थे करणे इति। करणकारकीभूतहस्तपर्याये उपपदे ण्यन्तवृतुधातोर्ग्रहधातोश्च णमुलित्यर्थः।



 (167) स्वे पुषः ।3।4।40।

 स्वे पुषः। अर्थग्रहणमिति। व्याख्यानादिति भावः। तेनेति। स्वरूपे स्वशब्दे, स्वपर्याये धनादिशब्दे, विशेषेषु स्वविशेषवाचिगवादिशब्देषु चोपपदेषु णमुलित्यर्थः। एतच्च \`स्वं रूप'मिति सूत्रे भाष्ये स्पष्टम्। तत्र स्वशब्दे उपपदे उदाहरति--- स्वपोषमिति। धनेन पुष्णातीत्यर्थः। पर्याये उपपदे उदाहरति-- धनपोषमिति। स्वविशेष उपपदे उदाहरति--- गोपोषमिति।



 (168) अधिकरणे बन्धः ।3।4।41।

 अधिकरणे। अधिकरणे उपपदे बन्धधातोर्णमुलित्यर्थः।



 (169) संज्ञायाम् ।3।4।42।

 संज्ञायाम्। अनधिकरणार्थ आरम्भः।



 (170) कर्त्रोर्जीवपुरुषयोर्नशिवहोः ।3।4।43।

 कर्त्रोः। \`नशिवहो'रिति पञ्चम्यर्थे षष्ठी। कर्तरि जीवे उपपदे नशेः, कर्तरि पुरुषे उपपदे वहधातोर्णमुलित्यर्थः।



 (171) ऊर्ध्वे शुषिपूरोः ।3।4।44।

 ऊर्ध्वे शुषि। ऊर्ध्वे कर्तरीति। \`उपपदे शुषेः पूरेश्च णमु'लिति शेषः।



 (172) उपमाने कर्मणि च ।3।4।45।

 उपमाने। चात्कर्तरीति। कर्मणि कर्तरि च उपमाने उपपदे धातोर्णमुलित्यर्थः।



 (173) कषादिषु यथाविध्यनुप्रयोगः ।3।4।46।

 कषादिषु। यस्मादिति। \`धातो'रिति शेषः। णमुलुक्त इति। \`निमूलसमूलयोः कषः' इत्यारभ्य \`उपमाने कर्मणि चे'त्यन्तैः सूत्रै'रिति शेषः। तथैवोदाहृतमिति। \`निमूलकाषं कषतीत्यादी'ति शेषः। एवं च पृथगिह नोदाहर्तव्यमिति भावः।



 (174) उपदंशस्तृतीयायाम् ।3।4।47।

 उपदंशस्तृतीयायाम्। संबध्यते इति। \`मण्डूकप्लुत्ये'ति शेषः। तृतीयान्ते उपपदे उपपूर्वाद्दंशधातोर्णमुल् समानकर्तृकयोः पूर्वकाले इत्यर्थः। नित्यमुपपदसमासमाशङ्क्याह-- तृतीयाप्रभृततीनीति। ननु \`मूलकेनोपदंशं भुङ्क्ते' इत्यत्र मूलकस्य उपदंशनं प्रति कर्मत्वात्कथं मूलकात्तृतीया, कथं वा उपदंशनाण्णमुलित्यत आह-- दश्यमानस्येत्यादि। प्रधानक्रियानुरोधात्परत्वाच्चेति भावः। ननु मूलकस्य भुजिक्रियां प्रति करणत्वे उपदंशनेनाऽसामर्थ्यात्समासानुपपत्तिरिति शङ्कते-- यद्यपीति। उपदंशिना सह मूलकस्य कर्मत्वेनान्वयः शब्दगम्यो न भवति, तस्य भुजिक्रियां प्रति करणत्वेनान्वयस्योक्तत्वादित्याक्षेपः। समाधत्ते-- तथापीति। भुजिक्रियां प्रति शाब्दमर्यादया करणत्वेनान्वितस्यापि मूलकस्योपदंशनं प्रति आर्थिकः कर्मत्वान्वययोऽस्त्येव। मूलकस्योपददंशनं प्रति वस्तुतः कर्मत्वस्य सत्त्वादित्यर्थः। नन्वार्थिककर्मत्वान्वयमादाय कथं तृतीया, कथं वा णमुल्, कथं वा समास इत्यत आह-- एतावतैवेति। कुत एतदित्यत आह-- तृतीयायामिति। वचनसामर्थ्यादिति। यदि तृतीयान्ते शाब्दान्वय एवात्र विवक्ष्येत, तदा करण इत्येवावक्ष्यत् \`करमे हनः' इतिवदिति भावः। मूलकस्य भुजिक्रियां प्रति करणत्वान्वयः शाब्दः। उपदंशे कर्मत्वान्वय आर्थिक इत्येतदुपपादयति-- ततश्चायमर्थ इति। \`मूलकेन भुङ्क्ते' इत्यन्वयः शाब्दः, प्रधानक्रियानुरोधात्परत्वाच्च तृतीयाविभक्तेः प्रवृत्तेरिति भावः। किं कृत्वेति। किं कृत्वा मूलकेन भुङ्क्ते इत्याकाङ्क्षायामुपदश्येत्यन्वेतीत्यर्थः। तदेवेति। किमुपदस्येत्याकाङ्क्षायां तदेव मूलकमर्थात् कर्मत्वेनान्वेतीत्यर्थः।



 (175) हिंसार्थानां च समानसकर्मकाणाम् ।3।4।48।

 हिंसार्थानां च। दण्डोपघातं गाः कालयतीति। \`कल विक्षेपे' चुरादिः। तत्रानुप्रयुज्यमानकालयतेरुपहन्तेश्च गावः कर्म। अतः समानकर्मकत्वमुपहन्तेरिति भावः। दण्डेनोपघातमिति। \`तृतीयाप्रभृतीन्यन्यतरस्या'मिति उपपदसमासविकल्प इति भावः। दण्डताडमिति। \`तड आघाते' चुरादिः।



 (176) सप्तम्यां चोपपीडरुधकर्षः ।3।4।49।

 सप्तम्यां चोपपीड। चात्तृतीयायामिति समुच्चीयते। \`कृष विलेखने' इति धातोः शपि कृतलघूपधगुणस्य कर्षेति निर्देशः। अतस्तौदादिकस्य निरासः। पीड, रुध, कर्ष, एषां समाहारद्वन्द्वात्पञ्चम्यर्थे प्रथमा। पुंस्त्वं चार्षम्। उपपूर्वः पीडरुधकर्ष इति मध्यमपदलोपिसमासः। तदाह-- उपपूर्वेभ्य इति। \`तृतीयाप्रभृतीन्यन्यतरस्या'मित्युपपदसमासविकल्पं मत्वाह-- पार्श्वयोरुपपीडमिति। तौदादिकात्तु कृषेः क्त्वाप्रत्यय एव, न तु णमुल्। क्षेत्रे उपकृष्य बीजान्यावपति, हलेनोपकृष्येति। यद्यपि तौदादिकोऽपि विलेखनार्थकयेव तथापि क्षेत्रविषयविलेखन एव तस्य प्रवृत्तेरित्याहुः।



 (177) समासत्तौ ।3।4।50।

 समासत्तौ। \`समासत्ति पदं विवृणोति--संनिकर्षे गम्यमाने इति। संनिकर्षोऽव्यवधानेन संयोगः। केशग्राहमिति। संनिकर्षपरमेतत्। अत्यन्तं संनिहिता युध्यन्ते इत्यर्थः। तदाह-- युद्धसंरम्भादिति। युद्धातिशयवशाद्योद्धारः परस्परमत्यन्तं संनिहिता भवन्तीत्यर्थः।



 (178) प्रमाणे च ।3।4।51।

 प्रमाणे च । इत्येवेति। तृतीयान्ते सप्तम्यन्ते चोपपदे धातोर्णमुल् स्यात् प्रमाणे गम्ये इत्यर्थः। ह्रस्वः। खण्डः-- खण्डिका। द्व्यङ्गुलेनेति। \`तत्पुरुषस्याङ्गुले'रिति टजिति भावः।



 (179) अपादाने परीप्सायाम् ।3।4।52।

 अपादाने। अपादाने। अपादाने उपपदे धातोर्णमुल् स्यात् परीप्सायां गम्यमानायामित्यर्थः। त्वरां दर्शयितुमाह-- एवं नामेत्यादि।



 (180) द्वितीयायां च ।3।4।53।

 द्वितीयायां च । द्वितीयान्ते उपपदे धातोर्णमुलित्यर्थः।



 (181) स्वाङ्गेऽध्रुवे ।3।4।54।

 स्वाङ्गेऽध्रुवे। \`अध्रुवे' इति छेद इति मत्वा आह-- अध्रुव इति। ननु \`शिर उत्क्षिप्ये' ति कथं प्रत्युदाहरणम्, शिरसोऽपि अध्रुवत्वादित्यत आह-- येनाङ्गेनेति।



 (182) परिक्लिश्यमाने च ।3।4।55।

 परिक्लि। उरोविदारमिति। कृत्स्नमुर इत्यर्थः। प्रतिचस्कर इति। कॄ विक्षेपे प्रतिपूर्वात्कर्मणि लिट्। \`सुट्कात्पूर्व' इति, \`अडभ्यासव्यवायेऽपि'ति चानुवृत्तौ \`किरतौ लवने' \`हिसायां प्रतेश्चे'ति सुट्। नखैः प्रतिचिक्षिपे इत्यर्थः। ननु \`उरः प्रतिपेषः' मित्यादौ स्वाङ्गत्वादेव पर्वसूत्रेणैव सिद्धमित्यत आह-- ध्रुवार्थमिति। उरो विना जीवनाऽभावादुरो ध्रुवमिति भावः।



 (183) विशिपतिपदिस्कन्दांव्याप्यमानाऽऽसेव्यमानयोः ।3।4।56।

 विशिपति। गेहादिद्रव्याणामिति। तथा च गेहानुप्रवेशमास्ते इत्यत्र सर्वाणि गेहान्यनुप्रविश्येति, पुनः पुनर्गेहमनुप्रविश्येति वा अर्थः। उभयथापि न द्वित्वमित्याह-- द्वित्वं तु न भवतीति। कुत इत्यत आह-- समासेनैवेति। ननु समासेन कथमिह कथनं व्याप्त्यासेवयोरित्यत आह-- स्वभावत इति। ननु \`आभीक्ष्ण्ये णमुल् चे'त्यनेनैव सिद्धत्वादिह आसेवाग्रहणं व्यर्थम्। न च क्त्वानिवृत्तिः फलमिति शङ्क्यं, क्त्वाप्रत्ययस्यापि पक्षे इष्टत्वादिति शङ्कते-- यद्यपीति। समाधत्ते-- तथापीति। द्वितीयान्तस्योपपदसज्ञार्थमित्यर्थः। नन्विह आसेवाग्रहणाऽभावे \`तत्रोपपद'मिति उपपदसंज्ञा कुतो नेत्यत आह---- असति हीति। यद्यप्यासेवायां णमुल्‌विध्यभावेऽपि \`आभीक्ष्ण्ये णमुल् चे'ति णमुल् सिध्यति, तथापि \`आभीक्ष्ण्ये णमुल् चे'ति सूत्रे द्वितीयान्तस्य सप्तम्या निर्देशेन ग्रहणाऽभावादुपपदसंज्ञा न स्यात्। ततश्च \`तृतीयाप्रभृतीन्यन्यतस्या'मित्युपपदसमासविकल्पो न स्यादिति भावः। असमासे त्विति। व्याप्तौ णमुलि गेहस्य व्याप्यमानत्वाद्द्वित्वम्। आसेवायां णमुलि तु णमुलन्तस्य द्वित्वम्। क्रियपौनः पुनस्यैव आसेवात्वादिति भावः।



 (184) अस्यतितृषोः क्रियान्तरे कालेषु ।3।4।57।

 अस्यतितृषोः। द्व्यहात्यासमिति। द्व्यहमतिक्रम्येत्यर्थः। अतिपूर्वादस्यतेर्णमुल्। द्व्यहतर्षमिति। द्व्यहं तृष्णावतीः कृत्वेत्यर्थः।



 (185) नाम्न्यादिशिग्रहोः ।3।4।58।

 नाम्न्यादिशिग्रहोः । नाम्नि आदिशिग्रहोरति छेदः। पञ्चम्यर्थे षष्ठी। द्वितीयान्ते नामन्‌शब्दे उपपदे आङ्‌पूर्वकदिशेर्ग्रहधातोश्च णमुलित्यर्थः।



 (186) अव्ययेऽयथाभिप्रेताक्याने कृञः क्त्वाणमुलौ ।3।4।59।

 अव्ययेऽयथाभि। अप्रियस्य नीचैः कथनं, प्रियस्योच्चैः कथनं चअभिप्रेतम् = इष्टम्। त्दविपरीतम् = अनभिप्रेतम्। तदाह--- अयथाभिप्रेताक्यानं नामेत्यादि। \`तृतीया प्रभृतीन्यन्यतरस्या'मिति समासविकल्पं मत्वाह-- उच्चैः कृत्य उच्चैः कृत्वेति। समासपक्षे ल्यबिति भावः। उच्चैः कारमिति। अत्र समासतदभावयोर्नास्ति विशेषः।



 (187) तिर्यच्यपवर्गे ।3।4।60।

 तिर्यच्यपवर्गे। \`तिरश्ची' ति भवितव्यम्। सौत्रो निर्देश' इति भाष्यम्। \`अपवर्गे' इत्यस्य विवरणं---- समाप्तमिति।



 (188) स्वाङ्गे तस्प्रत्यये कृभ्वोः ।3।4।61।

 स्वाङ्गे तस्प्रत्यये। प़ञ्चम्यर्थे षष्ठीवचनम्। तस् प्रत्ययो यस्मादिति बहुव्रीहिः। तस्‌प्रत्ययान्ते स्वाङ्गे उपपदे कृञो भुवश्च क्त्वाणमुलावित्यर्थः। इह न यथासङ्ख्यं , व्याख्यानात्।



 (189) नाधार्थप्रत्यये च्व्यर्थे ।3।4।62।

 नाधार्थ। \`विनञ्भ्यां नानाञौ नसहे'ति सूत्रे असहत्वे विनञ्भ्यां नाप्रत्ययो विहितः। \`संख्याय विधार्थे धा' इति धाप्रत्ययो विहितः। तस्य अर्थ एव अर्थो यस्य स धाऽर्थः। नाप्रत्ययो, धार्थकश्च प्रत्ययो यस्मादिति बहुव्रीहिः। तदाह--नाधार्थप्रत्ययान्ते इति। नाप्रत्ययान्ते धार्थप्रत्ययान्ते उपपदे इत्यर्थः। अर्थग्रहणं धाप्रत्ययमात्रेऽन्वेति। तेन धमुञोऽपि ग्रहणं लभ्यते। नाप्रत्यये त्वर्थग्रहणं नान्वेति, नाप्रत्ययान्ते धार्थप्रत्ययान्ते च्व्यन्तविषये उपपदे इत्यर्थः। अत एव भाष्ये \`अर्थग्रहणं किं ?। द्विधाकृत्य द्वैधङ्कृत्ये'त्येवोक्तम्।



 (190) तूष्णीमि भुवः ।3।4।63।

 तूष्णीमि भुवः। ननु \`स्वाङ्गे तस्‌प्रत्यये कृभ्वो'रित्यतोनुवृत्त्यैव सिद्धे भूग्रहणं व्यर्थमित्यत आह-- कृञो निवृत्त्यर्थमिति।



 (191) अन्वच्यानुलोम्ये ।3।4।64।

 अन्वच्यानुलोम्ये । \`अनूची'त्येव वक्तुमुचितं। सौत्रोऽयं निर्देशः, तिर्यच्यपवर्गे इतिवत्। आनुलोम्यम्--- आनुकूल्यम्। पृष्ठतो भूत्वेति। \`अग्निप्रथमाः प्रतिपद्यन्ते अन्वध्वर्यु'रित्यादौ अन्वक्छब्दस्य पृष्ठभागे प्रसिद्धेरिति भावः। इत्युत्तरकृदन्तप्रकरणम्।



 इति श्रीमत्सन्ततसन्तन्यमानस्येनकूर्मषोडशाररथचक्राकारादिबहुगुणविराजमानप्रौढाऽपरिमितमहाध्वरस्य श्रीशाहजी शरभजी तुक्कोजी भोसल-चोलमहीमहेन्द्राऽमात्यधुरन्धरस् श्रीमत आनन्दरायविद्वत्सार्वभौमस्याध्वर्युणा,पञ्चपुरुषीपोष्येण, बाल्य एव तद्दयानिर्वर्तिताऽपरिमिताऽपरिमिताऽग्निविजृम्भितवाजपेयसर्वपृष्ठाप्तोर्यामप्रमुखमखन्तर्पितशतमखप्रमुखबर्हिर्मुखेन, पदवाक्यप्रमाणपारावारपारीणाऽग्रजन्मविश्वेश्वरवाजपेययाजितो लब्धविद्यावैशद्येन - अध्वरमीमांसाकुतूहलवृत्तिनिर्माणप्रकटितसर्वतन्त्रस्वातन्त्र्येण, बौधायनापस्तम्बसत्याषढभारद्वाजकात्यायनाश्वलायनद्राह्यायणादिकल्पसूत्रतद्भाष्यपारीणमहादेववाजपेययाजिसुतेन अन्नपूर्णाम्बागर्भजातेन वासुदेवदीक्षितविदुषा विरचितायां सिद्धान्तकौमुदीव्याख्यायां बालमनोरमायाङ्कृदन्तं समाप्तम्।



 **समाप्ता चेयं बालमनोरमा।**







.











\]
