+++
title = "पञ्चतन्त्रम्-मित्रभेदः"
author = "पिष्णु शर्मा"
domain = "साहित्यम्"
sub-domain = "कथा"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2769"
source_url = "https://www.ebharatisampat.in/readbook3.php?bookid=ODE1NjYyNTk1MzE4NTYy&pageno=MjI0MjQyNjk5NTk="

+++
[[पञ्चतन्त्रम्-मित्रभेदः	Source: [EB](https://www.ebharatisampat.in/readbook3.php?bookid=ODE1NjYyNTk1MzE4NTYy&pageno=MjI0MjQyNjk5NTk=)]]

\[



**        अथ मित्रभेदः  
       ॥ प्रथमं तन्त्रम् ॥  
       \[ प्रस्तावना-कथा \]**




 अथातः प्रारभ्यते मित्रभेदो नाम प्रथमं तन्त्रम्, यस्यायमादिमः श्लोकः-  
 वर्धमानो महान्स्नेहः सिंहगोवृषयोर्वने ।  
 पिशुनेनातिलुब्धेन जम्बुकेन विनाशितः ॥ 1 ॥  
 तद्यथाऽनुश्रूयते-अस्ति दाक्षिणात्ये जनपदे महिलारोप्यं नाम नगरम् ।  
तत्र धर्मोपार्जितभूरिविभवो वर्धमानको नाम वणिक्पुत्रो बभूव ।  
तस्य कदाचिद्रात्रौ शय्यारूढस्य चिन्ता समुत्पन्ना, यत्प्रभूतेऽपि वित्तेऽर्थोपायाश्चिन्तनीयाः, कर्तव्याश्चेति ।  
 यत उक्तञ्च -  
 न हि तद्विद्यते किंचिद्यदर्थेन न सिद्ध्यति ।  
 यत्नेन मतिमांस्तस्मादर्थमेकं प्रसाधयेत् ॥ 2 ॥  
 यस्यार्थास्तस्य मित्राणि, यस्यार्थास्तस्य बान्धवाः ।  
 यस्यार्थाः स पुमांल्लोके, यस्यार्थाः स च पण्डितः ॥ 3 ॥  
 न सा विद्या न तद्दानं न तच्छिल्पं न सा कला ।  
 न तत्स्थैर्यं हि धनिनां याचकैर्यन्न गीयते ॥ 4 ॥  
 इह लोके हि धनिनां परोऽपि स्वजनायते ।  
 स्वजनोऽपि दरिद्राणां सर्वदा दुर्जनायते ॥ 5 ॥  
 अर्थेभ्योऽतिप्रवृद्धेभ्यः संवृत्तेभ्यस्ततस्ततः ।  
 प्रवर्तन्ते क्रियाः सर्वाः पर्वतेभ्यः इवापगाः ॥ 6 ॥  
 पूज्यते यदपूज्योऽपि यदगम्योऽपि गम्यते ।  
 वन्द्यते यदवन्द्योऽपि स प्रभावो धनस्य च ॥ 7 ॥  
 अशनादिन्द्रियाणीव स्युः कार्याण्यखिलान्यपि ।  
 एतस्मात्कारणाद्वित्तं सर्वसाधनमुच्यते ॥ 8 ॥  
 अर्थार्थीं जीवलोकोऽयं श्मशानमपि सेवते ।  
 त्यक्त्वा जनयितारं स्वं निःस्वं गच्छति दूरतः ॥ 9 ॥  
 गतवयसामपि पुंसां येषामर्था भवन्ति ते तरुणाः ।  
 अर्थे तु ये हीना वृद्धास्ते यौवनेऽपि स्युः ॥ 10 ॥  
 स चार्थः पुरुषाणां षड्भिरुपायैर्भवति
-भिक्षया,नृपसेवया,कृषिकर्मणा,विद्योपार्जनेन,व्यवहारेण,वणिक्कर्मणा वा । सर्वेषामपि तेषां वाणिज्येनाऽतिरस्कृतोऽर्थलाभः स्यात् ।  
 गुणान्यस्यउक्तञ्च -  
 हता भिक्षा भेकैर्वितरति नृपो नोचितमहो  
   कृषिः क्लिष्टा, विद्या गुरुविनयवृत्त्याऽतिविषमा ।  
 कुसीदाद्दारिद्र्यं परकरगतग्रन्थिशमना न्न मन्ये वाणिज्यात्किमपि परमं वर्त्तनमिह ॥11 ॥  
 उपायानाञ्च सर्वेषामुपायः पण्यसंग्रहः ।  
 धनार्थं शस्यते ह्येकस्तदन्यः संशयात्मकः ॥ 12 ॥  
तच्च वाणिज्यं सप्तविधमर्थागमाय स्यात् । तद्यथा-गान्धिकव्यवहारः, निक्षेपप्रवेशः, गोष्ठिककर्म, परिचितग्राहकागमः,  
मिथ्याक्रयकथनम्, कूटतुलामानम्, देशान्तराद्भाण्डनयनञ्चेति ।  
 उक्तञ्च -  
 पण्यानां गान्धिकं पण्यं किमन्यैः काञ्चनादिभिः ।  
 यत्रैकेन च यत्क्रीतं तच्छतेन प्रदीयते ॥ 13 ॥  
 निक्षेपे पतिते हर्म्ये श्रेष्ठी स्तौति स्वदेवताम् ।  
 निक्षेपी म्रियते तुभ्यं प्रदास्याम्युपयाचितम् ॥ 14 ॥  
 गोष्ठिककर्मनियुक्तः श्रेष्ठी चिन्तयति चेतसा हृष्टः ।  
 वसुधा वसुसंपूर्णा मयाऽद्य लब्धा किमन्येन ॥ 15 ॥  
 परिचितमागच्छन्तं ग्राहकमुत्कण्ठया विलोक्यासौ ।  
 हृष्यति तद्धनलुब्धो यद्वत्पुत्रेण जातेन ॥ 16 ॥  
  अन्यच्च-  
 पूर्णाऽपूर्णेर्मानैः परिचितजनवञ्चनं तथा नित्यम् ।  
 मिथ्याक्रयस्य कथनं प्रकृतिरियं स्यात्किरातानाम् ॥ 17 ॥  
 अन्यच्च-  
 द्विगुणं त्रिगुणं वित्तं भाण्डक्रयविचक्षणाः ।  
 प्राप्नुवन्त्युद्यमाल्लोका दूरदेशान्तरं गताः ॥ 18 ॥  
 इत्येवं सम्प्रधार्य मथुरागामीनि भाण्डान्यादाय शुभायां तिथौ गुरुजनानुज्ञातः सुरथाधिरूढः प्रस्थितः ।  
तस्य च मङ्गलवृषभौ संजीवकनन्दकनामानौ गृहोत्पन्नौ धूर्वोढारौ स्थितौ ।  
तयोरेकः संजीवकाभिधानो यमुनाकच्छमवतीर्णः सन् पङ्कपूरमासाद्य कलितचरणो युगभङ्गं विधाय निषसाद ।  
अथ तं तदवस्थमालोक्य वर्धमानः परं विषादमगमत् ।  
तदर्थं च स्नेहार्द्रहृदयस्त्रिरात्र प्रयाणभङ्गमकरोत् ।  
अथ तं विषण्णमालोक्य सार्थिकौरभिहितम्- ”भोः श्रेष्ठिन् ! किमेवं वृषभस्य कृते सिंहव्याघ्रसमाकुले बह्वपायेऽस्मिन्वने समस्तसार्थस्त्वया संदेहे नियोजितः । उक्तञ्च -  
 न स्वल्पस्य कृते भूरि नाशयेन्मतिमान्नरः ।  
 एतदेवात्र पाण्डित्यं यत्स्वल्पाद् भूरिरक्षणम्” ॥ 19 ॥  
 अथासौ तदवधार्यं संजीवकस्य रक्षापुरुषान्निरूप्याऽशेषसार्थं नीत्वा प्रस्थितः ।  
अथ रक्षापुरुषा अपि बह्वपायं तद्वनं विदित्वा सञ्जीवकं परित्यज्य पृष्ठतो गत्वाऽन्येद्युस्तं सार्थवाहं मिथ्याऽऽहुः-  
”स्वामिन् ! मृतोऽऽसौ संजीवकः।  
अस्माभिस्तु सार्थवाहस्याऽभीष्ट इति मत्वावह्निना संस्कृतः”- इति ।  
तच्छ्रुत्वा सार्थवाहः कृतज्ञतया स्नेहार्द्रहृदयस्तस्यौर्ध्वदैहिकक्रिया वृषोत्सर्गादिकाः सर्वाश्चकार ।  
संजीवकोऽप्यायुःशेषतया यमुनासलिलमिश्रैः शिशिरतरवातैराप्यायितशरीरः कथञ्चिदप्युत्थाय यमुनातटमुपपदे ।  
तत्र मरकतसदृशानि बालतृणाग्राणि भक्षयन्कतिपयैरहोभिर्हरवृषभ इवपीनः ककुद्मान्बलवांश्च संवृत्तः, प्रत्यहं वल्मीकशिखराग्राणि श्रृङ्गाभ्यां विदारयन्प्रगर्जश्चास्ते ।  
साध्विदमुच्यते -  
 अरक्षितं तिष्ठति दैवरक्षितं, सुरक्षितं दैवहतं विनश्यति ।  
 जीवत्यनाथोऽपि वने विसर्जितः, कृतप्रयत्नोऽपि गृहे विनश्यति ॥ 20 ॥  
 अथ कदाचित्पिङ्गलको नाम सिंहः सर्वमृगपरिवृतः पिपासाकुल उदकपानार्थं यमुनातटमवतीर्णः संजीवकस्य गम्भीरतररावं दूरादेवाश्रृणोत्।  
तच्छ्रृत्वाऽतीव व्याकुलहृदयः ससाध्वसमाकारं प्रच्छाद्य वटतले चतुर्मण्डलावस्थानेनऽवस्थितः।  
चतुर्मण्डलावस्थानं त्विदम्-सिंहः, सिंहानुयायिनः, काकरवाः, किंवृत्ताश्चेति ।  
अथ तस्य करटकदमनकनामानौ द्वौ श्रृगालौ मन्त्रिपुत्रौ भ्रष्टाधिकारौ सदानुयायिनावास्ताम्।  
तौ च परस्परं मन्त्रयतः ।  
तत्र दमनकोऽब्रवीत् - ”भद्र करटक ! अयं तावदस्मत्स्वामी उदकग्रहणार्थं यमुनाकच्छमवतीर्य स्थितः ।  
स किं निमित्तं पिपासाकुलोऽपि निवृत्त्य व्यूहरचनां विधाय, दौर्मनस्येनाभिभूतोऽत्र वटतले स्थितः ?”  
करटक आह-”भद्र ! किमावयोरनेन व्यापारेण ?” उक्तं च यतः-  
 अव्यापारेषु व्यापारं यो नरः कर्तुमिच्छति ।  
 स एव निधनं याति कीलोत्पाटीव वानरः” ॥ 21 ॥  
 दमनक आह - कथमेतत् ? सोऽब्रवीत्-  
       \[ १ \]  
   ( केलोत्पाटि-वानरकथा )  
 कस्मिश्चिन्नगराभ्याशे केनापि वणिक्पुत्रेण तरुषण्डमध्ये देवतायतनं कर्तुमारब्धम् ।  
तत्र च ये कर्मकराः स्थापत्यादयास्ते मध्याह्नवेलायामाहारार्थं नगरमध्ये गच्छन्ति ।  
अथ कदाचिदानुषङ्गिकं वानरयूथमितश्चेतश्च परिभ्रमदागतम् ।  
तत्रैकस्य कस्यचिच्छिल्पिनोऽर्धस्फाटितोऽशनवृक्षदारुमयः स्तम्भः खदिरकीलकेन मध्यनिहितेन तिष्ठति ।  
एतस्मिन्नन्तरे ते वानरास्तरुशिखरप्रासादश्रृङ्गदारुपर्यन्तेषु यथेच्छया क्रीडितुमारब्धाः ।  
एकश्च तेषां प्रत्यासन्नमृत्युश्चापल्यात्तस्मिन्नर्धस्फाटितस्तम्भे उपविश्य पाणिभ्यां कीलकं संगृह्य यावदुत्पाटयितुमारेभे, तावत्तस्य स्तम्भमध्यगतवृषणस्य स्वस्थानाच्चलितकीलकेन यद्वृत्तं तत्प्रागेव निवेदितम् ।  
अतोऽहं ब्रवीमि- “अव्यापारेषु” इति ।  
आवयोर्भक्षितशेष आहारोऽस्त्येव तत्किमनेन व्यापारेण ?” दमनक आह-“भवानाहारार्थी केवलमेव ! तन्न युक्तम्।  
उक्तञ्च -  
 सुहृदामुपकारकारणाद्, द्विषतामप्यपकारकारणात् ।  
 नृपसंश्रय इष्यते बुधैर्जठरं को न बिभर्ति केवलम् ॥ 22 ॥  
किञ्च –  
   यस्मिञ्जीवति जीवन्ति बहवः सोऽत्र जीवतु ।  
 वयांसि किं न कुर्वन्ति चञ्च्वा स्वोदरपूरणम् ? ॥ 23 ॥  
तथा च-  
   यज्जीव्यते क्षणमपि प्रथितं मनुष्यै-  
    र्विज्ञानशौर्यविभवार्यगुणैः समेतम् ।  
 तन्नाम जीवितमिह प्रवदन्ति तज्ज्ञाः,  
     काकोऽपि जीवति चिरश्च बलिञ्च भुङ्क्ते ॥ 24 ॥  
 यो नात्मना न च परेण च बन्धुवर्गे,  
     दीने दयां न कुरुते न च मर्त्यवर्गे ।  
   किं तस्य जीवितफलं हि मनुष्यलोके,  
     काकोऽपि जीवति चिरञ्च बलिञ्च भूङ्क्ते ॥ 25 ॥  
 सुपूरा स्यात्कुनदिका, सुपूरो मूषिकाञ्जलिः ।  
 सुसंतुष्टः कापुरुषः स्वल्पकेनापि तुष्यति ॥ 26 ॥  
किञ्च-  
   किं तेन जातु जातेन मातुर्यौवनहारिणा ? ।  
 आरोहति न यः स्वस्य वंशस्याऽग्रे ध्वजो यथा ॥ 27 ॥  
 परिवर्तिनि संसारे मृतः को वा न जायते ? ।  
 जातस्तु गण्यते सोऽत्र यः स्फुरेच्च श्रियाधिकः ॥ 28 ॥  
किञ्च-  
 जातस्य नदीतीरे तस्यापि तृणस्य जन्मसाफल्यम् ।  
   यत् सलिलमज्जनाकुलजनहस्तालम्बनं भवति ॥ 29 ॥  
तथा च -  
   स्तिमितोन्नतसञ्चारा जनसंतापहारिणः ।  
 जायन्ते विरला लोके जलदा इव सज्जनाः ॥ 30 ॥  
 निरतिशयं गरिमाणं तेन जनन्याः स्मरन्ति विद्वांसः ।  
 यत्कमपि वहति गर्भं महतामपि यो गुरुर्भवति ॥ 31 ॥  
 अप्रकटीकृतशक्तिः शक्तोऽपि जनस्तिरस्क्रियां लभते ।  
 निवसन्नन्तर्दारुणि लंघ्यो वह्निर्न तु ज्वलितः ॥ 32 ॥  
 करटक आह-“आवां तावदप्रधानौ, तत्किमावयोरनेन व्यापारेण ?  
उक्तञ्च-  
 अपृष्टोऽत्राप्रधानो यो ब्रूते राज्ञः पुरः कुधीः ।  
 न केवलमसम्मानं, लभते च विडम्बनम् ॥ 33 ॥  
तथा च-  
   वचस्तत्र प्रयोक्तव्यं यत्रोक्तं लभते फलम् ।  
 स्थायी भवति चात्यन्तं, रागः शुक्लपटे यथा” ॥ 34 ॥  
दमनक आह-“मा मैवं वद ।  
 अप्रधानः प्रधानः स्यात्सेवते यदि पार्थिवम् ।  
 प्राधानाऽप्यप्रधानः स्याद्यदि सेवाविवर्जितः ॥ 35 ॥  
यत उक्तञ्च-  
 आसन्नमेव नृपतिर्भजते मनुष्यं,  
     विद्याविहीनमकुलीनमसंस्कृतं वा ।  
 प्रायेण भूमिपतयः प्रमदा लताश्च,  
      यत्पार्श्वतो भवति तत्परिवेष्टयन्ति ॥ 36 ॥  
तथा च-  
   कोपप्रसादवस्तूनि ये विचिन्वन्ति सेवकाः ।  
 आरोहन्ति शनैः पश्चाद् धुन्वन्तमपि पार्थिवम् ॥ 37 ॥  
 विद्यावतां महेच्छानां शिल्पविक्रमशालिनाम् ।  
 सेवावृत्तिविदां चैव नाश्रयः पार्थिवं विना ॥ 38 ॥  
 ये जात्यादिमहोत्साहान्नरेन्द्रान्नोपयान्ति च ।  
 तेषामामरणं भिक्षा प्रायश्चित्तं विनिर्मितम् ॥ 39 ॥  
 ये च प्राहुर्दुरात्मानो दुराराध्या महीभुजः ।  
 प्रमादालस्यजाड्यानि ख्यापितानि निजानि तैः ॥ 40 ॥  
 सर्पान्व्याघ्रान्गजान्सिंहान् दृष्टवोपार्थर्वशीकृतान् ।  
 राजेति कियती मात्रा धीमतामप्रमादिनाम् ॥ 41 ॥  
 राजानमेव संश्रित्य विद्वान्याति परां गतिम् ।  
 विना मलयमन्यत्र चन्दनं न प्ररोहति ॥ 42 ॥  
 धवलान्यातपत्राणि वाजिनश्च मनोरमाः ।  
 सदा मत्ताश्च मातङ्गाः प्रसन्ने सति भूपतौ ॥ 43 ॥  
करटक आह-“अथ भवान् किं कर्तुमनाः ?”  
सोऽब्रवीत्-“अद्य अस्मत्स्वामी पिङ्गलको भीतो, भीतपरिवारश्च वर्तते ।  
तदेनं गत्वा भयकारणं विज्ञाय, “सन्धिविग्रहयानासनसंश्रयद्वैधीभावानामेकतमेन संविधास्ये ।”  
करटक आह-“अथ कथं वेत्ति भवान्, यद्भयाविष्टोऽयं स्वामी ?”  
सोऽब्रवीत्-“ज्ञेयं किमत्र ? यत उक्तञ्च-  
 उदीरितोऽर्थः पशुनापि गृह्यते, हयाश्च नागाश्च वहन्ति चोदिताः ।  
 अनुक्तमप्यूहति पण्डितो जनः, परेङ्गितज्ञानफला हि बुद्धयः ॥ 44 ॥  
तथा च-  
  आकारैरिङ्गितैर्गत्या चेष्टया भाषणेन च ।  
  नेत्रवक्त्रविकारैश्च लक्ष्यन्तेऽन्तर्गतं मनः ॥ 45 ॥  
 तदद्यैनं भयाकुलं प्राप्य स्वबुद्धिप्रभावेण निर्भयं कृत्वा, वशीकृत्य च निजां साचिव्यपदवीं समासादयिष्यामि।”  
करटक आह- “अनभिज्ञो भवान् सेवाधर्मस्य । तत्कथमेनं वशीकरिष्यसि ?”  
सोऽब्रवीत्-“कथमहं सेवानभिज्ञः ? मया हि तातोत्सङ्गे क्रीडताभ्यागतसाधूनां नीतिशास्त्रं पठतां यच्छ्रुतं सेवाधर्मस्य सारभूतं तद् हृदि स्थापितम्। श्रूयताम तच्चेदम्-  
 सुवर्णपुष्पितां पृथ्वीं विचिन्वन्ति त्रयो जनाः ।  
 शूरश्च कृतविद्यश्च यश्च जानाति सेवितुम् ॥ 46 ॥  
 सा सेवा या प्रभुहिता ग्राह्यवाक्यविशेषतः ।  
 आश्रयेत्पार्थिवं विद्वांस्तद्द्वारेणैव नान्यथा ॥ 47 ॥  
 यो न वेत्ति गुणान्यस्य न तं सेवेत पण्डितः ।  
 न हि तस्मात्फलं किंचित्सुकृष्टादूषरादिव ॥ 48 ॥  
 द्रव्यप्रकृतिहीनोऽपि सेव्यः सेव्यगुणान्वितः ।  
 भवत्याजीवनं तस्मात्फलं कालान्तरादपि ॥ 49 ॥  
 अपि स्थाणुवदासीनः शुष्यन्परिगतः क्षुधा ।  
 न त्वेवानात्मसम्पन्नाद् वृत्तिमीहेत पण्डितः ॥ 50 ॥  
 सेवकः स्वामिनं द्वेष्टि कृपणं परुषाक्षरम् ।  
 आत्मानं किं स न द्वेष्टि सेव्याऽसेव्यं न वेत्ति यः ॥ 51 ॥  
 यमाश्रित्य न विश्रामं क्षुधार्ता यान्ति सेवकाः ।  
 सोऽर्कवन्नृपतिस्त्याज्यः सदा पुष्पफलोऽपि सन् ॥ 52 ॥  
 राजमातरि देव्याञ्च कुमारे मुख्यमन्त्रिणि ।  
 पुरोहिते प्रतीहारे सदा वर्तेत राजवत् ॥ 53 ॥  
 जीवेति प्रब्रुवन्प्रोक्तः कृत्याकृत्यविचक्षणः ।  
 करोति निर्विकल्पं यः स भवेद्राजवल्लभः ॥ 54 ॥  
 प्रभुप्रसादजं वित्तं सुप्राप्तं यो निवेदयेत् ।  
 वस्त्राद्यं च दधात्यङ्गे स भवेद्राजवल्लभः ॥ 55 ॥  
 अन्तःपुरचरैः सार्धं यो न मन्त्रं समाचरेत् ।  
 न कलत्रैर्नरेन्द्रस्य स भवेद्राजवल्लभः ॥ 56 ॥  
 द्यूतं यो यमदूताभं हालां हालाहलोपमाम् ।  
 पश्येद्दारान् वृथाकारान् स भवेद्राजवल्लभः ॥ 57 ॥  
 युद्धकालेऽग्रगो यः स्यात्सदा पुष्ठानुगः पुरे ।  
 प्रभोर्द्वाराश्रितो हर्म्ये स भवेद्राजवल्लभः ॥ 58 ॥  
 सम्मतोऽहं विभोर्नित्यमिति मत्वा व्यतिक्रमेत् ।  
 कृच्छ्रेष्वपि न मर्यादां स भवेद्राजवल्लभः ॥ 59 ॥  
 द्वेषिद्वेषपरो नित्यमिष्टानामिष्टकर्मकृत् ।  
 यो नरो नरनाथस्य स भवेद्राजवल्लभः ॥ 60 ॥  
 प्रोक्तः प्रत्युत्तरं नाह विरुद्धं प्रभुणा न यः ।  
 न समीपे हसत्युच्चैः स भवेद्राजवल्लभः ॥ 61 ॥  
 यो रणं शरणं तद्वन्मन्यते भयवर्जितः ।  
 प्रवासं स्वपुरावासं स भवेद्राजवल्लभः ॥ 62 ॥  
 न कुर्यान्नरनाथस्य योषिद्भिः सह संगतिम् ।  
 न निन्दां न विवादं च स भवेद्राजवल्लभः ॥ 63 ॥  
करटक आह-“अथ भवांस्तत्र गत्वा किं तावत्प्रथमं वक्ष्यति, तत्तावदुच्यचताम् ।”  
दमनक आह-  
 उत्तरादुत्तरं वाक्यं वदतां सम्प्रजायते ।  
 सुवृष्टिगुणसम्पन्नाद्बीजाद्बीजमिवापरम् ॥ 64 ॥  
 अपायसन्दर्शनजां विपत्तिमुपायसदर्शनजाञ्च सिद्धिम् ।  
 मेधाविनो नीतिगुणप्रयुक्तां, पुरः स्फुरन्तीमिव वर्णयन्ति ॥ 65 ॥  
 एकेषां वाचि शुकवदन्येषां हृदि मूकवत् ।  
 हृदि वाचि तथान्येषां वल्गु वल्गन्ति सूक्तयः ॥ 66 ॥  
 न चाऽहमप्राप्तकालं वक्ष्ये । आकर्णितं मया नीतिसारं पितुः पूर्वमुत्सङ्गं हि निषेवता-  
   अप्राप्तकालं वचनं बृहस्पतिरपि ब्रुवन् ।  
 लभते बह्ववज्ञानमपमानं च पुष्कलम् ॥ 67 ॥  
करटक आह-  
 “दुराराधया हि राजानः पर्वता इव सर्वदा ।  
 व्यालाकीर्णाः सुविषमाः कठिना दुष्टसेविताः ॥ 68 ॥  
तथा च-  
 भोगिनः कञ्चकाविष्टाः कुटिलाः क्रूरचेष्टिताः ।  
 सुद्रष्टा मन्त्रसाध्याश्च राजानः, पन्नगा इव ॥ 69 ॥  
 द्विजिह्वाः क्रूरकर्माणोऽनिष्ठाश्छिद्रानुसारिणः ।  
 दूरतोऽपि हि पश्यन्ति राजानो, भजगा इव ॥ 70 ॥  
 स्वल्पमप्यपकुर्वन्ति येऽभीष्टा हि महीपतेः ।  
 ते वह्नाविव दह्यन्ते पतङ्गाः पापचेतसः ॥ 71 ॥  
 दुरारोहं पदं राज्ञां सर्वलोकनमस्कृतम् ।  
 स्वल्पेनाप्यपकारेण ब्राह्मण्यमिव दुष्यति ॥ 72 ॥  
 दुराराध्याः श्रियो राज्ञां दुरापा दुष्परिग्रहाः ।  
 तिष्ठन्त्याप इवाधारे चिरमात्मनि संस्थिताः ॥ 73 ॥  
दमनक आह- “सत्यमेतत्परम्। किन्तु-  
 यस्य यस्य हि यो भावस्तेन तेन समाचरेत् ।  
 अनुप्रविश्य मेधावी क्षिप्रमात्मवशं नयेत् ॥ 74 ॥  
 भर्त्तुश्चित्तानुवर्तित्वं सुवृत्तं चानुजीविनाम् ।  
 राक्षसाश्चापि गृह्यन्ते नित्यं छन्दानुवर्तिभिः ॥ 75 ॥  
 सरुषि नृपे स्तुतिवचनं तदभिमते प्रेम तद्द्विषि द्वेषः ।  
 तद्दानस्य च शंसा अमन्त्रतन्त्रं वशीकरणम् ॥ 76 ॥”  
करटक आह-“यद्येवमभिमतं तर्हि शिवास्ते पन्थानः सन्तु ।  
यथाभिलषितमनुष्ठीयताम् ।  
तत्र च-  
   अप्रमादश्च कर्तव्यस्त्वया राज्ञः समाश्रये ।  
   त्वदीयस्य शरीरस्य वय भाग्योपजाविनः ॥   
सोऽपि तं प्रणम्य पिङ्गलकाभिमुखं प्रतस्थे ।  
 अथागच्छन्तं दमनकमालोक्य पिङ्गलको द्वाःस्थमब्रवीत्-“अपसार्यतां वेत्रलता, अयमस्माकं चिरन्तनो मन्त्रिपुत्रो दमनकोऽव्याहतप्रवेशः, तत्प्रवेश्यतां द्वितीयमण्डलभागी” इति ।  
स आह-“यथावदीद्भवान्” इति ।  
अथ प्रविश्य दमनको निर्दिष्टे आसने पिङ्गलकं प्रणम्य प्राप्तानुज्ञ उपविष्टः ।  
स तु तस्य नखकुलिशाऽलङ्कृतं दक्षिणपाणिमुपरि दत्त्वा मानपुरःसरमुवाच-“अपि शिवं भवतः ? कस्माच्चिराद्दृष्टोऽसि ?”  
दमनक आह-“यद्यपि न किंचिद्देवपादानामस्माभिः प्रयोजनम्, तथापि भवतां प्राप्तकालं वक्तव्यम्, यत उत्तममध्यमाधमैः सर्वैरपि राज्ञां प्रयोजनम् । उक्तं च -  
 दन्तस्य निष्कोषणकेन नित्यं, कर्णस्य कण्डूयनकेन वाऽपि ।  
 तृणेन कार्यं भवतीश्वराणां, किमङ्ग वाग्धस्तवता नरेण ॥ 77 ॥  
तथा वयं देवपादानामन्वयागताः भृत्या आपत्स्वपि पृष्ठगामिनो यद्यपि स्वमधिकारं न लभामहे,  
तथापि देवपादानामेतद्युक्तं न भवति।  
उक्तञ्च-  
 स्थानेष्वेव नियोक्तव्या भृत्याश्चाभराणानि च ।  
 न हि चूडामणिः पादे प्रभवामीति बध्यते ॥ 78 ॥  
 यतः - अनभिज्ञो गुणानां यो न भृत्यैरनुगम्यते ।  
 धनाढ्योऽपि कुलीनोऽपि क्रमायातोऽपि भूपतिः ॥ 79 ॥  
उक्तञ्च-असमैः समीयमानः समैश्च परिहीयमाणसत्कारः ।  
 धुरि चानियुज्यमानस्त्रिभिरर्थपतिं त्यजति भृत्यः ॥ 80 ॥  
 यच्चाविवेकितया राजा भृत्यानुत्तमपदयोग्यान् हीनाधमस्थाने नियोजयति न ते तत्रैव तिष्ठन्ति, स भूपतेर्दोषो न तेषाम्। उक्तञ्च-  
 कनकभूषणसंग्रहणोचितो यदि मणिस्त्रपुणि प्रतिबध्यते ।  
 न स विरौति न चापि स शोभते भवति योजयितुर्वचनीयता ॥ 81 ॥  
यच्च स्वाम्येवं वदति-“चिराद् दृश्यते’, तदपि श्रूयताम्-  
 सव्यदक्षिणयोर्यत्र विशेषो नास्ति हस्तयोः ।  
 कस्तत्र क्षणमप्यार्यो विद्यमानगतिर्भवेत् ॥ 82 ॥  
 काचे मणिर्मणौ काचो येषां बुद्धिर्विकल्पते ।  
 न तेषां संनिधौ भृत्यो नाममात्रोऽपि तिष्ठति ॥ 83 ॥  
 परीक्षका यत्र न सन्ति देशे, नार्घन्ति रत्नानि समुद्रजानि ।  
 आभीरदेशे किल चन्द्रकान्तं त्रिभिर्वराटैर्विपणन्ति गोपाः ॥ 84 ॥  
 लोहिताख्यस्य च मणेः पद्मरागस्य चान्तरम् ।  
 यत्र नास्ति कथं तत्र क्रियते रत्नविक्रयः ? ॥ 85 ॥  
 निर्विशेषं यदा स्वामी समं भृत्येषु वर्तते ।  
 तत्रोद्यमसमर्थानामुत्साहः परिहीयते ॥ 86 ॥  
 न विना पार्थिवो भृत्यैर्न भृत्याः पार्थिवं विना ।  
 तेषां च व्यवहारोऽयं परस्परनिबन्धनम् ॥ 87 ॥  
 भृत्यैर्विना स्वयं राजा लोकानुग्रहकारिभिः ।  
 मयूखैरिव दीप्तांशुस्तेजस्वपि न शोभते ॥ 88 ॥  
 अरैः सन्धार्यते नाभिर्नाभौ चाराः प्रतिष्ठिताः ।  
 स्वामिसेवकयोरेवं वृत्तिचक्रं प्रवर्तते ॥ 89 ॥  
 शिरसा विधृता नित्यं स्नेहेन परिपालिताः ।  
 केशा अपि विरज्यन्ते निःस्नेहाः किं न सेवकाः ? ॥ 90 ॥  
 राजा तुष्टो हि भृत्यानामर्थमात्रं प्रयच्छति ।  
 ते तु सम्मानमात्रेण प्राणैरप्युपकुर्वते ॥ 91 ॥  
 एवं ज्ञात्वा नरेन्द्रेण भृत्याः कार्या विचक्षणाः ।  
 कुलीनाः शौर्यसंयुक्ताः शक्ता भक्ताः क्रमागताः ॥ 92 ॥  
 यः कृत्वा सुकृतं राज्ञो दुष्करं हितमुत्तमम् ।  
 लज्जया वक्ति नो किञ्चित्तेन राजा सहायवान् ॥ 93 ॥  
 यस्मिन्कृत्यं समावेश्य निर्विशङ्केन चेतसा ।  
 आस्यते सेवकः स स्यात्कलत्रमिव चापरम् ॥ 94 ॥  
 योऽनाहूतः समभ्येति द्वारि तिष्ठति सर्वदा ।  
 पृष्टः सत्यं मितं ब्रूते, स भृत्योऽर्हो महीभुजाम् ॥ 95 ॥  
 अनादिष्टोऽपि भूतस्य दृष्ट्वा हानिकरं च यः ।  
 यतेत तस्य नाशाय, स भृत्योऽर्हो महीभुजाम् ॥ 96 ॥  
 ताडितोऽपि दुरुक्तोऽपि दण्डितोऽपि महीभुजाम् ।    
 यो न चिन्तयते पापं, स भृत्योऽर्हो महीभुजाम् ॥ 97 ॥  
 न गर्वं कुरुते माने नापमाने च तप्यते ।  
 स्वाकारं रक्षयेद्यस्तु स भृत्योऽर्हो महीभुजाम् ॥ 98 ॥  
 न क्षुधा पीड्यते यस्तु निद्रया न कदाचन ।  
 न च शीतातपाद्यैश्च, स भृत्योऽर्हो महीभुजाम् ॥ 99 ॥  
 श्रुत्वा साङ्ग्रामिकीं वार्तां भविष्यां स्वामिनं प्रति ।  
 प्रसन्नास्यो भवेद्यस्तु स भृत्योऽर्हो महीभुजाम् ॥ 100 ॥  
 सीमावृद्धिं समायाति शुक्लपक्ष इवोडुराट् ।  
 नियोगसंस्थिते यस्मिन्स भृत्योऽर्हो महीभृजाम् ॥ 101 ॥  
 सीमा संङ्कोचमायाति वह्नौ चर्म इवाहितम् ।  
 स्थिते तस्मिन्स तु त्याज्यो भृत्यो राज्यं समीहता ॥ 102 ॥  
तथा “श्रृगालोऽयम्” इति मन्यमानेन ममोपरि स्वामिना यद्यवज्ञा क्रियते, तदप्ययुक्तम् ।  
 उक्तञ्च, यतः -  
 कौशेयं कृमिजं सुवर्णमुपलाद् दूर्वाऽपि गोरोमत्तः,  
     पङ्कात्तामरसं शशाङ्क उदधेरिन्दीवरं गोमयात् ।  
 काष्ठादग्निरहेः फणादपि मणिर्गोपित्ततो रोचना,  
     प्राकाश्यं स्वगुणोदयेन गुणिनो गच्छन्ति, किं जन्मना ? ॥ 103 ॥  
 मूषिका गृहजाताऽपि हन्तव्या स्वापकारिणी ।  
 भक्ष्यप्रदानैर्मार्जारो हितकृत्प्रार्थ्यतेऽन्यतः ॥ 104 ॥  
 एरण्डभिण्डार्कनडैः प्रभूतैरपि सञ्चितैः ।  
 दारुकृत्यं यथा नास्ति तथैवाज्ञैः प्रयोजनम् ॥ 105 ॥  
 किं भक्तेनाऽसमर्थेन किं शक्तेनापकारिणा ।  
 भक्तं शक्तञ्च मां राजन् ! नावज्ञातुं त्वमर्हसि ॥ 106 ॥  
पिङ्गलक आह-“भवत्वेवं तावत् । असमर्थः समर्थो वा, चिरंतनस्त्वमस्माकं मन्त्रिपुत्रः, तद्विश्रब्धं ब्रूहि - यत्किचिद्वक्तुकामः ।”  
दमनक आह-“देव ! विज्ञाप्यं किंचिदस्ति ।”  
पिङ्गलक आह-“तन्निवेदयाभिप्रेतम् ।”  
सोऽब्रवीत् -  
 “अपि स्वल्पतरं कार्यं यद्भवेत् पृथिवीपतेः ।  
 तन्न वाच्यं सभामध्ये प्रोवाचेदं बृहस्पतिः ॥ 107 ॥  
तदैकान्तिके मद्विज्ञाप्यमवधारयन्तु देवपादाः । यतः-  
 षटकर्णो भिद्यते मन्त्रश्चतुष्कर्णः स्थिरो भवेत् ।  
 तस्मात्सर्वप्रयत्नेन षट्कर्णं वर्जयेत् सुधीः ॥ 108 ॥  
अथ पिङ्गलकाभिप्रायज्ञा व्याघ्रद्वीपिवृकपुरःसराः सर्वेऽपिः तद्वचः समाकर्ण्य संसदि तत्क्षणादेव दूरीभूताः ।  
ततश्च दमनक आह-“उदकग्रहणार्थं प्रवृत्तस्य स्वामिनः किमिह निवृत्त्यावस्थानम् ?” पिङ्गलक सविलक्षस्मितमाह-“न किंचिदपि ।”  
सोऽब्रवीत् - देव ! यद्यनाख्येयं तत्तिष्ठतु । उक्तञ्च-  
 दारेषु किञ्चित्स्वजनेषु किञ्चिद्, गोप्यं वयस्येषु सुतेषु किञ्चित् ।  
 युक्तं न वा युक्तमिदं विचिन्त्य, वदेद्विपश्चिन्महतोऽनुरोधात् ॥ 109 ॥  
तच्छ्रुत्वा पिङ्गलकश्चिन्तयामास-“योग्योऽयं दृश्यते, तत्कथयाम्येतस्याऽग्रे आत्मनोऽभिप्रायम् ।  
उक्तञ्च-  
 सुहृदि निरन्तरचित्ते गुणवति भृत्येऽनुवर्तिनि कलत्रे ।  
 स्वामिनि सौहृदयुक्ते निवेद्य दुःखं, सुखी भवति ॥ 110 ॥  
भो दमनक ! शृणोषि शब्दं दूरान्महान्तम् ?”  
सोऽब्रवीत्- “स्वामिन् ! शृणोमि, ततः किम् ?”  
पिङ्गलक आह-“भद्र ! अहमस्माद्वनाद् गन्तुमिच्छामि ।”  
दमनक आह- “कस्मात् !”  
पिङ्गलक आह-“यतोऽद्यास्मद्वने किमप्यपूर्वं सत्त्वं प्रविष्टं यस्यायं महाञ्छब्दः श्रूयते ।तस्य च शब्दस्यानुरूपेण सत्त्वेन भाव्यं, सत्वाऽनुरुपेण च पराक्रमेण भाव्यम्” इति ।  
दमनक आह-यच्छब्दमात्रादपि भयमुपगतः स्वामी, तदप्ययुक्तम् । उक्तञ्च-  
 अम्भसा भिद्यते सेतुस्तथा मन्त्रोऽप्यरक्षितः ।  
 पैशुन्याद्भिद्यते स्नेहो भिद्यते वाग्भिरातुरः ॥ 111 ॥  
तन्न युक्तं स्वामिनः पूर्वपुरुषोपपार्जितं कुलक्रमादागतं वनमेकपदे एव त्यक्तुम् । यतो भोरीवेणुवीणामृदङ्गतालपटहशङ्खकाहलादिभेदेन शब्दा अनेकविधा भवन्ति,  
तन्न केवलाच्छब्दमात्रादपि भेतव्यम् । उक्तञ्च-  
   अत्युत्कटे च रौद्रे च शत्रौ प्राप्ते न हीयते ।  
  धैर्यं यस्य महीनाथो न स याति पराभवम् ॥ 112 ॥  
  दर्शितभयेऽपि धातरि धैर्यध्वंसो भवेन्न धीराणाम् ।  
  शोषितसरसि निदाधे नितरामेवोद्धतः सिन्धुः ॥ 113 ॥  
तथा च-  
   यस्य न विपदि विषादः सम्पदि हर्षो रणे न भीरुत्वम् ।  
 तं भुवनत्रयतिलकं जनयति जननी सुतं विरलम् ॥ 114 ॥  
तथा च-  
   शक्तिवैकल्यनम्रस्य निःसारत्वाल्लघीयसः ।  
 जन्मिनो मानहीनस्य तृणस्य च समा गतिः ॥ 115 ॥  
अपि च-  
   अन्यप्रतापमासाद्य यो दृढत्वं न गच्छति ।  
 जतुजाभरणस्येव रूपेणापि हि तस्य किम् ? ॥ 116 ॥  
 तदेवं ज्ञात्वा स्वामिना धैर्यावष्टभः कार्यः, न शब्दमात्राद् भेतव्यम् ।  
उक्तञ्च-  
   पूर्वमेव मया ज्ञात पूर्णमेतद्धि मेदसा ।  
 अनुप्रविश्य विज्ञातं यावच्चर्म च दारु च ॥ 117 ॥”  
पिङ्गलक आह-“कथमेतत् ?” सोऽब्रवीत्-  
           २  
  ( श्रृगालदुन्दुभि-कथा )  
 कश्चिद्गोमायुर्नाम शृगालः क्षुत्क्षामकण्ठः इतस्ततः आहारक्रियार्थं परिभ्रमन् वने सैन्यद्वयसंग्रामभूमिमपश्यत् ।  
तस्यां च दुन्दुभेः पतितस्य वायुवशाद्वल्लीशाखाग्रैर्हन्यमानस्य शब्दमश्रृणोत् ।  
अथ क्षुभितहृदयश्चिन्तयामास-अहो, विनष्टोऽस्मि । तद्यावन्नास्य प्रोच्चारितशब्दस्य दृष्टिगोचरं गच्छामि तावदन्यतो व्रजामि । अथवा नैतद्युज्यते सहसैव पितृपैतामहं वनं त्यक्तुं । उक्तञ्च-  
 भये वा यदि वा हर्षे सम्प्राप्ते यो विमर्शयेत् ।  
 कृत्यं न कुरुते वेगान्न स सन्तापमाप्नुयात् ॥ 118 ॥  
 तत्तावज्जानामि कस्यायं शब्दः । इत्थं धैर्यमालम्ब्य विमर्शयन् यावन्मन्दं-मन्दं गच्छति तावद्दुन्दिभिमपश्यत् । स च तं परिज्ञाय समीपं गत्वा स्वयमेव कौतुकादताडयत् । भूतश्च हर्षादचिन्तयत्-"अहो ! चिरादेतदस्माकं महद्भोजनमापतितम् । तन्नूनं प्रभूतमांसमेदोऽसृग्भिः परिपूरितं भविष्यति ।"  
 ततः परुषचर्मावगुण्ठितं तत्कथमपि विदार्यैकदेशे छिद्रं कृत्वा संहृष्टमना मध्ये प्रविष्टः । परं चर्मविदारणतो दंष्ट्राभङ्गः समजनि । अथ निराशीभूतस्तद्दारुशेषमवलोक्य श्लोकमेनमपठत्-“पूर्वमेव मया ज्ञातम्” इति । ’अतो न शब्दमात्राद्भेतव्यम् ।”  
पिंगलक आह-“भोः, पश्यायं मम सर्वोऽपि परिग्रहो भयव्याकुलितमनाः पलायितुमिच्छति, तत्कथमहं धैर्यावष्टम्भं करोमि ?”  
सोऽब्रवीत्-“स्वामिन् ! नैषामेष दोषः । यतः स्वामिसदृशा एव भवन्ति भृत्याः । उक्तञ्च-  
 अश्वः शस्त्रं शास्त्रं वीणा वाणी नरश्च नारी च ।  
 पुरुषविशेष प्राप्ता भवन्त्ययोग्याश्च योग्याश्च ॥ 119 ॥  
 तत्पौरुषावष्टम्भं कृत्वा त्वं तावदत्रैव प्रतिपालय, यावदहमेतच्छब्दस्वरूपं ज्ञात्वाऽऽगच्छामि । ततः पश्चाद्यथोचितं कार्यमिति ।”  
पिङ्गलक आह-“किं तत्र भवान् गन्तुमुत्सहते ?”  
स आह-“किं स्वाम्यादेशात्सद्भृत्यस्य कृत्याकृत्यमस्ति ?”  
उक्तञ्च-  
 स्वाम्यादेशात्सुभृत्यस्य न भीः सञ्जायते क्वचित् ।  
 प्रविशेन्मुखमाहेयं दुस्तरं वा महार्णवम् ॥ 120 ॥  
तथा च-  
   स्वाम्यादिष्टस्तु यो भृत्यः समं विषममेव च ।  
 मन्यते न स सन्धार्यो भूभुजा भूतिमिच्छताः ॥ 121 ॥  
पिङ्गलक आह-“भद्र ! यद्येवं तद्गच्छ । शिवास्ते पन्थानः सन्तु” इति ।  
दमनकोऽपि तं प्रणम्य संजीवकशब्दानुसारी प्रतस्थे ।  
 अथ दमनके गते, भयव्याकुलमनाः पिङ्गलकश्चिन्तयामास-“अहो न शोभनं कृतं मया यत्तस्य विश्वासं गत्वात्माभिप्रायो निवेदितः । कदाचिद्दमनकोऽयमुभयवेत्वान्ममोपरि दुष्टबुद्धिः स्याद्, भ्रष्टाधिकारत्वाद्वा । उक्तञ्च-  
 ये भवन्ति महीपस्य सम्मानितविमानिताः ।  
 यतन्ते तस्य नाशाय कुलीना अपि सर्वदा ॥ 122 ॥  
तत्तावदस्य चिकीर्षितं वेत्तुं स्थानान्तरं गत्वा प्रतिपालयामि, कदाचिद्दमनकस्तमादाय मां व्यापादयितुमिच्छति ।  
उक्तञ्च-  
 न बध्यन्ते ह्यविश्वस्ता बलिभिर्दुर्बला अपि ।  
 विश्वस्तास्त्वेव बध्यन्ते बलवन्तोऽपि दुर्बलैः ॥ 123 ॥  
 बृहस्पतेरपि प्राज्ञो न विश्वासं व्रजेन्नरः ।  
 य इच्छेदात्मनो वृद्धिमायुष्यं च सुखानि च ॥ 124 ॥  
 शपथैः सन्धितस्यापि न विश्वासं व्रजेद्रिपोः ।  
 राज्यलाभोद्यतो वृत्रः शक्रेण शपथैर्हतः ॥ 125 ॥  
 न विश्वासं विना शत्रुर्देवानामपि सिद्ध्यति ।  
 विश्वासात्त्रिदशेन्द्रेण दितेर्गर्भो विदारितः ॥ 126 ॥  
एवं सम्प्रधार्य, स्थानन्तरं गत्वा दमनकमार्गमवलोकयन्नेकाकी तस्थौ । दमनकोऽपि सञ्जीवकसकाशं गत्वा वृषभोऽयमिति परिज्ञाय हृष्टमना व्यचिन्तयत्-“अहो, शोभनमापतितम् । अनेनैतस्य संन्धिविग्रहद्वारेण मम पिङ्गलको वश्यो भविष्यति” इति ।  
उक्तञ्च-  
 न कौलीन्यान्न सौहार्दान्नृपो वाक्ये प्रवर्तते ।  
 मन्त्रिणां यावदभ्येति व्यसनं शोकमेव च ॥ 127 ॥  
 सदैवापद्गतो राजा भोग्यो भवति मन्त्रिणाम् ।  
 अत एव हि वाञ्छन्ति मन्त्रिणः सापदं नृपम् ॥ 128 ॥  
 यथा नेच्छति नीरोगः कदाचितन्न सुचिकित्सकम् ।  
 तथापद्रहितो राजा सचिवं नाभिवाञ्छति” ॥ 129 ॥  
एवं विचिन्तयन्पिंगलकाभिमुखः प्रतस्थे । पिङ्गलकोऽपि तमायान्तं प्रेक्ष्य, स्वाकारं रक्षयन्यथापूर्वमवस्थितः ।  
दमनकोऽपि पिङ्गलकसकाशं गत्वा प्रणम्योपविष्टः ।  
पिङ्गलक आह-“किं दृष्टं भवता तत्सत्त्वम् ?”  
दमनक आह-“दृष्टं स्वामिप्रसादात्” ।  
पिङ्गलक आह-’अपि सत्यम् ?”  
दमनक आह-“किं स्वामिपादानामग्रेऽसत्यं विज्ञाप्यते ?  
उक्तञ्च-  
 अपि स्वल्पमसत्यं यः पुरो वदति भूभुजाम् ।  
 देवानाञ्च विनश्येत् स द्रुतं सुमहानपि ॥ 130 ॥  
तथा च-  
   सर्वदेवमयो राजा मनुना सम्प्रकीर्तितः ।  
 तस्मात्तं देववत्पश्येन्न व्यलीकेन कर्हिचित् ॥ 131 ॥  
 सर्वदेवमयस्यापि विशेषो नृपतेरयम् ।  
 शुभाशुभफलं सद्यो नृपाद्देवाद्भवान्तरे ॥ 132 ॥  
पिङ्गलक आह-“सत्यं दृष्टं भविष्यति भवता । न दीनोपरि महान्तः कुप्यन्ति; अतो न त्वं तेन निपातितः ।  
यतः-  
 तृणानि नोन्मूलयति प्रभञ्जनो, मृदूनि नीचैः प्रणतानि सर्वतः ।  
 स्वभाव एवोन्नतचेतसामयं, महान्महत्स्वेव करोति विक्रमम् ॥ 133 ॥  
अपि च-  
 गणस्थलेषु मदवारिषु बद्धरागमत्तभ्रमद्भ्रमरपादतलाहतोऽपि ।  
 कोपं न गच्छति नितान्तबलोऽपि नागस्तुल्ये बले तु बलवान् परिकोपमेति ॥ 134 ॥  
दमनक आह-“अस्त्वेवं स महात्मा, वयं कृपणाः, तथापि स्वामी यदि कथयति ततो भृत्यत्वेन योजयामि ।”  
पिङ्गलक आह सोच्छ्रवासम्-“किं भवाञ्छक्नोत्येवं कर्तुम् ?”  
दमनक आह-“किमसाध्यं बुद्धेरस्ति ?”  
उक्तञ्च-  
 न तच्छस्त्रैर्न नागेन्द्रैर्न हयैर्न पदातिभिः ।  
 कार्यं संसिद्धिमभ्येति यथा बुद्ध्या प्रसाधितम् ॥ 135 ॥  
पिङ्गलक आह-“यद्येवं तर्ह्यमात्यपदेऽध्यारोपितस्त्वम् । अद्य प्रभृति प्रसादनिग्रहादिकं त्वयैव कार्यमिति निश्चयः ।”  
अथ दमनकः सत्वरं गत्वा सञ्जीवकं साक्षेपमिदमाह-“एह्येहीतो दुष्टवृषभ ! स्वामी पिङ्गलकस्त्वामाकारयति । किं निःशङ्को भूत्वा मुहुर्मुहुर्नदसि वृथा” इति ।  
तच्छ्रुत्वा सञ्जीवकोऽब्रवीत्-“भद्र ! कोऽयं पिङ्गलकः ?”  
दमनक आह-“किं स्वामिनं पिङ्गलकमपि न जानासि ?’ तत्क्षणं प्रतिपालय । फलेनैव ज्ञास्यसि । नान्वयं सर्वमृगपरिवृतो वटतले स्वामी पिङ्गलकनामा सिंहस्तिष्ठति ।”  
तच्छ्रुत्वा गतायुषमिवात्मानं मन्यमानः सञ्जीवकः परं विषादमगमत् ।  
आह च-"भद्र ! भवान् साधुसमाचारो वचनपटुश्च दृश्यते । तद्यदि मामवश्यं तत्र नयसि तदभयप्रदानेन स्वामिनः सकाशात्प्रसादः कारयितव्यः ।”  
दमनक आह-“भोः ! सत्यमभिहितं भवता, नीतिरेषा । यतः -  
 पर्यन्तो लभ्यन्ते भूमेः समुद्रस्य गिरेरपि ।  
 न कथञ्चिन्महीपस्य चित्तान्तः केनचित्क्वचित् ॥ 136 ॥  
तत्त्वमत्रैव तिष्ठ, यावदहं तं समये दृष्ट्वा ततः पश्चात्त्वामानयामि” इति । तथा अनुष्ठिते दमनकः पिङ्गलकसकाशं गत्वेदमाह-“स्वामिन् ! न तत्प्राकृतं सत्त्वम् । स हि भगवतो महेश्वरस्य वाहनभूतो वृषभः', इति ।  
मया पृष्ट इदमूचे-\`महेश्वरेण परितुष्टेन कालिन्दीपरिसरे, शष्पाग्राणि भक्षयितुं समादिष्टः । किं बहुना, मम प्रदत्तं भगवता क्रीडार्थं वनमिदम् ।”  
पिङ्गलक आह सभ्यम्-“सत्यं ज्ञातं मयाऽधुना, न देवताप्रसादं विना शष्पभोजिनो व्यालाकीर्णे एवंविधे वने निःशङ्को नदन्तो भ्रमन्ति । ततस्त्वया किमभिहितम् ?”  
दमनक आह-“स्वामिन् ! एतदभिहितं मया- यत् एतद्वनं चण्डिकावाहनभूतस्य मत्स्वामिनः पिङ्गलकनाम्नः सिंहस्य विषयीभूतम् । तद्भवानभ्यागतः प्रियोऽतिथिः । तत्तस्य सकाशं गत्वा, भातृस्नेहेनैकत्र-भक्षणपानविहरणक्रियाभिरेकस्थानाश्रयेण कालो नेयः' इति । ततस्तेनापि सर्वमेतत्प्रतिपन्नम् । उक्तञ्च सहर्षम्-“स्वामिनः सकाशादभयदक्षिणा दापयितव्या' इति । तदत्र स्वामी प्रमाणम्। ।”  
तच्छ्रुत्वा पिङ्गलकः आह-“साधु सुमते ! साधुमन्त्रिश्रोत्रिय ! साधु । मम हृदयेन सह सम्मन्त्र्य भवतेदमभिहितम् ।  
तद्दत्ता मया तस्याभयदक्षिणा । परं सोऽपि मदर्थेऽभयदक्षिणां याचयित्वा द्रुततरमानीयताम्' इति ।  
अथवा साधु चेदमुच्यते-  
 अन्तःसारैरकुटिलैरच्छिद्रैः सुपरीक्षितैः ।  
 मन्त्रिभिर्धार्यते राज्यं सुस्तम्भैरिव मन्दिरम् ॥ 137 ॥  
तथा च-  
   मन्त्रिणां भिन्नसन्धाने भिषजां सन्निपातिके ।  
 कर्मणि व्यज्यते प्रज्ञा स्वस्थे को वा न पण्डितः ॥ 138 ॥  
दमनकोऽपि तं प्रणम्य सञ्जीवकसकाशं प्रस्थितः सहर्षमचिन्तयत्-“अहो ! प्रसादसमुखीनः स्वामी वचनवशगश्च सवृत्तः  
तन्नास्ति धन्यतरो मम । उक्तञ्च-  
 अमृतं शिशिरे वह्निरमृतं प्रियदर्शनम् ।  
 अमृतं राजसम्मानममृतं क्षीरभोजनम् ॥ 139 ॥  
अथ सञ्जीवकसकाशमासाद्य सप्रश्रयमुवाच-“भो मित्र ! प्रार्थितोऽसौ मया भवदर्थे स्वाम्यभयप्रदानम् ।  
तद्विश्रब्धं गम्यतामिति । परं त्वया राजप्रसादमासाद्य मया सह समय-धर्मेण वर्तितव्यम् । न गर्वमासाद्य स्वप्रभृतया विचरणीयम् । अहमपि तव संकेतेन सर्वां राज्यधुरममात्यपदवीमाश्रित्योद्धरिष्यामि । एवं कृते द्वयोरप्यावयो राज्यलक्ष्मीर्भोग्या भविष्यति । उक्तञ्च-  
 आखेटकस्य धर्मेण विभवाः स्युर्वशे नृणाम् ।  
 नृप्रतीन् प्रेरयत्येको हन्त्यन्योऽत्र मृगानिव ॥ 140 ॥  
तथा च –  
   यो न पूजयते गर्वादुत्तमाधममध्यमान् ।  
 भूपसंमानमान्योऽपि भ्रश्यते दन्तिलो यथा” ॥ 141 ॥  
संजीवक आह-“कथमेतत्?” सोऽब्रवीत्-  
           ३  
  ( दन्तिलगोरम्भयोः कथा )    
 “अस्त्यत्र धरातले वर्धमानं नाम नगरम् । तत्र दिन्तिलो नाम नानाभाण्डपतिः सकलपुरनायकः प्रतिवसति स्म । तेन पुरकार्यं, नृपकार्यं च कुर्वता तुष्टिं नीतास्तत्पुरवासिनो लोका नृपतिश्च । किं बहुना, न कोऽपि तादृक्केनापि चतुरो दृष्टो, नापि श्रुतो वेति । अथवा साधु चेदमुच्यते-  
 नरपतिहितकर्ता द्वेष्यतां याति लोके,  
    जनपदहितकर्ता त्यज्यते पार्थिवेन्द्रैः ।  
 इति महति विरोधे वर्तमाने समाने  
    नृपतिजनपदानां दुर्लभः कार्यकर्ता ॥ 142 ॥  
अथैवं गच्छति काले दन्तिलस्य कदाचित्कन्याविवाहः संप्रवृत्तः । तत्र तेन सर्वे पुरनिवासिनो, राजसंनिधिलोकाश्च सम्मानपुरःसरमामन्त्र्य भोजिता वस्त्रादिभिः सत्कृताश्च । ततो विवाहानन्तरं राजा सान्तःपुरः स्वगृहमानीयाभ्यर्चितः ।  
अथ तस्य नृपतेर्गृहसम्मार्जनकर्त्ता गोरम्भो नाम राजसेवको गृहायातोऽपि तेनानुचितस्थाने उपविष्टोऽवज्ञयाऽर्धचन्द्रं दत्वा निःसारितः । सोऽपि ततः प्रभृति निःश्वसन्नपमानान्न रात्रावप्यधिशेते । “कथं मया तस्य भाण्डपते राजप्रसादहानिः कर्त्तव्येति” चिन्तयन्नास्ते ।  
“अथवा किमनेन वृथा शरीरशोषणेन ? न कञ्चिन्मया तस्यापकर्त्तुं शक्यमिति ।  
अथवा साध्विदमुच्यते-  
 यो ह्यपकर्तुमशक्तः कुप्यति किमसौ नरोऽत्र निर्लज्जः ।  
 उत्पतितोऽपि हि चणकः शक्तः किं भ्राष्ट्राकं भङ्क्तुम् ॥ 143 ॥  
अथ कदाचित्प्रत्यूषे योगनिद्रां गतस्य राज्ञः शय्यान्ते मार्जनं कुर्वन्निदमाह-“अहो, दन्तिलस्य महद् दृप्तत्वं यद्राजमहिषीमालिङ्गति ।”  
तच्छ्रुत्वा राजा ससम्भ्रममुत्थाय तमुवाच- भो भो गोरम्भ ! सत्यमेतद्यत्त्वया जल्पितम् ?, किं देवी दन्तिलेन समालिङ्गिता ?” इति ।  
गोरम्भः प्राह-“देव ! रात्रिजागरणेन द्यूतासक्तस्य मे बलान्निद्रा समायाता, तन्न वेद्मि किं मयाभिहितम् ।”  
राजा सेर्ष्यं स्वगतम्-“एष तावदस्मद्गृहेऽप्रतिहतगतिस्तथा दन्तिलोऽपि । तत्कदाचिदनेन देवी समालिङ्ग्यमाना दृष्टा भविष्यति । तेनेदमभिहितम् । उक्तञ्च-  
 यद्वाञ्छति दिवा मर्त्यो वीक्षते वा करोति वा ।  
 तत्स्वप्नेऽपि तदभ्यासाद्ब्रूते वाथ करोति वा ॥ 144 ॥  
तथा च-  
   शुभं वा यदि पापं यन्नृणां हृदि संस्थितम् ।  
 सुगूढमपि तज्ज्ञेयं स्वप्नवाक्यात्तथा मदात् ॥ 145 ॥  
अथवा स्त्रीणां विषये कोऽत्र सदेहः-  
 जल्पन्ति सार्धमन्येन पश्यन्त्यन्यं सविभ्रमाः ।  
 हृद्गतं चिन्तयन्त्यन्यं प्रियः को नाम योषिताम् ॥ 146 ॥  
अन्यच्च-  
 एकेन स्मितपाटलाधररुचो जल्पन्त्यनल्पाक्षरं,  
     वीक्षन्तेऽन्यमितः स्फुटत्कुमुदिनीफुल्लोल्लसल्लोचनाः ।  
 दूरोदारचरित्रचित्रविभवं ध्यायन्ति चान्यं धिया,  
     केनेत्थं परमार्थतोऽर्थवदिव प्रेमास्ति वामभ्रुवाम् ॥ 147 ॥  
तथा च-  
   नाग्निस्तृप्यति काष्ठानां नापगानां महोदधिः ।  
 नान्तकः सर्वभूतानां न पुंसां वामलोचना ॥ 148 ॥  
 रहो नास्ति क्षणो नास्ति नास्ति प्रार्थयिता नरः ।  
 तेन नारद ! नारीणां सतीत्वमुपजायते ॥ 149 ॥  
 यो मोहान्मन्यते मूढो रक्तेयं मम कामिनी ।  
 स तस्या वशगो नित्यं भवेत्क्रीडाशकुन्तवत् ॥ 150 ॥  
 तासां वाक्यानि कृत्यानि स्वल्पानि सुगुरूण्यपि ।  
 करोति यः कृतैर्लोके लघुत्वं याति सर्वतः ॥ 151 ॥  
 स्त्रियं च यः प्रार्थयते सन्निकर्षं च गच्छति ।  
 ईषच्च कुरुते सेवां तमेवेच्छन्ति योषितः ॥ 152 ॥  
 अनर्थित्वान्मनुष्याणां भयात्परिजनस्य च ।  
 मर्यादायाममर्यादाः स्त्रियस्तिष्ठन्ति सर्वदा ॥ 153 ॥  
 नासां कश्चिदगम्योऽस्ति नासां च वयसि स्थितिः ।  
 विरूपं रूपवन्तं वा पुमानीत्येव भुञ्जते ॥ 154 ॥  
 रक्तो हि जायते भोग्यो नारीणां शाटको यथा ।  
 घृष्यते यो दशालम्बी नितम्बे विनिवेशितः ॥ 155 ॥  
 अलक्तको यथा रक्तो निष्पीड्य पुरुषस्तथा ।  
 अबलाभिर्बलाद्रक्तः पादमूले निपात्यते ॥ 156 ॥  
एवं स राजा बहुविधं विलप्य, तत्प्रभृति दन्तिलस्य प्रसादपराङ्मुखः संजातः । किं बहुना, राजद्वारप्रवेशोऽपि तस्य निवारितः । दन्तिलोऽप्यकस्मादेव प्रसादपराङ्मुखमवनिपतिमवलोक्य चिन्तयामास-“अहो,साधु चेदमुच्यते-  
 कोऽर्थान्प्राप्य न गर्वितो विषयिणः कस्यापदोऽस्तं गताः  
    स्त्रीभिः कस्य न खण्डितं भुवि मनः को नाम राज्ञां प्रियः ।  
 कः कालस्य न गोचरान्तरगतः कोऽर्थी गतो गौरवं  
     को वा दुर्जनवागुरासु पतितः क्षेमेण यातः पुमान् ॥ 157 ॥  
तथा च-  
      काके शौचं द्यूतकारे च सत्यं  
        सर्पे क्षान्तिः स्त्रीषु कामोपशान्तिः ।  
     क्लीबे धैर्यं मद्यपे तत्त्वचिन्ता  
        राजा मित्रं केन दृष्टं, श्रुतं वा ॥ 158 ॥  
अपरं मयास्य भूपतेरथवान्यस्यापि कस्यचिद्राजसंबन्धिनः स्वप्नेऽपि नानिष्टं कृतं, तत्किमेवं पराङ्मुखो मां प्रति भूपतिः ?” इति ।  
एवं तं दन्तिलं कदाचिद्राजद्वारे विष्कम्भितं विलोक्य, संमार्जनकर्ता गोरम्भो विहस्य द्वारपालानिदमूचे—  
“भो भो द्वारपालाः ! राजप्रसादाधिष्ठितोऽयं दन्तिलः, स्वयं निग्रहानुग्रहकर्ता च ।  
तदनेन निवारितेन यथाहं तथा यूयमप्यर्धचन्द्रभागिनो भविष्यथ ।“  
तच्छ्रुत्वा दन्तिलश्चिन्तयामास—“नूनमिदमस्य गोरम्भस्य चेष्टितम् । अथवा साध्विदमुच्यते -  
 अकुलीनोऽपि मूर्खोऽपि भूपालं योऽत्र सेवते ।  
 अपि सम्मानहीनोऽपि स सर्वत्र प्रपूज्यते ॥ 159 ॥  
 अपि कापुरुषो भीरुः स्याच्चेन्नृपतिसेवकः ।  
 तथापि न पराभूतिं जनादाप्नोति मानवः ॥ 160 ॥  
एवं स बहुविधं विलप्य विलक्षमनाः सोद्वेगो गतप्रभावः स्वगृहं गत्वा, निशामुखे गोरम्भमाहूय वस्त्रयुगलेन सम्मान्येदमुवाच-भद्र ! मया न तदा त्वं रागवशान्निःसारितः । यतस्त्वं ब्राह्मणानामग्रतोऽनुचितस्थाने समुपविष्टो दृष्ट इत्यपमानितः, तत्क्षम्यताम्” ।  
सोऽपि स्वर्गराज्योपमं तद्वस्त्रयुगलमासाद्य परं परितोषं गत्वा, तमुवाच-“भोः श्रेष्ठिन् ! क्षान्तं मया ते तत्, तदस्य सम्मानस्य कृते पश्य मे बुद्धिप्रभावं, राजप्रसादं च।” एवमुक्त्वा सपरितोषं निष्क्रान्तः । साधु चेदमुच्यते-  
 स्तोकेनोन्नतिमायाति स्तोकेनायात्यधोगतिम् ।  
 अहो! सुसदृशी चेष्टा तुलायष्टेः खलस्य च ॥ 161 ॥  
ततश्चान्येद्युः स गोरम्भो राजकुले गत्वा योगनिद्रां गतस्य भूपतेः सम्मार्जनक्रियां कुर्वन्निदमाह-“अहो, अविवेकोऽस्मद्भूपतेः, यत्पुरीषोत्सर्गमाचरंश्चिर्मटीभक्षणं करोति ।”  
तच्छ्रुत्वा राजा सविस्मयं तमुवाच-“रे रे गोरम्भ ! किमप्रस्तुतं लपसि ? गृहकर्मकरं मत्वा त्वां न व्यापादयामि । किं त्वया कदाचिदहमेवंविधं कर्म समाचरन्दृष्टः ?”  
सोऽब्रवीत्-“देव ! द्यूतासक्तस्य रात्रिजागरणेन सम्मार्जनं कुर्वाणस्य मम बलान्निद्रा समायाता । तयाधिष्ठितेन मया किंचिज्जल्पितम्, तन्न वेद्मि । तत्प्रसादं करोतुं स्वामी निद्रापरवशस्य” इति ।  
एवं श्रुत्वा राजा चिन्तितवान्-“यन्मया जन्मान्तरे पुरीषोत्सर्गं कुर्वता कदापि चिर्भटिका न भक्षिता । तद्यथायं व्यतिकरोऽसंभाव्यो ममानेन मूढेन व्याहृतः, तथा दन्तिलस्यापीति निश्चयः । तन्मया न युक्तं कृतं यत्स वराकः सम्मानेन वियोजितः । न तादृक्पुरुषाणामेवंविधं चेष्टितं संभाव्यते । तदभावेन राजकृत्यानि, पौरकृत्यानि च सर्वाणि शिथिलतां व्रजन्ति ।” एवमनेकधा विमृश्य दन्तिलं समाहूय निजाङ्गवस्त्राभरणादिभिः संयोज्य स्वाधिकारे नियोजयामास ।  
“अतोऽहं ब्रवीमि-यो न पूज्यते गर्वात्” इति ।  
सञ्जीवक आह-“भद्र ! एवमेवैतत्, यद्भवताभिहितं तदेव मया कर्त्तव्यम्” इति । एवमभिहिते दमनकस्तमादाय पिङ्गलकसकाशमगमत् । आह च –“देव ! मयानीतः स संजीवकः, अधुना देवः प्रमाणम् ।”  
संजीवकोऽपि तं सादरं प्रणम्याग्रतः सविनयं स्थितः ।  
पिङ्गलकोऽपि तस्य पीनायतककुद्मतो नखकुलिशालङ्कृतं दक्षिणपाणिमुपरि दत्त्वा मानपुरःसरमुवाच-“अपि शिवं भवतः ? कुतस्त्वमस्मिन्वने विजने समायातोऽसि” ?  
तेनाप्यात्मवृत्तान्तः कथितः, यथा सर्थनाहेन वर्धमानेन सह वियोगः सञ्जातस्तथा सर्वं निवेदितम् ।  
एतच्छ्रुत्वा पिङ्गलकः सादरतरं तमुवाच-“वयस्य ! न भेतव्यम् , मद्भुजपञ्जरपरिरक्षितेऽस्मिन्वने यथेच्छं त्वयाधुना वर्त्तितव्यम् । अन्यच्च नित्यं मत्समीपवर्तिना भाव्यम् । यतः कारणाद्बह्वपायं रौद्रसत्त्वनिषेवितं वनं गुरूणामपि सत्त्वानामसेव्यम्, कुतः शष्पभोजिनाम्” इति ।  
एवमुक्त्वा सकलमृगपरिवृतो यमुनाकच्छमवतीर्योदकग्रहणं कृत्वा स्वेच्छया तदेव वनं प्रविष्टः ।  
ततश्च करटकदमनकनिक्षिप्तराज्यभारः सञ्जीवकेन सह सुभाषितगोष्ठीसुखमनुभवन्नास्ते । अथवा साध्विदमुच्यते-  
 यदृच्छयाप्युपनतं सकृत्सज्जनसंगतम् ।  
 भवत्यजरमत्यन्तं नाभ्यासक्रममीक्षते ॥ 162 ॥  
संजीवकेनाप्यनेकशास्त्रावगाहनादुत्पन्नबुद्धिप्रागल्भ्येन स्तोकैरेवाहोभिर्मूढमतिः पिङ्गलको धीमांस्तथा कृतो, यथारण्यधर्माद्वियोज्य ग्राम्यधर्मेषु नियोजितः । किं बहुना, प्रत्यहं पिङ्गलकसञ्जीवकावेव केवलं रहसि मन्त्रयतः,  
शेषः सर्वोऽपि मृगजनो दूरीभूतस्तिष्ठति । करटकदमनकावपि प्रवेशं न लभेते । अन्यच्च, सिंहपराक्रमाभावान्सर्वोऽपि मृगजनस्तौ च शृगालौ क्षुधाव्याधिबाधिताः एकां दिशमाश्रित्य स्थिताः । उक्तञ्च-  
 फलहीनं नृपं भृत्याः कुलीनमपि चोन्नतम् ।  
 सन्त्यज्यान्यत्र गच्छन्ति, शुष्कं वृक्षमिवाण्डजाः ॥ 163 ॥  
तथा च-  
   अपि सम्मानसंयुक्ताः कुलीना भक्तितत्पराः ।  
 वृत्तिभङ्गान्महीपालं त्यजन्त्येव हि सेवकाः ॥ 164 ॥  
अन्यच्च-   
    कालातिक्रमणं वृर्त्तेर्यो न कुर्वीत भूपतिः ।  
  कदाचित्तं न मुञ्चन्ति भर्त्सिता अपि सेवकाः ॥ 165 ॥  
तथा न केवलं सेवका इत्थंभूता, यावत्समस्तमप्येतज्जगत्परस्परं भक्षणार्थं सामादिभिरुपायैस्तिष्ठति । तद्यथा-  
 देशानामुपरि क्ष्माभृदातुराणां चिकित्सकाः ।  
 वणिजो ग्राहकाणां च मूर्खाणामपि पण्डिताः ॥ 166 ॥  
 प्रमादिनां तथा चौरा भिक्षुका गृहमेधिनाम् ।  
 गणिकाः कामिनाञ्चैव सर्वलोकस्य शिल्पिनः ॥ 167 ॥  
 सामादिसज्जितैः पाशैः प्रतीक्षन्ते दिवानिशम् ।  
 उपजीवन्ति शक्त्या हि जलजा जलजानिव ॥ 168 ॥  
अथवा साध्विदमुच्यते-  
 सर्पाणां च खलानां च परद्रव्यापहारिणाम् ।  
 अभिप्राया न सिद्ध्यन्ति, तेनेदं वर्तते जगत् ॥ 169 ॥  
 अत्तुं वाञ्छति शाम्भवो गणपतेराखुं क्षुधार्तः फणी,  
     तं च क्रौञ्चरिपोः शिखी गिरिसुतासिंहोऽपि नागाशनम् ।  
 इत्थं यत्र परिग्रहस्य घटना शम्भोरपि स्याद् गृहे,  
     तत्राप्यस्य कथं न भाविजगतो यस्मात्स्वरूपं हि तत् ॥ 170 ॥  
ततः स्वामिप्रसादरहितौ क्षुत्क्षामकण्ठौ परस्परं करटकदमनकौ मन्त्रयेते । तत्र दमनको ब्रूते-“आर्य करटक ! आवां तावदप्रधानतां गतौ । एष पिङ्गलिकः सञ्जीवकानुरक्तः स्वव्यापारपराङ्मुखः संजातः । सर्वोऽपि परिजनो गतः । तत्किं क्रियते ?”  
करटक आह-“यद्यपि त्वदीयवचनं न करोति, तथापि स्वामि स्वदोषनाशाय वाच्यः ।  
उक्तञ्च-  
 अश्रृण्वन्नपि बोद्धव्यो मन्त्रिभिः पृथिवीपतिः ।  
 यथा स्वदोषनाशाय विदुरेणाम्बिकासुतः ॥ 171 ॥  
तथा च-  
   मदोन्मत्तस्य भूपस्य कुञ्जरस्य च गच्छतः ।  
 उन्मार्गं वाच्यतां यान्ति महामात्राः समीपगाः ॥ 172 ॥  
यत्त्वयैष शष्पभोजी स्वामिनः सकाशमानीतः, तत्स्वहस्तेनाङ्गारः कर्षिताः ।”  
दमनक आह-“सत्यमेतत्, ममायं दोषो, न स्वामिनः । उक्तञ्च-  
 जम्बुको हुडुयुद्धेन वयं चाषाढभूतिना ।  
 दूतिका तन्तुवायेन त्रयो दोषाः स्वयंकृताः” ॥ 173 ॥  
करटक आह-कथमेतत् ? सोऽब्रवीत्-

  ( ४ )  
   \[ दूतीजम्बूकाषाढभूति-कथा \]

अस्ति कस्मिंश्चिद्विविक्तप्रदेशे मठायतनम् । तत्र देवशर्मा नाम परिव्राजकः प्रतिवसति स्म । तस्यानेकसाधुजनदत्तसूक्ष्मवस्त्रविक्रयबशात्कालेन महती वित्तमात्रा संजाता । ततः स न कस्यचिद्विश्वसिति ।  
नक्तं दिनं कक्षान्तरात्तां मात्रां न मुञ्चति । अथवा साध्विदमुच्यते-  
 अर्थानामर्जने दुःखमर्जितानां च रक्षणे ।  
 आये दुःखं व्यये दुःखं धिगर्थाः कष्टसंश्रयाः ॥ 174 ॥  
अथाषाढभूतिर्नाम परवित्तापहारी धूर्तस्तामर्थमात्रां तस्य कक्षान्तरगतां लक्षयित्वा व्यचिन्तयत्-“कथं मयास्येयमर्थमात्रा हर्तव्या ? इति । तदत्र मठे तावद् दृढशिलासञ्चयवशाद्भित्तिभेदो न भवति, उच्चैस्तरत्वाच्चाद्वारेण प्रवेशो न स्यात् ।  
तदेनं मायावचनैर्विश्वास्याऽहं छात्रतां व्रजामि, येन सः विश्वस्तः कदाचिन्मम हस्तगतो भविष्यति । उक्तञ्च--  
 निस्पृहो नाधिकारी स्यान्नाकामी मण्डनप्रियः ।  
 नाविदग्धः प्रियं ब्रूयात्स्फुटवक्ता न वञ्चकः ॥ 175 ॥  
एवं निश्चित्य तस्यान्तिकमुपगम्य “ॐ नमः शिवाय” इति प्रोच्चार्य साष्टाङ्गं प्रणम्य च, सप्रश्रयमुवाच-“भगवन् ! असारः संसारोऽयम् । गिरिनदीवेगोपमं यौवनम् । तृणाग्निसमं जीवितम् । शरदभ्रच्छायासदृशाः भोगाः । स्वप्नसदृशो मित्रपुत्रभृत्यवर्गसम्बन्धः । एवं मया सम्यक्परिज्ञातम् । तत्किं कुर्वतो मे संसारसमुद्रोत्तरणं भविष्यति ?”  
तच्छ्रुत्वा देवशर्मा सादरमाह-“वत्स ! धन्योऽसि त्वं, यत्प्रथमे वयस्येवं विरक्तिभावः । उक्तञ्च-  
 पूर्वे वयसि यः शान्तः स शान्त इति मे मतिः ।  
 धातुषु क्षीयमाणेषु शमः कस्य न जायते ? ॥ 176 ॥  
 आदौ चित्ते ततः काये सतां सम्पद्यते जरा ।  
 असतां तु पुनः काये नैव चित्ते कदाचन् ॥ 177 ॥  
यच्च त्वं मां संसारसागरोत्तरणोपायं पृच्छसि, तच्छ्रूयताम् -  
 शूद्रो वा यदि वाऽन्योऽपि चण्डालोऽपि जटाधरः ।  
 दीक्षितः शिवमन्त्रेण स भस्माङ्गः शिवो भवेत् ॥ 178 ॥  
 षडक्षरेण मन्त्रेण पुष्पमेकमपि स्वयम् ।  
 लिङ्गस्य मूर्ध्निं यो दद्यान्न स भूयोऽभिजायते ॥ 179 ॥  
तच्छ्रुत्वाषाढभूतिस्तत्पादौ गृहीत्वा सप्रश्रयमिदमाह - “भगवन् ! तर्हि दीक्षया मेऽनुग्रहं कुरु ।“  
देवशर्मा आह-“वत्स ! अनुग्रहं ते करिष्यामि । परन्तु रात्रौ त्वया मठमध्ये न प्रवेष्टव्यम् । यत्कारणं निःसङ्गता यतीनां प्रशस्यते, तव च ममापि च ।  
उक्तञ्च-  
 दुर्मन्त्रान्नृपतिर्विनश्यति, यतिः सङ्गात्सुतो लालनात्,  
     विप्रोऽनध्ययनात्कुलं कुतनयाच्छीलं खलोपासनात् ।  
 मैत्री चाप्रणयात्समृद्धिरनयात्स्नेहः प्रवासाश्रयात्,  
     स्त्री गर्वादनवेक्षणादपि कृषिस्त्यागात्प्रमादाद्धनम् ॥ 180 ॥  
तत्त्वया व्रतग्रहणानन्तरं मठद्वारे तृणकुटीरके शयितव्यम्” इति ।  
स आह-“भगवन् ! भवदादेशः प्रमाणम्, परत्र हितेन मे प्रयोजनम् ।“  
अथ कृतशयनसमयं देवशर्मा दीक्षानुग्रहं कृत्वा शास्त्रोक्तविधिना शिष्यतामनयत् । सोऽपि हस्तपादावमर्दनादिपरिचर्यया तं परितोषमनयत् । पुनस्तथापि मुनिः कक्षान्तरान्मात्रां न मुञ्चति ।  
अथैवं गच्छति काले आषाढभूतिश्चिन्तयामास-“अहो, न कथञ्चिदेव मे विश्वसमागच्छति । तत्किं दिवापि शस्त्रेण मारयामि, किं वा विषं प्रयच्छामि, किं वा पशुधर्मेण व्यापादयामि ?” इति । एवं चिन्तयतस्तस्य देवशर्मणः शिष्यपुत्रः कञ्चिद्ग्रामादामन्त्रणार्थं समायातः, प्राह च-“भगवन् ! पवित्रारोपणकृते मम गृहमागम्यताम्” इति।  
तच्छ्रुत्वा देवशर्मा आषाढभूतिना सह प्रहृष्टमनाः प्रस्थितः । अथैवं तस्य गच्छतोऽग्रे काचिन्नदी समायाता । तां दृष्ट्वा मात्रां कक्षान्तरादवतार्य कन्थामध्ये सुगुप्तां निधाय, स्नात्वा देवार्चनं विधाय, तदनन्तरमाषाढभूतिमिदमाह-“भो आषाढभूते ! यावदहं पुरीषोत्सर्गं कृत्वा समागच्छामि, तावदेषा कन्था योगेश्वरस्य सावधानतया रक्षणीया ।” इत्युक्त्वा गतः ।  
आषाढभूतिरपि तस्मिन्नदर्शनीभूते मात्रामादाय सत्वरं प्रस्थितः । देवशर्मापिछात्रगुणानुरञ्जितमनाः सुविश्वस्तो यावदुपविष्टस्तिष्ठति तावत्सुवर्णरोमदेहयूथमध्ये हुडुयुद्धमपश्यत् ।  
अथ रोषवशाद्धुडुयुगलस्य दूरमपसरणं कृत्वा भूयोऽपि समुपेत्य ललाटपट्टाभ्यां प्रहरतो भूरि रुधिरं पतति, तच्च जम्बुको जिह्वालौल्येन रङ्गभूमिं प्रविश्यास्वादयति ।  
देवशर्माऽपि तदालोक्य व्यचिन्तयत्-“अहो ! मन्दमतिरयं जम्बुकः । यदि कथमप्यनयोः संघट्टे पतिष्यति, तन्नूनं मृत्युमवाप्स्यतीति वितर्कयामि । क्षणान्तरे च तथैव रक्तास्वादनलौल्यान्मध्ये प्रविशंस्तयोः शिरः सम्पाते पतितो मृतश्च श्रृगालः ।  
देवशर्मापि तं शोचमानो मात्रामुद्दिश्य शनैः शनैः प्रस्थितो, यावदाषाढभूतिं न पश्यति, ततश्चौत्सुक्येन शौचं विधाय यावत्कन्थामालोकयति तावन्मात्रां न पश्यति । ततश्च-“हा ! हा मुषितोऽस्मि” इति जल्पन्पृथिवीतले मूर्च्छया निपपात । ततः क्षणाच्चेतनां लब्ध्वा, भूयोऽपि समुत्थाय फूत्कर्त्तुंमारब्धः-“भो आषाढभूते ! क्व मां वञ्चयित्वा गतोऽसि ? देहि मे प्रतिवचनम् ।” एवं बहु विलप्य तस्य पदपद्धतिमन्वेषयन् शनैः शनैः प्रस्थितः ।  
 अथैवं गच्छन्सायंतनसमये कश्चिद्ग्राममाससाद । अथ तस्माद्ग्रामात्कश्चित्कौलिकः सभार्यो मद्यपानकृते समीपवर्तिनि नगरे प्रस्थितः । देवशर्मापि तमालोक्य प्रोवाच-“भो भद्र ! वयं सूर्योढाः अतिथयस्तवान्तिकं प्राप्ताः । न कमप्यत्र ग्रामे जानीमः, तद्गृह्यतामतिथिधर्मः । उक्तञ्च-  
 सम्प्राप्तो योऽतिथिः सायं सूर्योढो गृहमेधिनाम् ।  
 पूजया तस्य देवत्वं प्रयान्ति गृहमेधिनः ॥ 181 ॥  
तथा च-  
   तृणानि भूमिरुदकं वाक्चतुर्थी च सूनृता ।  
 सतामेतानि हर्म्येषु नोच्छिद्यन्ते कदाचन ॥ 182 ॥  
 स्वागतेनाग्नयस्तृप्ता आसनेन शतक्रतुः ।  
 पादशौचेन पितरः अर्घाच्छम्भुस्तथाऽतिथेः” ॥ 183 ॥  
कौलिकोऽपि तच्छ्रुत्वा भार्यामाह-“प्रिये ! गच्छ त्वमतिथिमादाय गृहं प्रति, पादशौचभोजनशयनादिभिः सत्कृत्य त्वं तत्रैव तिष्ठ, अहं तव कृते प्रभूतं मद्यमानेष्यामि ।” एवमुक्त्वा प्रस्थितः ।  
सापि भार्या पुंश्चली तमादाय प्रहसितवदना देवदत्तं मनसि ध्यायन्ती गृहं प्रति प्रतस्थे । अथवा साध्विदमुच्यते-  
 दुर्दिवसे घनतिमिरे दुःसञ्चारासु नगरवीथीषु ।  
 पत्युर्विदेशगमने परमसुखं जघनचपलायाः ॥ 184 ॥  
तथा च-  
   पर्यङ्कं स्वास्तरणं पतिमनुकूलं मनोहरं शयनम् ।  
 तृणमिव लघु मन्यन्ते कामिन्यश्चौर्यरतलुब्धाः ॥ 185 ॥  
तथा च-  
   केलिः प्रदहति मज्जां श्रृङ्गारोऽस्थीनि चाटवः कटवः ।  
 बन्धक्याः परितोषो न किंचिदिष्टे भवेत्पत्यौ ॥ 186 ॥  
 कुलपतनं जनगर्हां बन्धनमपि जीवितव्यसन्देहम् ।  
 अङ्गीकरोति कुलटा सततं परपुरुषसंसक्ता ॥ 187 ॥  
अथ कौलिकभार्या गृहं गत्वा देवशर्मणे गतास्तरणां भग्नां च खट्वां समर्प्येदमाह-”भो भगवन् ! यावदहं स्वसखीं ग्रामादभ्यागतां सम्भाव्यद्रुतमागच्छामि तावत्त्वयाऽप्रमत्तेन भाव्यम् ।” एवमभिधाय, श्रृङ्गारविधिं विधाय यावद्देवदत्तमुद्दिश्य व्रजति तावत्तद्भार्ता सम्मुखे मदविह्वलाङ्गो मुक्तकेशः पदे पदे प्रस्खलन्गृहीतमद्यभाण्डः समभ्येति । तं च दृष्ट्वा सा द्रुततरं व्याघुट्य स्वगृहं प्रविश्य मुक्तश्रृङ्गारवेषा यथा पूर्वमभवत्।  
कौलिकोऽपि तां पलायमानां कृताद्भुतश्रृङ्गारां विलोक्य प्रागेव कर्णपरम्परया तस्याः अपवादश्रवणात्क्षुधितहृदयः स्वाकारं निगूहमानः सदैवास्ते । ततश्च तथाविधं चेष्टितमवलोक्य दृष्टप्रत्ययः क्रोधवशगो गृहं प्रविश्य तामुवाच-”आः पापे, पुंश्चलि ! क्व प्रस्थितासि ?”  
सा प्रोवाच-”अहं त्वत्सकाशादागता न कुत्रचिदपि निर्गता, तत्कथं मद्यपानवशादप्रस्तुतं वदसि ? अथवा साध्विदमुच्यते-  
 वैकल्यं धरणीपातमयथोचितजल्पनम् ।  
 सन्निपातस्य चिह्नानि मद्यं सर्वाणि दर्शयेत् ॥ 188 ॥  
 करस्पन्दोऽम्बरत्यागस्तेजोहानिः सरागता ।  
 वारुणीसङ्गजावस्था भानुनाऽप्यनुभूयते ॥ 189 ॥  
सोऽपि तच्छ्रुत्वा प्रतिकूलवचनं वेषविपर्ययं चावलोक्य तामाह-”पुंश्चलि ! चिरकालं श्रुतो मया तवापवादः । तदद्य स्वयं सञ्जातप्रत्ययस्तव यथोचितं निग्रहं करोमि ।” इत्यभिधाय लगुडप्रहारैस्तां जर्जरितदेहां विधाय स्थूणया सह दृढबन्धनेन बद्ध्वा सोऽपि मदविह्वलो निद्रावशमगमत् ।  
अत्रान्तरे तस्याः सखी नापिती कौलिकं निद्रावशगतं विज्ञाय तां गत्वेदमाह-”सखि ! स देवदत्तस्तस्मिन्स्थाने त्वां प्रतीक्षते, तच्छीघ्रमागम्यताम्” इति ।  
सा चाह-”पश्य ममावस्थां, तत्कथं गच्छामि ? तद्गत्वा ब्रूहि तं कामिनं ”यदस्यां रात्रौ न त्वया सह समागमः ।”  
नापिती प्राह-”सखि ! मा मैवं वद, नायं कुलटाधर्मः । उक्तञ्च--  
 विषमस्थस्वादुफलग्रहणव्यवसायनिश्चयो येषाम् ।  
 उष्ट्राणामिव तेषां मन्येऽहं शंसितं जन्म ॥ 190 ॥  
तथा च-  
   संदिग्धे परलोके जनापवादे च जगति बहुचित्रे ।  
 स्वाधीने पररमणे धन्यास्तारुण्यफलभाजः ॥ 191 ॥  
अन्यच्च-  
   यदि भवति दैवयोगात्पुमान्विरूपोऽपि बन्धकी रहसि ।  
 न तु कृच्छ्रादपि भद्रं निजकान्तं सा भजत्येवम् ॥ 192 ॥  
साब्रवीत्-”यद्येवं, तर्हि कथय कथं दृढबन्धनैर्बद्धा सती तत्र गच्छामि ? सन्निहितश्चायं पापात्मा मत्पतिः ।”  
नापित्याह-”सखि ! मदविह्वलोऽयं सूर्यकरस्पृष्टः प्रबोधं यास्यति । तदहं त्वामुन्मोचयामि । मामात्मस्थाने बद्ध्वा द्रुततरं देवदत्तं सम्भाव्यागच्छ ।”  
साब्रवीत्-”एवमस्तु” इति ।  
तदनु सा नापिती तां स्वसखीं बन्धनाद्विमोच्य तस्याः स्थाने यथापूर्वमात्मानं बद्ध्वा, तां देवदत्तसकाशे सङ्केतस्थानं प्रेषितवती ।  
तथाऽनुष्ठिते कौलिकः कस्मिंश्चित्क्षणे समुत्थाय किंचिद्गतकोपो विमदस्तामाह-”हे परुषवादिनि ! यदद्यप्रभृति गृहान्निष्क्रमणं न करोषि, न च परुषं वदसि ततस्त्वामुन्मोचयामि।”  
नापित्यपि स्वरभेदभयाद्यावन्न किञ्चिदूचे तावत्सोऽपि भूयो भूयस्तां तदेवाह । अथ सा यावत्प्रत्युत्तरं किमपि न ददौ तावत्स प्रकुपितस्तीक्ष्णशस्त्रमादाय तस्याः नासिकामच्छिनत्, आह च-”रे पुंश्चलि ! तिष्ठेदानीं, न त्वां भूयस्तोषयिष्यामि” इति जल्पन्पुनरपि निद्रावशमगमत् ।  
देवशर्मापि वित्तनाशात्क्षुत्क्षामकण्ठो नष्टनिद्रस्तत्सर्वं स्त्रीचरित्रमपश्यत् ।  
सापि कौलिकभार्या यथेच्छया देवदत्तेन सह सुरतिसुखमनुभूय कस्मिंश्चित्क्षणे स्वगृहमागत्य तां नापितीमिदमाह-”अयि ! शिवं भवत्याः ? नायं पापात्मा मम गताया उत्थितः ।”  
नापित्याह—”शिवं नासिकाया विना शेषस्य शरीरस्य । तद् द्रुतं मां मोचय बन्धनाद्यावन्नायं मां पश्यति, येन स्वगृहं गच्छामि ।”  
तथानुष्ठिते भूयोऽपि कौलिक उत्थाय तामाह-”पुंश्चलि ! किमद्याऽपि न वदसि ?, किं भूयोऽप्यतो दुष्टतरं निग्रहं कर्णच्छेदेन करोमि ?” अथ सा सकोपं साधिक्षेपमिदमाह-”धिङ्महामूढ ! को मां महासतीं धर्षयितुं व्यङ्गयितुं वा समर्थः ? तच्छृण्वन्तु सर्वेऽपि लोकपालाः-  
 ”आदित्यचन्द्रावनिलोऽनलश्च, द्यौर्भूमिरापो हृदयं यमश्च ।  
 अहश्च रात्रिश्च उभे च सन्ध्ये, धर्मश्च जानाति नरस्य वृत्तम् ॥ 193 ॥  
तद्यदि मम सतीत्वमस्ति मनसाऽपि मया परपुरुषो नाभिलषितः, ततो देवाः भूयोऽपि मे नासिकां तादृग्रूपामक्षतां कुर्वन्तु । अथवा, यदि मम चित्ते परपुरुषस्य भ्रान्तिरपि भवति, तदा मां भस्मसान्नयन्तु ।” एवमुक्त्वा भूयोऽपि तमाह-”भो दुरात्मन् ! पश्य मे सतीत्वप्रभावेण तादृश्येव नासिका संवृत्ता ।”  
अथाऽसावुल्मुकमादाय यावत्पश्यति, तावद्तद्रूपां नासिकाञ्च भूतले रक्तप्रवाहं च महान्तमपश्यत् । अथ स विस्मितमनास्तां बन्धनाद्विमुच्य शय्यायामारोप्य च चाटुशतैः पर्यतोषयत् ।  
देवशर्मापि तं सर्ववृत्तान्तमालोक्य विस्मितमना इदमाह-  
 ”शम्बरस्य च या माया या माया नमुचेरपि ।  
 बलेः कुम्भीनसेश्चैव सर्वास्ता योषितो विदुः ॥ 194 ॥  
 हसन्तं प्रहसन्त्येता रुदन्तं प्ररुदन्त्यपि ।  
 अप्रियं प्रियवाक्यैश्च गृह्णन्ति जालयोगतः ॥ 195 ॥  
 उशना वेद यच्छास्त्रं यच्च वेद बृहस्पतिः ।  
 स्त्रीबुद्ध्या न विशिष्येत तस्माद्रक्ष्याः कथं हि ताः ? ॥ 196 ॥  
 अनृतं सत्यमित्याहुः सत्यं चापि तथाऽनृतम् ।  
 इति यास्ताः कथं धीरैः संरक्ष्याः पुरुषैरिह ॥ 197 ॥  
अन्यत्राप्युक्तम्-  
 नातिप्रसङ्गः प्रमदासु कार्यो, नेच्छेद् बलं स्त्रीषु विवर्धमानम् ।  
 अतिप्रसक्तैः पुरुषैर्यतस्ताः क्रीडन्ति काकैरिव लूनपक्षैः ॥ 198 ॥  
 सुमुखेन वदन्ति वल्गुना प्रहरन्त्येव शितेन चेतसा ।  
 मधु तिष्ठति वाचि योषितां हृदधे हालाहलं महद्विषम् ॥ 199 ॥  
 अत एव निपीयतेऽधरो हृदयं मुष्टिभिरेव ताड्यते ।  
 पुरुषैः सुखलेशवञ्चितैर्मधुलुब्धैः कमलं यथालिभिः ॥ 200 ॥  
अपि च—  
    आवर्त्तः संशयानामविनयभवनं पत्तनं साहसानां,  
     दोषाणां सन्निधानं कपटशतगृह क्षेत्रमप्रत्ययानाम् ।  
 दुर्ग्राह्यं यन्महद्भिर्नरवरवृषभैः सर्वमायाकरण्डं,  
     स्त्रीयन्त्रं केन लोके विषममृतयुतं धर्मनाशाय सृष्टम् ॥ 201 ॥  
 कार्कश्यं स्तनयोर्दृशोस्तरलतालीकं मुखे दृश्यते,  
      कौटिल्यं कचसञ्चये च वचने मान्द्यं त्रिके स्थूलता ।  
 भीरुत्वं हृदये सदैव कथितं मायाप्रयोगः प्रिये,  
      यासां दोषगणो गुणो मृगदृशां ताः किं नराणां प्रियाः ? ॥ 202 ॥  
 एता हसन्ति च रुदन्ति च कार्यहेतोः  
     विश्वासयन्ति पुरुषं न च विश्वसन्ति ।  
 तस्मान्नरेण कुलशीलसमन्वितेन,  
     नार्यः श्मशानवटिका इव वर्जनीयाः ॥ 203 ॥  
 व्यकीर्णकेसरकरालमुखा मृगेन्द्रा  
     नागाश्च भूरिमदराजिविराजमानाः ।  
 मेधाविनश्च पुरुषाः समरेषु शूराः,  
     स्त्रीसन्निधौ परमकापुरुषाः भवन्ति ॥ 204 ॥  
 कुर्वन्ति तावत्प्रथमं प्रियाणि,  
      यावन्न जानन्ति नरं प्रसक्तम् ।  
 ज्ञात्वा च तं मन्मथपाशबद्धं,  
      ग्रस्तामिषं मीनमिवोद्धरन्ति ॥ 205 ॥  
 समुद्रवीचीव चलस्वभावाः,  
      संध्याब्भ्ररेखेव मुहूर्तरागाः ।  
 स्त्रियः कृतार्थाः पुरुषं निरर्थं,  
      निष्पीडितालक्तकवत्त्यजन्ति ॥ 206 ॥  
 अनृतं साहसं माया मूर्खत्वमतिलोभता ।  
 अशौचं निर्दयत्वं च स्त्रीणां दोषाः स्वभावजाः ॥ 207 ॥  
 संमोहयन्ति मदयन्ति विडम्बयन्ति,  
     निर्भर्त्सयन्ति रमयन्ति विषादयन्ति ।  
 एताः प्रविश्य सरलं हृदयं नराणां,  
     किं वा नु वामनयना न समाचरन्ति ॥ 208 ॥  
 अन्तर्विषमया ह्येता बहिश्चैव मनोरमाः ।  
 गुञ्जाफलसमाकारा योषितः केन निर्मिताः ? ॥ 209 ॥  
एवं चिन्तयतस्तस्य परिव्राजकस्य सा निशा महता कृच्छ्रेणातिचक्राम ।  
सा च दूतिका छिन्ननासिका स्वगृहं गत्वा चिन्तयामास- किमिदानीं कर्तव्यम् ? कथमेतन्महच्छिद्रमावरणीयम् ?  
अथ तस्या एवं विचिन्तयन्त्या भर्ता कार्यवशाद्राजकुले पर्युषितः, प्रत्यूषे च स्वगृहमभ्युपेत्य द्वारदेशस्थो विविधपौरकृत्योत्सुकतया तामाह-”भद्रे ! शीघ्रमानीयतां क्षुरभाण्डं, येन क्षौरकर्मकरणाय गच्छामि।”  
सापि छिन्ननासिका प्रत्युत्पन्नमतिर्गृहमध्यस्थितैव क्षुरभाण्डात्क्षुरमेकं समाकृष्य तस्याभिमुखं प्रेषयामास ।  
नापितोऽप्युत्सुकतया तमेकं क्षुरमवलोक्य कोपाविष्टः संस्तदभिमुखमेव तं क्षुरं प्राहिणोत् । एतस्मिन्नन्तरे सा दुष्टा ऊर्ध्वबाहू विधाय फूत्कर्तुमना गृहान्निश्चक्रामाह च-”अहो ! पापेनानेन मम सदाचारवर्तिन्याः पश्यतः नासिकाच्छेदो विहितः, तत्परित्रायतां परित्रायताम् ।”  
 अत्रान्तरे राजपुरुषाः समभ्येत्य तं नापितं लगुडप्रहारैर्जर्जरीकृत्य दृढबन्धनैर्बद्ध्वा तया छिन्ननासिकया सह धर्माधिकरेणां नीत्वा सभ्यानूचुः-”श्रृण्वन्तु भवन्तः सभासदः ! अनेन नापितेनापराधं विना स्त्रीरत्नमेतद्व्यङ्गितम्, तदस्य यद्युज्यते तत्क्रियताम्।”  
इत्यभिहिते सभ्या ऊचुः-”रे नापित ! किमर्थं त्वया भार्या व्यङ्गिता ? किमनया परपुरुषोऽभिलषितः ? उतस्वित्प्राणद्रोहः कृतः ? किंवा चौर्यकर्माचरितम् ? तत्कथ्यतामस्या अपराधः ।”  
नापितोऽपि प्रहारपीडिततनुर्वक्तुं न शशाक । अथ तं तूष्णींभूतं दृष्ट्वा पुनः सभ्याः ऊचुः-”अहो, सत्यमेतद्राजपुरुषाणां वचः । पापात्माऽयम् ।
अनेनेयं निर्दोषा वराकी दूषिता । उक्तञ्च-  
 भिन्नस्वरमुखवर्णः शङ्कितदृष्टिः समुत्पतिततेजाः ।  
 भवति हि पापं कृत्वा स्वकर्मसन्त्रासितः पुरुषः ॥ 210 ॥  
तथा च-  
 आयाति स्खलितैः पादैर्मुखवैवर्ण्यसंयुतः ।  
 ललाटस्वेदभाग भूरि गद्गदं भाषते वचः ॥ 211 ॥  
 अधोदृष्टिर्भवेत्कृत्वा पापं प्राप्तः सभां नरः ।  
 तस्माद्यत्नात् परिज्ञेयश्चिह्नैरेतैर्विचक्षणैः ॥ 212 ॥  
अन्यच्च-  
   प्रसन्नवदनो हृष्टः स्पष्टवाक्यः सरोषदृक् ।  
   सभायां वक्ति सामर्षं सावष्टम्भो नरः शुचिः ॥ 213 ॥  
तदेषः दुष्टचरित्रलक्षणो दृश्यते, स्त्रीधर्षणाद्बध्य इति । तच्छूलीयामारोप्यताम्” इति ।  
अथ बध्यस्थाने नीयमानं तमवलोक्य देवशर्मा तान्धर्माधिकृतान् गत्वा प्रोवाच-”भो भोः ! अन्यायेनैष वराको बध्यते नापितः । साधु समाचार एषः । तच्छ्रूयतां मे वाक्यम्-”जम्बूको हुडुयुद्धेन”… इति ।  
अथ ते सभ्या ऊचुः –”भो भगवन् ! कथमेतत्” ?  
ततो देवशर्मा तेषां त्रयाणामपि वृत्तान्तं विस्तरेणाकथयत् ।  
तदाकर्ण्य सुविस्मितमनसस्ते नापितं विमोच्य, मिथः प्रोचुः –”अहो !  
 अवध्यो ब्राह्मणो बालः स्त्री तपस्वी च रोगभाक् ।  
 विहिता व्यङ्गिता तेषामपराधे महत्यपि ॥ 214 ॥  
तदस्या नासिकाच्छेदः स्वकर्मणा हि संवृत्तः । ततो राजनिग्रहस्तु कर्णच्छेदः कार्यः । तथाऽनुष्ठिते देवशर्माऽपि वित्तनाशसमृद्भूतशोकरहितः पुनरपि स्वकीयं मठायतनं जगाम । अहोऽहं ब्रवीमि –”जम्बूको हुडुयुद्धेन” इति ।  
करटक आह-”अथैवंविधे व्यतिकरे किं कर्तव्यमावयोः ?”  
दमनकोऽब्रवीत्-”एवंविधेऽपि समये मम बुद्धिस्फुरणं भविष्यति येन संजीवकं प्रभोर्विश्लेषयिष्यामि । उक्तञ्च यतः -  
 एकं हन्यान्न वा हन्यादिषुर्मुक्तो धनुष्मता ।  
 बुद्धिर्बुद्धिमता सृष्टा हन्ति राष्ट्रं सनायकम् ॥ 215 ॥  
तदहं मायाप्रपञ्चेन गुप्तमाश्रित्य तं स्फोटयिष्यामि।”  
करटक आह—”भद्र ! यदि कथमपि तव मायाप्रपञ्चं पिङ्गलको ज्ञास्यति सञ्जीवको वा, तदा नूनं विघात एव ।”  
सोऽब्रवीत्—”तात ! मैवं वद, गूढबुद्धिभिरापत्काले विधुरेऽपि दैवे बुद्धिः प्रयोक्तव्या । नोद्यमस्त्याज्यः । कदाचिद् घुणाक्षरन्यायेन बुद्धेः साम्राज्यं भवति ।  
उक्तञ्च--  
 त्याज्यं न धैर्यं विधुरेऽपि दैवे, धैर्यात्कदाचित्स्थितिमाप्नुयात्सः ।  
 जाते समुद्रेऽपि हि पोतभङ्गे, सांयात्रिको वाञ्छति तर्तुमेव ॥ 216 ॥  
तथा च—  
   उद्योगिनं पुरुसिंहमुपैति लक्ष्मीर्दैवं हि दैवमिति कापुरुषा वदन्ति ।  
 दैवं निहत्य कुरु पौरुषमात्मशक्त्या,  
      यत्ने कृते यदि न सिद्ध्यति कोऽत्र दोषः ॥ 217 ॥  
तदेवं ज्ञात्वा स्वगूढबुद्धिप्रभावेण, यथा तौ द्वावपि न ज्ञास्यतस्तथा मिथो वियोजयिष्यामि । सदोद्यतानां देवा अपि सहायिनो भवन्ति । उक्तञ्च—  
  \*कृते विनिश्चये पुंसां देवा यान्ति सहायताम् ।  
   विष्णुचक्रं गरुत्मांश्च कौलिकस्य यथाहवे ॥   
 सुप्रयुक्तस्य दम्भस्य ब्रह्माप्यन्तं न गच्छति ।  
 कौलिको विष्णुरूपेण राजकन्यां निषेवते” ॥ 218 ॥ ( \* श्लोकोऽयं क्वाचित्कः, प्रसङ्गादत्रोद्धृतः । )  
करटक आह- ”कथमेतत् ?” सोऽब्रवीत् -

    ५  
    \[ विष्णुरूपधृक्कौलिक-कथा \]  
 कस्मिंश्चिदधिष्ठाने कौलिकरथकारौ मित्रे प्रतिवसतः स्म। तत्र च तौ बाल्यात्प्रभृति सहचारिणौ परस्परमतीव स्नेहपरौ सदैकस्थानविहारिणौ कालं नयतः ।  
   अथ कदाचित्तत्राधिष्ठाने कस्मिंश्चिद्देवायतने यात्रामहोत्सव संवृत्तः । तत्र च नटनर्तकचारणसंकुले नानादेशागतजनावृते तौ सहचरौ भ्रमन्तौ काञ्चिद्राजकन्यां करेणुकारूढां सर्वलक्षणसनाथां कञ्चुकिवर्षवरपरिवारतां देवतादर्शनार्थं समायातां दृष्टवन्तौ ।  
   अथासौ कौलिकस्तां दृष्ट्वा विषार्दित इव दुष्टग्रहगृहीत इव कामशरैर्हन्यमानः सहसा भूतले निपपात ।  
अथ तं तदवस्थमवलोक्य रथकारस्तद्दुखदुःखित आप्तपुरुषैस्तं समुत्क्षिप्य स्वगृहमानाययत् ।  
   तत्र च विविधैः शीतोपचारैश्चिकित्सकोपदिष्टैर्मन्त्रवादिभिरुपचयमाणश्चिरात्कथंचित्सचेतनो बभूव ।  
   ततो रथकारेण पृष्टः-”भो मित्र ! किमेवं त्वमकस्माद्विचेतनः सञ्जातः ? तत्कथ्यतामात्मस्वरूपम्” ।  
स आह- ”वयस्य, यद्येवं तच्छ्रुणु मे रहस्यं येन सर्वामात्मवेदनां ते वदामि ।  
यदि त्वं मां सुहृदं मन्यसे, ततः काष्ठप्रदानेन प्रसादः क्रियताम् ।  
क्षम्यतां यद्वा किंचित्प्रणयातिरेकादयुक्तं तव मयानुष्ठितम् ।”  
   सोऽपि तदाकर्ण्य बाष्पपिहितनयनः सगद्गदमुवाच- ”वयस्य ! यत्किंचिद्दुःखकारणं तद्वद, येन प्रतीकारः क्रियते, यदि शक्यते कर्तुम् । उक्तञ्च-  
   औषधार्थसुमन्त्राणां बुद्धेश्चैव महात्मनाम् ।  
   असाध्यं नास्ति लोकेऽत्र यद्ब्रह्माण्डस्य मध्यगम् ॥ 219 ॥  
 तदेषां चतुर्णां यदि साध्यं भविष्यति तदाहं साधयिष्यामि ।  
   कौलिक आह-”वयस्य ! एतेषामन्येषामपि सहस्राणामुपायानामसाध्यं तन्मे दुःखम्, तस्मान्मम मरणे मा कालक्षेपं कुरु ।”  
  रथकार आह- ”भो मित्र ! यद्यप्यसाध्यं,तथापि निवेदय,येनाहमपि तदसाध्यं मत्वा त्वया सह वह्नौ प्रविशामि ।  
न क्षणमपि त्वद्वियोगं सहिष्ये, एष मे निश्चयः ।”  
   कौलिक आह-”वयस्य ! याऽसौ राजकन्या करेणुकारूढा तत्रोत्सवे दृष्टा,तस्या दर्शनानन्तरं मकरध्वजेन मयेयमवस्था विहिता । तन्न शक्नोमि तद्वेदनां सोढुम् । तथा चोक्तम् -  
 मत्तेभकुम्भपरिणाहिनि कुङ्कुमार्द्रे, तस्याः पयोधरयुगे रतिखेदखिन्नः ।  
  वक्षो निधाय भुजपञ्जरमध्यवर्ती, स्वप्स्ये कदा क्षणमवाप्य तदीयसङ्गम् ॥ 220 ॥  
 तथा च -  
  रागी बिम्बाधरोऽसौ स्तनकलशयुगं यौवनारूढगर्वं,  
  नीचा नाभिः प्रकृत्या कुटिलकमलकं स्वल्पकं चापि मध्यम् ।  
  कुर्वन्त्वेतानि नाम प्रसभमिह मनश्चिन्तितान्याशु खेदं,  
  यन्मां तस्याः कपोलौ दहत इति मुहुः स्वच्छकौ तन्न युक्तम् ॥ 221 ॥  
 रथकारोऽप्येवं सकामं तद्वचनमाकर्ण्य सस्मितमिदमाह- ”वयस्य ! यद्येवं तर्हि दिष्ट्या सिद्धं नः प्रयोजनम् ।  
तत् अद्यैव तया सह समागमः क्रियताम्” इति ।  
  कौलिक आह- ”वयस्य ! यत्र कन्यान्तः पुरे वायुं मुक्त्वा नान्यस्य प्रवेशोऽस्ति, तत्र रक्षापुरुषाधिष्ठिते कथं मम तया सह समागमः ? तत्किं मामसत्यवचनेन विडम्बयसि ?  
  रथकार आह- ”मित्र ! पश्य मे बुद्धिबलम् ।” एवमभिधाय तत्क्षणात्कीलसञ्चारिणं वैनतेयं बाहुयुगलं वारुणवृक्षदारुणा शङ्खचक्रगदापद्मान्वितं सकिरीटकौस्तुभमघटयत् ।  
 ततस्तस्मिन्कौलिकं समारोप्य विष्णुचिह्नितं कृत्वा कीलसंचरणविज्ञानं च दर्शयित्वा प्रोवाच- ”वयस्य ! अनेन विष्णुरूपेण गत्वा कन्यान्तःपुरे निशीथे तां राजकन्यामेकाकिनीं सप्तभूमिकप्रासादप्रान्तगतां मुग्धस्वभावां त्वां वासुदेवं मन्यमानां स्वकीयमिथ्यावक्रोक्तिभिः रञ्जयित्वा वात्स्यायनोक्तविधिना भज ।”  
  कौलिकोऽपि तदाकर्ण्य तथारूपस्तत्र गत्वा तामाह- ”राजपुत्रि ! सुप्ता, किं वा जागर्षि ? अहं तवकृते समुद्रात्सानुरागो लक्ष्मीं विहायैवागतः । तत्क्रियतां मया सह समागमः” इति ।  
  सापि गरुडारूढं तं चतुर्भुजं सायुधं कौस्तुभोपेतमवलोक्य सविस्मया शयनादुत्थाय प्रोवाच-”भगवन् ! अहं मानुषी कीटिकाऽशुचिः, भगवांस्त्रैलोक्यपावनो वन्दनीयश्च, तत्कथमेतद्युज्यते ?”  
  कौलिक आह-”सुभगे ! सत्यमभिहितं भवत्या, किं तु राधा नाम्नी मे भार्या गोपकुलप्रसूता प्रथममासीत् । सा त्वमत्रावतीर्णा, तेनाहमत्रायातः” इत्युक्ता सा प्राह- ”भगवन् ! यद्येवं तन्मे तातं प्रार्थय, सोऽप्यविकल्पं मां तुभ्यं प्रयच्छति ।”  
  कौलिक आह-”सुभगे ! नाऽहं दर्शनपथं मानुषाणां गच्छामि, किं पुनरालापकरणम् । त्वं गान्धर्वेण विवाहेनात्मानं प्रयच्छ, नोचेच्छापं दत्त्वा सान्वयं ते पितरं भस्मसात्करिष्यामि” इति । एवमभिधाय गरुडादवतीर्य सव्ये पाणौ गृहीत्वा तां सभयां सलज्जां वेपमानां शय्यायामनयत् । ततश्च रात्रिशेषं यावद्वात्स्यायनोक्तविधिना निषेव्य प्रत्यूषे स्वगृहमलक्षितो जगाम । एवं तस्य तां नित्यं सेवमानस्य कालो याति ।  
  अथ कदाचित्कञ्चुकिनस्तस्या अधरोष्ठप्रबालखण्डनं दृष्ट्वा, मिथः प्रोचुः- ’अहो ! पश्यतास्या राजकन्यायाः पुरुषोपभुक्ताया इव शरीरावयवाः विभाव्यन्ते । तत्कथमयं सुरक्षितेऽप्यस्मिन्गृह एवंविधो व्यवहारः ? तद्राज्ञे निवेदयामः ।”  
 एवं निश्चित्य सर्वे समेत्य राजानं प्रोचुः-”देव ! वयं न विद्मः, परं सुरक्षितेऽपि कन्यान्तःपुरे कश्चित्प्रविशति । तद्देवः प्रमाणम्” इति ।  
तच्छ्रुत्वा राजातीव व्याकुलितचित्तो व्यचिन्तयत् -  
 ”पुत्रीति जाता महतीह चिन्ता, कस्मै प्रदेयेति महान्वितर्कः ।  
 दत्ता सुखं प्राप्स्यति वा न वेति, कन्यापितृत्वं खलु नाम कष्टम् ॥ 222 ॥  
 नद्यश्च नार्यश्च सदृक्प्रभावास्तुल्यानि कूलानि कुलानि तासाम् ।  
 तोयैश्च दोषैश्च निपातयन्ति नद्यो हि कूलानि कुलानि नार्यः ॥ 223 ॥  
 तथा च -  
 जननीमनो हरति जातवती परिवर्द्धते सह शुचा सुहृदाम् ।  
 परसात्कृतापि कुरुते मलिनं दुरितक्रमा दुहितरो विपदः ॥ 224 ॥  
 एवं बहुविधं विचिन्त्य देवीं रहःस्थां प्रोवाच—”देवि ! ज्ञायतां किमेते कञ्चुकिनो वदन्ति ! तस्य कृतान्तः कुपितः येनैतदेवं क्रियते ?”   
देव्यपि तदाकर्ण्य व्याकुलीभूता सत्वरं कन्यान्तःपुरे गत्वा, तां खण्डिताधरां नखविलिखितशरीरावयवां दुहितरमपश्यत्, आह च ”आः पापे ! कुलकलङ्ककारिणि ! किमेवं शीलखण्डनं कृतम् ? कोऽयं कृतान्तावलोकितस्त्वत्सकाशमभ्येति ? तत्कथ्यतां ममाग्रे सत्यम्” इति ।  
कोपाटोपविसङ्कटं वदन्त्यां मातरि, राजपुत्री भयलज्जानताननं प्रोवाच- ”अम्ब ! साक्षान्नारायणः प्रत्यहं गरुडरूढो निशि समायाति । चेदसत्यं मम वाक्यम्, तत्स्वचक्षुषा विलोकयतु निगूढतरा निशीथे भगवन्तं रमाकान्तम् ।”  
तच्छ्रुत्वा सापि प्रहसितवदना पुलकाङ्कितसर्वाङ्गी सत्वरं गत्वा राजानमूचे –”देव ! दिष्ट्या वर्धसे । नित्यमेव निशीथे भगवान्नारायणः कन्यकापार्श्वेऽभ्येति । तेन गन्धर्वविवाहेन सा विवाहिता । तदद्य, त्वया मया च रात्रौ वातायनगताभ्यां निशीथे द्रष्टव्यः, यतो न स मानुषैः सहालापं करोति ।”  
तच्छ्रुत्वा हर्षितस्य राज्ञस्तद्दिनं वर्षशतप्रायमिव कथञ्चिज्जगाम ।  
ततस्तु रात्रौ निभृतौ भूत्वा राज्ञीसहितो राजा वातायनस्थो गगनासक्तदृष्टिर्यावत्तिष्ठति, तावत्तस्मिन्समये गरुडारूढं तं शङ्खचक्रगदापद्महस्तं यथोक्तचिह्नाङ्कितं व्योम्नोऽवतरन्तं नारायणमपश्यत् । ततः सुधापूरप्लावितमिवात्मानं मन्यमानस्तामुवाच –”प्रिये ! नास्त्यन्यो धन्यतरो लोके मत्तस्त्वत्तश्च, यत्प्रसूतिं नारायणो भजते । तत्सिद्धाः सर्वेऽस्माकं मनोरथाः । अधुना जामातृप्रभावेण सकलामपि वसुमतीं वश्यां करिष्यामि ।” एवं निश्चित्य सर्वैः सीमाधिपैः सह मर्यादाव्यतिक्रममकरोत् । ते च तं मर्यादाव्यतिक्रमेण वर्तमानमालोक्य सर्वे समेत्य तेन सह विग्रहं चक्रुः ।  
 अत्रान्तरे स राजा देवीमुखेन तां दुहितरमुवाच-”पुत्रि ! त्वयि दुहितरि वर्तमानायां नारायणे भगवति जामातरि स्थिते, तत्किमेवं युज्यते यत्सर्वे च पार्थिवा मया सह विग्रहं कुर्वन्ति ? तत्सम्बोध्योऽद्य त्वया निजभर्ता यथा मम शत्रून्व्यापादयति ।”  
ततस्तया स कौलिको रात्रौ सविनयमभिहितः –”भगवान् ! त्वयि जामातरि स्थिते मम तातो यच्छत्रुभिः परिभूयते तन्न युक्तम् । तत्प्रसादं कृत्वा सर्वांस्तान् शत्रून्व्यापादय ।”  
कौलिक आह- ”सुभगे ! कियन्मात्रास्त्वेते तव पितुः शत्रवः ? तद्विश्वस्ता भव । क्षणेनापि सुदर्शनचक्रेण सर्वांतृणशः खण्डयिष्यामि ।”  
 अथ गच्छता कालेन सर्वदेशं शत्रुभिरुद्वास्य स राजा प्राकारशेषः कृतः । तथापि वासुदेवरूपधरं कौलिकमजानन् राजा नित्यमेव, विशेषतः कर्पूरागुरुकस्तूरिकादिपरिमलविशेषान्नानाप्रकारवस्त्रपुष्पभक्ष्यपेयांश्च प्रेषयन्दुहितृमुखेन तमूचे- ”भगवन् ! प्रभाते नूनं स्थानभङ्गो भविष्यति, यतो यवसेन्धनक्षयः सञ्जातस्तथा सर्वोऽपि जनः प्रहारैर्जर्जरितदेहः संवृत्तो योद्धुमक्षमः, प्रचुरो मृतश्च । तदेवं ज्ञात्वाऽत्र काले यदुचितं भवति तद्विधेयम्” इति ।  
तच्छ्रुत्वा कौलिकोऽप्यचिन्तयत् ”स्थानभङ्गे जाते ममानया सह वियोगो भविष्यति, तस्माद् गरुडमारुह्य सायुधमात्मानमाकाशे दर्शयामि, कदाचिन्मां वासुदेवं मन्यमानास्ते साशङ्का राज्ञो योद्धृभिर्हन्यन्ते । उक्तञ्च-  
 निर्विषेणापि सर्पेण कर्तव्या महती फणा ।  
 विषं भवतु मा भूयात् फणाटोपो भयङ्करः ॥ 225 ॥  
अथ यदि मम स्थानार्थमुद्यतस्य मृत्युर्भविष्यति, तदपि सुन्दरतरम् ।  
उक्तञ्च-  
 गवामर्थे ब्राह्मणार्थे स्वाम्यर्थे स्त्रीकृतेऽथवा ।  
 स्थानार्थे यस्त्यजेत्प्राणांस्तस्य लोकाः सनातनाः ॥ 226 ॥  
 चन्द्रे मण्डलसंस्थे विगृह्यते राहुणा दिनाधीशः ।  
 शरणागतेन सार्धं विपदपि तेजस्विनां श्लाघ्या ॥ 227 ॥  
एवं निश्चित्य प्रत्यूषे दन्तधावनं कृत्वा तां प्रोवाच –”सुभगे ! समस्तैः शत्रुभिर्हतैरन्नं पानं चास्वादयिष्यामि ।

किं बहुना, त्वयापि सह सङ्गमं ततः करिष्यामि । परं वाच्यस्त्वयात्मपिता यत्प्रभाते प्रभूतेन सैन्येन सहनगरान्निष्क्रम्य योद्धव्यम् । अहञ्चाकाशस्थित एव सर्वास्तान्निस्तेजसः करिष्यामि, पश्चात्सुखेन भवता हन्तव्याः ।  
यदि पुनरहं तान्स्वयमेव सूदयामि, तत्तेषां पापात्मनां वैकुण्ठीया गतिः स्यात् । तस्मात्ते तथा कर्त्तव्या यथा पलायन्तो हन्यमानाः स्वर्गं न गच्छन्ति ।”  
सापि तदाकर्ण्य पितुः समीपं गत्वा सर्वं वृत्तान्तं न्यवेदयत् । राजापि तस्या वाक्यं श्रद्दधानः प्रत्यूषे समुप्थाय सुसन्नद्धसैन्यो युद्धार्थं निश्क्राम । कौलिकोऽपि मरणे कृतनिश्चयश्चक्रपाणिर्गगनगतिर्गरुडारूढो युद्धाय प्रस्थितः ।  
अत्रान्तरे भगवता नारायणेनातीतानागतवर्तमानवेदिना स्मृतमात्रो वैनतेयः सम्प्राप्तो विहस्य प्रोक्तः- ”भो गरुत्मन् ! जानासि त्वं यन्मम रूपेण कौलिको दारुमयगरुडे समारूढो राजकन्यां कामयते ?” सोऽब्रवीत्- ”देव ! सर्वं ज्ञायते तच्चेष्टितम् । तत्किं कुर्मः साम्प्रतम् ?”  
श्रीभगवानाह- ”अद्य कौलिको मरणे कृतनिश्चयो विहितनियमो युद्धार्थे विनिर्गतः । स नूनं प्रधानक्षत्रियशराहतो निधनमेष्यति । तस्मिन्हते सर्वो जनो वदिष्यति यत् प्रभूतक्षत्रियैर्मिलित्वा वासुदेवो गरुडश्च निपातितः । ततः परं लोकोऽयमावयोः पूजां न करिष्यति । ततस्त्वं द्रुततरं तत्र दारुमयगरुडे सङ्क्रमणं कुरु, चक्रं चक्रे प्रविशतु, अहमपि कौलिकशरीरे प्रवेशं करिष्यामि, येन स शत्रून् व्यापादयति । ततश्च शत्रुवधादावयोर्माहात्म्यवृद्धिः स्यात् ।”

 अथ गरुडे तथेति प्रतिपन्ने श्रीभगवान्नारायणस्तच्छरीरे सङ्क्रमणमकरोत् । ततो भगवन्माहात्म्येन गगनस्थः सः कौलिकः शङ्खचक्रगदाचापचिह्नित क्षणादेव लीलयैव समस्तानपि प्रधानक्षत्रियान्निस्तेजसश्चकार ।  
ततस्तेन राज्ञा स्वसैन्यपरिवृतेन संग्रामे जिता, निहताश्च ते सर्वेऽपि शत्रवः । जातश्च लोकमध्ये प्रवादो यथा –”अनेन विष्णुजामातृप्रभावेण सर्वे शत्रवो निहताः” इति ।  
कौलिकोऽपि तान्हतान्दृष्ट्वा प्रमुदितमनाः गगनादवतीर्णः यावत्तावद्राजामात्यपौरलोकास्तं नगरवास्तव्यं कौलिकं पश्यन्ति । ततः पृष्टः किमेतत् ? इति ।  
ततः सोऽपि मूलादारभ्य सर्वं प्राग्वृत्तान्तं न्यवेदयत् । ततश्च कौलिकसाहसानुरञ्जितमनसा शत्रुवधादवाप्ततेजसा राज्ञा सा राजकन्या सकलजनप्रत्यक्षं विवाहविधिना तस्मै समर्पिता, देशश्च प्रदत्तः । कौलिकोऽपि तया सार्धं पञ्चप्रकारं जीवलोकसारं विषयसुखमनुभवन्कालं निनाय । अत सुष्ठूच्यते-”सुप्रयुक्तस्य दम्भस्य” इति ।  
 तच्छ्रुत्वा करटक आह-”भद्र ! अस्त्येवम्, परं तथापि महन्मे भयं, यतो बुद्धिमान्सञ्जीवको रौद्रश्च सिंहः ।  
यद्यपि ते बुद्धिप्रागल्भ्यं, तथापि त्वं पिङ्गलकात्तं वियोजयितुमसमर्थं एव ।”  
दमनक आह- ”भ्रातः ! असमर्थोऽपि समर्थं एव । उक्तञ्च -  
 उपायेन हि यत्कुर्यात्तन्न शक्यं पराक्रमैः ।  
 काक्या कनकसूत्रेण कृष्णसर्पो निपातितः ॥ 228 ॥  
करटक आह- ”कथमेतत् ? सोऽब्रवीत् -  
    
          ६  
  \[ काकी-कृष्णसर्प-कथा \]  
 अस्ति कस्मिंश्चित्प्रदेशे महान्न्यग्रोधपादपः । तत्र वायसदम्पती प्रतिवसतः स्म ।  
अथ तयोः प्रसवकाले वृक्षविवरान्निष्क्रम्य कृष्णसर्पः सदैव तदपत्यानि भक्षयति । ततस्तौ निर्वेदादन्यवृक्षमूलनिवासिनं प्रियसुहृदं श्रृगालं गत्वोचतुः –”भद्र ! किमेवंविधे सञ्जात आवयोः कर्तव्यं भवति ? एष तावद्दुष्टात्मा कृष्णसर्पो वृक्षविवरान्निर्गत्यावयोर्बालकान् भक्षयति । तत्कथ्यतां तद्रक्षार्थं कश्चिदुपायः । उक्तञ्च-  
 यस्य क्षेत्रं नदीतीरे भार्या च परसङ्गता ।  
 ससर्पे च गृहे वासः कथं स्यात्तस्य निर्वृतिः ॥ 229 ॥  
अन्यच्च –  
   सर्पयुक्ते गृहे वासो मृत्युरेव न संशयः ।  
 यद्ग्रामान्ते वसेत्सर्पस्तस्य स्यात्प्राणसंशयः ॥ 230 ॥  
अस्माकमपि तत्रस्थितानां प्रतिदिनं प्राणसंशयः ।”  
स आह- ”नात्र विषये स्वल्पोऽपि विषादः कार्यः । नूनं स लुब्धो नोपायमन्तरेण वध्यः स्यात् । ( यतः-)  
 उपायेन जयो यादृग्रिपोस्तादृङ्न हेतिभिः ।  
 उपायज्ञोऽल्पकायोऽपि न शूरैः परिभूयते ॥ 231 ॥  
तथा च –  
   भक्षयित्वा बहून्मत्स्यानुत्तमाधममध्यमान् ।  
 अतिलौल्याद्बकः कश्चिन्मृतः कर्कटकग्रहात् ॥ 232 ॥  
तावूचतुः-”कथमेतत् ?” सोऽब्रवीत्-

         ७  
  \[ बक-कर्कटक-कथा \]  
 अस्ति कस्मिश्चिद्वनप्रदेशे नानाजलचरसनाथं महत्सरः । तत्र च कृताश्रयो बक एको वृद्धभावमुपागतो मत्स्यान्व्यापादयितुमसमर्थः । ततश्च क्षुत्क्षामकण्ठः सरस्तीर उपविष्टो मुक्ताफलप्रकरसदृशैरश्रुप्रवाहैर्धरातलमभिषिञ्चन् रुरोद । एकः कुलीरको नानाजलचरसमेतः समेत्य तस्य दुःखेन दुःखितः सादरमिदमूचे –”माम ! किमद्य त्वया नाहारवृत्तिरनुष्ठीयते ? केवलमश्रुपूर्णनेत्राभ्यां सनिःश्वासेन स्थीयते ?”  
स आह- ”वत्स ! सत्यमुपलक्षितं भवता, मया हि मत्स्यादनं प्रति परमवैराग्यता साम्प्रतं प्रायोपवेशनं कृतम्, तेनाहं समीपागतानपि मत्स्यान्न भक्षयामि ।”  
कुलीरकस्तच्छ्रुत्वा प्राह – ”माम ! किं तद्वैराग्यकारणम् ?”  
स प्राह- ”वत्स ! अहमस्मिन्सरसि जातो वृद्धिं गतश्च ।  
तन्मयैतच्छ्रुतं यद्द्वादशवार्षिक्यनावृष्टिः सम्पत्स्यते लग्ना ।”  
कुलीरक आह—”कस्मात्तच्छ्रुतम् ?”  
बक आह-”दैवज्ञमुखात् । एषः शनैश्चरो हि रोहिणीसकटं भित्त्वा भौमं शुक्रं च प्रयास्यति ।  
उक्तञ्च वराहमिहिरेण -  
 यदि भिन्ते सूर्यपुत्रो रोहिण्याः शकटमिह लोके ।  
 द्वादशवर्षाणि तदा नहि वर्षति वासवो भूमौ ॥ 233 ॥  
तथा च –  
   प्राजापत्ये शकटे भिन्ने कृत्वैव पातकं वसुधा ।  
   भस्मास्थिशकलकीर्णा कापालिकमिव व्रतं धत्ते ॥ 234 ॥  
तथा च–  
रोहिणीशकटमर्कनन्दनश्चेद्भिनत्ति  
रुधिरोऽथवा शशी।  
किं वदामि तदनिष्टसागरे सर्वलोकमुपयाति संक्षयम् ॥ 235 ॥  
 रोहिणीशकटमध्यसंस्थिते चन्द्रमस्यशरणीकृता जनाः ।  
 क्वापि यान्ति शिशुपाचिताशनाः सूर्यतप्तभिदुराम्बुपायिनः ॥ 236 ॥  
 तदेतत्सरः स्वल्पतोयं वर्तते, शीघ्रं शोषं यास्यति । अस्मिञ्छुष्के यैः सहाहं वृद्धिं गतः, सदैव क्रीडितश्च ते सर्वे तोयाभावान्नाशं यास्यन्ति; तत्तेषां वियोगं द्रष्टुमहमसमर्थः । तेनैतत्प्रायोपवेशनं कृतम् । साम्प्रतं सर्वेषां स्वल्पजलाशयानां जलचरा गुरुजलाशयेषु स्वस्वजनैर्नीयन्ते । केचिच्च मकरगोधाशिशुमारजलहस्तिप्रभृतयः स्वयमेव गच्छन्ति । अत्र पुनः सरसि ये जलचरास्ते निश्चिन्ताः सन्ति । तेनाहं विशेषाद्रोदिमि यद्बीजशेषमात्रमप्यत्र नोद्धिरिष्यति ।”  
   ततः स तदाकर्ण्यान्येषामपि जलचराणां तत्तस्य वचनं निवेदयामास । अथ ते सर्वे भयत्रस्तमनसो मत्स्यकच्छपप्रभृतयस्तमभ्युपेत्य पप्रच्छुः – ”माम ! अस्ति कश्चिदुपायो येनास्माकं रक्षा भवति ?  
   बक आह - ”अस्त्यस्य जलाशयस्य नातिदूरे प्रभूतजलसनाथ सरः । पद्मिनीखण्डमण्डितं यच्चतुर्विंशत्यपि वर्षाणामवृष्ट्या न शोषमेष्यति । तद्यदि मम पृष्ठं कश्चिदारोहति तदहं तं तत्र नयामि ।”  
   अथ ते तत्र विश्वासमापन्नाः ”तात, मातुल, भ्रातः !” इति ब्रुवाणाः अहं पूर्वमहं पूर्वम्, इति समन्तात्परितस्थुः ।  
सोऽपि दुष्टाशयः क्रमेण तान्पृष्ठ आरोप्य जलाशयस्य नातिदूरे शिलां समासाद्य तस्यामाक्षिप्य स्वेच्छया भक्षयित्वा भूयोऽपि जलाशयं समासाद्य जलचराणां मिथ्यावार्तासन्देशकैर्मनांसि रञ्जयन्नित्यमेवाहारवृत्तिमकरोत् ।  
   अन्यस्मिन्दिने च कुलीरकेणोक्तः - ”माम ! मया सह ते प्रथमः स्नेहसम्भाषः सञ्जातः, तत्किं मां परित्यज्यान्यान्नयसि ? तस्मादद्य मे प्राणत्राणं कुरु ।”  
   तदाकर्ण्य सोऽपि दुष्टाशयश्चिन्ततवान् – ”निर्विण्णोऽहं मत्स्यमांसादनेन, तदद्यैनं कुलीरकं व्यञ्जनस्थाने करोमि ।” इति विचिन्त्य तं पृष्ठे समारोप्य तां बध्यशिलामुद्दिश्य प्रस्थितः ।  
कुलीरकोऽपि दूरादेवास्थिपर्वतं शिलाश्रयमवलोक्य मत्स्यास्थीनि परिज्ञाय तमपृच्छत- ”माम ! कियद्दूरे स जलाशयः ? मदीयभारेणातिश्रान्तस्त्वम् । तत्कथय ?”  
सोऽपि मन्दधीर्जलचरोऽयं स्थले न प्रभवतीति मत्वा सस्मितमिदमाह-”कुलीरक ! कुतोऽन्यो जलाशयः ? मम प्राणयात्रेयम् ।  
तस्मात्स्मर्यतामात्मनोऽभीष्टदेवता । त्वामप्यस्यां शिलायां निक्षिप्य भक्षयिष्यामि ।” इत्युक्तवती तस्मिन् स्ववदनदंशद्वयेन मृणालनालधवलायां मृदुग्रीवायां स गृहीतो मृतश्च ।  
अथ स तां बकग्रीवां समादाय शनैः शनैस्तज्जलाशयमाससाद । ततः सर्वैरेव जलचरैः पृष्टः-”भोः कुलीरक ! किं निवृत्तस्त्वम् ? स ते मातुलोऽपि नायतः ? तत्किं चिरयति ? वयं सर्वे सोत्सुकाः कृतक्षणास्तिष्ठामः ।”  
   एवं तैरभिहिते कुलीरकोऽपि विहस्योवाच –”मूर्खाः ! सर्वे जलचरास्तेन मिथ्यावादिना वञ्चयित्वा नातिदूरे शिलातले प्रक्षिप्य भक्षिताः । तन्ममायुःशेषतया तस्य विश्वासघातकस्याभिप्रायं ज्ञात्वा ग्रीवेयमानीता; तदलं सम्भ्रमेण, अधुना सर्वजलचराणां क्षेमं भविष्यति ।” अतोऽहं ब्रवीमि- ”भक्षयित्वा बहून्मत्स्यान्” इति ।  
   वायस आह- ”भद्र ! तत्कथय कथं स दुष्टसर्पो वधमुपैष्यति ?”  
   श्रृगाल आह- ”गच्छतु भवान्कञ्चिन्नगरं राजाधिष्ठानम् । तत्र कस्यापि धनिनो राजामात्यादेः प्रमादिनः कनकसूत्रं हारं वा गृहीत्वा तत्कोटरे प्रक्षिप, येन सर्पस्तद्ग्रहणेन बध्यते ।”  
   अथ तत्क्षणात्काकः काकी च तदाकर्ण्यात्मेच्छयोत्पतितौ ।  
ततश्च काकी किञ्चित्सरः प्राप्य यावत्पश्यति, तावत्तन्मध्ये कस्याचिद्राज्ञोऽन्तःपुरं जलासन्नं न्यस्तकनकसूत्रं मुक्तमुक्ताहारवस्त्राभरणं जलक्रीडां कुरुते ।  
अथ सा वायसी कनकसूत्रमेकमादाय स्वगृहाभिमुखं प्रतस्थे ।  
ततश्च कञ्चुकिनो वर्षवराश्च तन्नीयमानमुपलक्ष्य गृहीतलगुडाः सत्वरमनुययुः ।  
काक्यपि सर्पकोटरे तत्कनकसूत्रं प्रक्षिप्य सुदूरमवस्थिता ।  
   अथ यावद्राजपुरुषास्तं वृक्षमारुह्य तत्कोटरमवलोकयन्ति, तावत्कृष्णसर्पः प्रसारितभोगस्तिष्ठति । ततस्तं लगुडप्रहारेण हत्वा कनकसूत्रमादाय यथाभिलषितं स्थानं गताः । वायसदम्पती अपि ततः परं सुखेन वसतः । अतोऽहं ब्रवीमि- उपायेन यत्कुर्यात्” इति ।  
   ”तन्न किंचिदिह बुद्धिमतामसाध्यमस्ति । उक्तञ्च-  
    यस्य बुद्धिर्बलं तस्य निर्बुद्धेस्तु कुतो बलम् ? ।  
   वने सिंहो मदोन्मत्तः शशकेन निपातितः” ॥ 237 ॥  
   करटक आह –”कथमेतत् ?” स आह -

         ८

 \[ सिंह-शशक-कथा \]   
 कस्मिश्चिद्वने भासुरको नाम सिंहः प्रतिवसति स्म । अथासौ वीर्यातिरेकान्नित्यमेवानेकान्मृगशशकादीन्व्यापादयन्नोपरराम । अथान्येद्युस्तद्वनजाः सर्वे सारङ्गवराहमहिषशशकादयो मिलित्वा तमभ्युपेत्य प्रोचुः –”स्वामिन् ! किमनेन सकलमृगवधेन नित्यमेव, यतस्तवैकेनापि मृगेण तृप्तिर्भवति, तत्क्रियतामस्माभिः सह समयधर्मः । अद्य प्रभृति तवात्रोपविष्टस्य जातिक्रेमेण प्रतिदिनमेको मृगो भक्षणार्थं समेष्यति । एवं कृते तव तावत्प्राणयात्रा क्लेशं विनापि भविष्यति, अस्माकं च पुनः सर्वोच्छेदनं न स्यात् । तदेष राजधर्मोऽनुष्ठीयताम् ।  
उक्तञ्च-  
 शनैः शनैश्च यो राज्यमुपभुङ्क्ते यथाबलम् ।  
 रसायनमिव क्ष्माभृत् स पुष्टिं परमां व्रजेत् ॥ 238 ॥  
 विधिना मन्त्रयुक्तेन रूक्षापि मथितापि च ।  
 प्रयच्छति फलं भूमिररणीव हुताशनम् ॥ 239 ॥  
 प्रजानां पालनं शस्यं स्वर्गकोशस्य वर्धनम् ।  
 पीडनं धर्मनाशाय पापायायशसे स्थितम् ॥ 240 ॥  
 गोपालेन प्रजाधेनोर्वित्तदुग्ध शनैः शनैः ।  
 पालनात्पोषणाद्ग्राह्यं न्याय्यां वृत्तिं समाचरेत् ॥ 241 ॥  
 अजामिव प्रजां मोहाद्यो हन्यात्पृथिवीपतिः ।  
 तस्यैका जायते तृप्तिर्न द्वितीया कथञ्चन ॥ 242 ॥  
 फलार्थी नृपतिर्लोकान्पालयेद्यत्नमास्थितः ।  
 दानमानादितोयेन मालाकारोऽङ्कुरानिव ॥ 243 ॥  
 नृपदीपो धनस्नेहं प्रजाभ्यः संहरन्नपि ।  
 आन्तरस्थैर्गुणैः शुभ्रैर्लक्ष्यते नैव केनचित् ॥ 244 ॥  
 यथा गौर्दुह्यते काले पाल्यते च तथा प्रजाः ।  
 सिच्यते चीयते चैव लता पुष्पफलप्रदा ॥ 245 ॥  
 यथा बीजाङ्कुरः सूक्ष्मः प्रयत्नेनाभिरक्षितः ।  
 फलप्रदो भवेत्काले तद्वल्लोकः सुरक्षितः ॥ 246 ॥  
 हिरण्यधान्यरत्नानि यानानि विविधानि च ।  
 तथाऽन्यदपि यत्किञ्चित्प्रजाभ्यः स्यान्महीपतेः ॥ 247 ॥  
 लोकानुग्रहकर्तारः प्रवर्धन्ते नरेश्वराः ।  
 लोकानां संक्षयाच्चैव क्षयं यान्ति न संशयः ॥ 248 ॥  
   अथ तेषां तद्वचनमाकर्ण्य भासुरक आह-”अहो ! सत्यमभिहितं भवद्भिः । परं यदि ममोपविष्टस्यात्र नित्यमेव नैकैको मृगः समागमिष्यति तन्नूनं सर्वानपि भक्षयिष्यामि ।”  
 अथ ते तथैव प्रतिज्ञाय निर्वृत्तिभाजस्तत्रैव वने निर्भयाः पर्यटन्ति । एकश्च प्रतिदिनं जातिक्रमेण वृद्धो वा, वैराग्ययुक्तो वा शोकग्रस्तो वा, पुत्रकलत्रनाशभीतो वा तेषां मध्यधत्तस्य भोजनार्थं मध्याह्नसमय उपतिष्ठति ।  
   अथ कदाचिज्जातिक्रमाच्छशकस्यावसरः समायातः । स समस्तमृगप्रेरितोऽनिच्छन्नपि मन्दं मन्दं गत्वा तस्य वधोपायं चिन्तयन्वेलातिक्रमं कृत्वा व्याकुलितहृदयो यावद्गच्छति तावन्मार्गे गच्छता कूपः संदृष्टः । यावत्कूपोपरि याति तावत्कूपमध्य आत्मनः प्रतिबिम्बं ददर्श । दृष्ट्वा च तेन हृदयेन चिन्तितं यद् - ”भव्य उपायोऽस्ति । अहं भासुरकं प्रकोप्य स्वबुद्ध्यास्मिन्कूपे पातयिष्यामि ।”  
   अथासौ दिनशेषे भासुरकसमीपं प्राप्तः । सिंहोऽपि वेलातिक्रमेण क्षुत्क्षामकण्ठः कोपाविष्टः सृक्कणी परिलिहन्चिन्तयत्- ”अहो ! प्रातराहाराय निःसत्त्वं वनं मया कर्तव्यम्” । एवं चिन्तयतस्तस्य शशको मन्दं मन्दं गत्वा प्रणम्य तस्याऽग्रे स्थितः ।  
   अथ तं प्रज्वलितात्मा भासुरको भर्त्सयन्नाह- ”रे शशकाधम ! एकस्तावत्त्वं लघुः प्राप्तोऽपरतो वेलातिक्रमेण । तदस्मादपराधात्त्वां निपात्य, प्रातः सकलान्यपि मृगकुलान्युच्छेदयिष्यामि ।”  
   अथ शशकः सविनयं प्रोवाच –”स्वामिन् ! नापराधो मम, न चान्यमृगाणाम् । तच्छ्रूयतां कारणम् ।”  
   सिंह आह-”सत्वरं निवेदय, यावन्मम दंष्ट्रान्तर्गतो न भवान्भविष्यति” इति ।  
   शशक आह-”स्वामिन् ! समस्तमृगैरद्य जातिक्रमेण मम लघुतरस्य प्रस्तावं विज्ञाय, ततोऽहं पञ्चशशकैः समं प्रेषितः । ततश्चाहमागच्छन्नन्तराले महता केनचिदपरेण सिंहेन क्षितिविवरान्निर्गत्याभिहितः-”रे ! क्व प्रस्थिता यूयम् ? अभीष्टदेवतां स्मरत ।  
   ततो मयाभिहितम् –”वयं स्वामिनो भासुरकसिंहस्य सकाशमाहारार्थं समयधर्मेण गच्छामः ।”  
   ततस्तेनाभिहितम्-”यद्येवं तर्हि मदीयमेतद्वनम् । मया सह समयधर्मेण समस्तैरपि श्वापदैर्वर्त्तितव्यम् । चौररूपी स भासुरकः । अथ यदि सोऽत्र राजा ततो विश्वासस्थाने चतुरः शशकानत्र धृत्वा तमाहूय द्रुततरमागच्छ, येन यः कश्चिदावयोर्मध्यात्पराक्रमेण राजा भविष्यति स सर्वानेतान्भक्षयिष्यति” इति ।  
   ”

ततोऽहं तेनादिष्टः स्वामिसकाशमभ्यागतः । एतद्वेलाव्यतिक्रमकारणम् । तदत्र स्वामी प्रमाणम् ।”  
   तच्छ्रुत्वा भासुरक आह-”भद्र ! यद्येवं, तत्सत्वरं दर्शय मे तं चौरसिंहं, येनाहं मृगकोपं तस्योपरि क्षिप्त्वा स्वस्थो भवामि । उक्तञ्च -  
 भूमिर्मित्रं हिरण्यं च विग्रहस्य फलत्रयम् ।  
 नास्त्येकमपि यद्येषां न तं कुर्यात्कथञ्चन ॥ 249 ॥  
 यत्र न स्यात्फलं भूरि यत्र च स्यात्पराभवः ।  
 न तत्र मतिमान्युद्धं समुत्पाद्य समाचरेत्” ॥ 250 ॥  
 शशक आह- ”स्वामिन् ! सत्यमिदम् । स्वभूमिहेतोः परिभवाच्च युध्यन्ते क्षत्रियाः ।  
परं सं दुर्गाश्रयः, दुर्गान्निष्क्रिम्य वयं तेन विष्कम्भिताः । ततो दुर्गस्थो दुःसाध्यो भवति रिपुः ।  
उक्तञ्च -  
 न गजानां सहस्रेण न च लक्षेण वाजिनाम् ।  
 तत्कृत्यं साध्यते राज्ञां दुर्गेणैकेन यद्भवेत् ॥ 251 ॥  
 शतमेकोऽपि संधत्ते प्राकारस्थो धनुर्धरः ।  
 तस्माद्दुर्गं प्रशंसन्ति नीतिशास्त्रविचक्षणाः ॥ 252 ॥  
 पुरा गुरोः समादेशाद्धिरण्यकशिपोर्भयात् ।  
 शक्रेण विहितं दुर्गं प्रभावाद्विश्वकर्मणः ॥ 253 ॥  
 तेनापि च वरो दत्तो यस्य दुर्गं स भूपतिः ।  
 विजयी स्यात्ततो भूमौ दुर्गाणि स्युः सहस्रशः ॥ 254 ॥  
 दंष्ट्राविरहितो नागो मदहीनो यथा गजः ।  
 सर्वेषां जायते वश्यो दुर्गहीनस्तथा नृपः” ॥ 255 ॥  
   तच्छ्रृत्वा भासुरक आह-”भद्र ! दुर्गस्थमपि दर्शय तं चौरसिंहं येन व्यापादयामि । उक्तञ्च-  
 जातमात्रं न यः शत्रुं रोगं च प्रशमं नयेत् ।  
 महाबलोऽपि तेनैव वृद्धिं प्राप्य स हन्यते ॥ 256 ॥  
तथा च –  
 उत्तिष्ठमानस्तु परो नोपेक्ष्यः पथ्यमिच्छता ।  
 समौ हि शिष्टेराम्नातौ वर्त्स्यन्तावामयः स च ॥ 257 ॥  
अपि च –  
   उपेक्षितः क्षीणबलोऽपि शत्रुः, प्रमाददोषात् पुरुषैर्मदान्धैः ।  
साध्योऽपि भूत्वा प्रथमं ततोऽसौ, असाध्यतां व्याधिरिव प्रयाति ॥ 258 ॥  
तथा च –  
   आत्मनः शक्तिमुद्वीक्ष्य मानोत्साहञ्च यो व्रजेत् ।  
 बहून्हन्ति स एकोऽपि क्षत्रियान्भार्गवो यथा ॥ 259 ॥  
   शशक आह-”अस्त्येतत्, तथापि बलवान्स मया दृष्टः । तन्न युज्यते स्वामिनस्तस्य सामर्थ्यमविदित्वैवं गन्तुम् । उक्तञ्च -  
 अविदित्वात्मनः शक्तिं परस्य च समुत्सुकः ।  
 गच्छन्नभिमुखो नाशं याति वह्नौ पतङ्गवत् ॥ 260 ॥  
 यो बलात्प्रोन्नतं याति निहन्तु सबलोऽप्यरिम् ।  
 विमदः स निवर्तेत शीर्णदन्तो गजो यथा ॥ 261 ॥  
   भासुरक आह-”भोः ! किं तवानेन व्यापारेण ? दर्शय मे तं दुर्गस्थमपि ।”  
   शशक आह-”यद्येवं तर्ह्यागच्छतु स्वामी ।” एवमुक्त्वाऽग्रे व्यवस्थितः । ततश्च तेनागच्छता यः कूपो दृष्टोऽभूत्तमेव कूपमासाद्य भासुरकमाह-”स्वामिन् ! कस्ते प्रतापं सोढुं समर्थः । त्वां दृष्ट्वा दूरतोऽपि चौरसिंहः प्रविष्टः स्वं दुर्गम् । तदागच्छ, येन दर्शयामि” इति ।  
   भासुरक आह-”दर्शय मे दुर्गम् ।'  
   तदनु दर्शितस्तेन कूपः । ततः सोऽपि मूर्खः सिंहः कूपमध्ये आत्मप्रतिबिम्बं जलमध्यगतं दृष्ट्वा सिंहनादं मुमोच । ततः प्रतिशब्देन कूपमध्याद्द्विगुणतरो नादः समुत्थितः । अथ तेन तं शत्रुं मत्वात्मानं तस्योपरि प्रक्षिप्य, प्राणाः परित्यक्ताः ।  
   शशकोऽपि हृष्टमनाः सर्वमृगानानन्द्य, तैः प्रशस्यमानो यथासुखं तत्र वने निवसति स्म ।  
   अहोऽहं ब्रवीमि-”यस्य बुद्धिर्बलं तस्य” इति । तद्यदि भवान्कथयति, तत्तत्रैव गत्वा तयोः स्वबुद्धिप्रभावेण मैत्रीभेदं करोमि ।”  
   करटक आह-”भद्र ! यद्येवं तर्हि गच्छ, शिवास्ते पन्थानः सन्तु । यथाऽभिप्रेतमनुष्ठीयताम् ।”  
   अथ दमनकः सञ्जीवकवियुक्तं पिङ्गलकमवलोक्य तत्रान्तरे प्रणम्याग्रे समुपविष्टः ।  
पिङ्गलकोऽपि तमाह- ”भद्र ! किं चिराद्दृष्टः ?”  
   दमनक आह –”न किञ्चिद्देवपादानामस्माभिः प्रयोजनम् । तेनाहं नागच्छामि ।  
तथापि राजप्रयोजनविनाशमवलोक्य संदह्यमानहृदयो व्याकुलतया स्वयमेवाभ्यागतो वक्तुम् ।  
उक्तञ्च-  
 प्रियं वा यदि वा द्वेष्यं शुभं वा यदि वाऽशुभम् ।  
 अपृष्टोऽपि हितं ब्रूयाद्यस्य नेच्छेत्पराभवम् ॥ 262 ॥  
 अथ तस्य साभिप्रायं वचनमाकर्ण्य पिङ्गलक आह-”किं वक्तुमना भवान् ? तत्कथ्यतां यत्कथनीयमस्ति ।”  
   स प्राह –”देव ! संजीवको युष्मत्पादानामुपरि द्रोहबुद्धिरिति । विश्वासगतस्य मम विजने इदमाह- ’भो दमनक ! दृष्ट्वा मयास्य पिङ्गलकस्य सारासारता । तदहमेनं ह्रत्वा सकलमृगाधिपत्यं त्वत्साचिव्यपदवीसमन्वितं करिष्यामि ।'  
   पिङ्गलकोऽपि तद्वज्रसारप्रहारसदृशं दारुणं वचः समाकर्ण्य, मोहमुपगतो न किञ्चिदप्युक्तवान् । दमनकोऽपि तस्य तमाकारमालोक्य चिन्तितवान्-”अयं तावत्संजीवकनिबद्धरागः । तन्नूनमनेन मन्त्रिणा राजा विनाशमवाप्स्यति” इति । उक्तञ्च –  
   एकं भूमिपतिः करोति सचिवं राज्ये प्रमाणं यदा,  
 तं मोहाच्छ्रयते मदः स च मदाद्दास्येन निर्वेद्यते ।  
   निर्विण्णस्य पदं करोति हृदये तस्य स्वतन्त्रस्पृहा,  
   स्वातन्त्र्यस्पृहया ततः स नृपतेः प्राणेष्वभिद्रुह्यते ॥ 263 ॥  
   तत्किमत्र युक्तम् ?” इति ।  
   पिङ्गलकोऽपि चेतनां समासाद्य कथमपि तमाह –”संजीवकस्तावत्प्राणसमो भृत्यः, स कथं ममोपरि द्रोहबुद्धिं करोति ?”  
   दमनक आह- ”देव ! भृत्यो, भृत्य इत्यनैकान्तिकमेतत् ।  
उक्तञ्च -  
 न सोऽस्ति पुरुषो राज्ञां यो न कामयते श्रियम् ।  
 अशक्ता एव सर्वत्र नरेन्द्रं पर्युपासते” ॥ 264 ॥  
 पिङ्गलक आह- ”भद्र ! तथापि मम तस्योपरि चित्तवृत्तिर्न विकृतिं याति ।  
अथवा साध्विदमुच्यते –  
   अनेकदोषदुष्टोऽपि कायः कस्य न वल्लभः ? ।  
 कुर्वन्नपि व्यलोकानि यः प्रियः प्रिय एव सः” ॥ 265 ॥  
   दमनक आह- ”अत एवायं दोषः । उक्तञ्च--  
 यस्मिन्नेवाधिकं चक्षुरारोपयति पार्थिवः ।  
 अकुलीनः कुलीनो वा संश्रियो भाजनं नरः ॥ 266 ॥  
   अपरं केन गुणविशेषेण स्वामी सञ्जीवकं निर्गुणकमपि निकटे धारयति ? अथ देव ! यद्येवं चिन्तयसि महाकायोऽयम्, अनेन रिपून्व्यापादयिष्यामि, तदप्यस्मान्न सिध्यति, यतोऽयं शष्पभोजी । देवपादानां पुनः शत्रवो मांसाशिनः । तद्रिपुसाधनमस्य साहाय्येन न भवति । तस्मादेनं दूषयित्वा हन्यताम्” इति।  
   पिङ्गलक आह –  
   ’उक्तो भवति यः पूर्वं गुणवानिति संसदि ।  
 तस्य दोषो न वक्तव्यः प्रतिज्ञाभङ्गभीरुणाः ॥ 267 ॥  
   अन्यच्च- मयास्य तववचनेनाभयप्रदानं दत्तम् । तत्कथं स्वयमेव व्यापादयामि ? सर्वथा सञ्जीवकोऽयं सुहृदस्माकम्, न तं प्रति कश्चित् मन्युरिति ।  
उक्तञ्च -  
 इतः स दैत्यः प्राप्तश्रीर्नेत एवार्हति क्षयम् ।  
 विषवृक्षोऽपि संवर्ध्य स्वयं छेत्तुमसाम्प्रतम् ॥ 268 ॥  
 आदौ न वा प्रणयिनां प्रणयो विधेयो,  
    दत्तोऽथवा प्रतिदिनं परिपोषणीयः ।  
 उत्क्षिप्य यत्क्षिपति तत्प्रकरोति लज्जां,  
    भूमौ स्थितस्य पतनाद्भयमेव नास्ति ॥ 269 ॥  
 उपकारिषु यः साधुः साधुत्वे तस्य को गुणः ।  
 अपकारिषु यः साधुः स साधुः सद्भिरुच्यते ॥ 270 ॥  
 तद्द्रोहबुद्धेरपि मयास्य न विरुद्धमाचरणीयम् ।”  
   दमनक आह- ”स्वामिन् ! नैष राजधर्मो यद्द्रोहबुद्धिरपि क्षम्यते ।  
उक्तञ्च-  
 तुल्यार्थं तुल्यसामर्थ्यं मर्मज्ञं व्यावसायिनम् ।  
 अर्धराज्यहरं भृत्यं यो न हन्यात्स हन्यते ॥ 271 ॥  
 अपरं, त्वयास्य सखित्वात्सर्वोऽपि राजधर्मः परित्यक्तः । राजधर्माभावात्सर्वोऽपि परिजनो विरक्तिङ्गतः । यतः सञ्जीवकः शष्पभोजी, भवान्मांसादः, तव प्रकृतयश्च । यत्तवाऽबध्यव्यवसायबाह्यं कुतस्तासां मांसाशनम् ? तद्रहितास्तास्त्वां त्यक्त्वा यास्यन्ति, ततोऽपि त्वं विनष्ट एव । अस्य सङ्गत्या पुनस्ते न कदाचिदाखेटके मतिर्भविष्यति ।  
   उक्तञ्च-  
   यादृशैः सेव्यते भृत्यैर्यादृशांश्चोपसेवते ।  
 कदाचिन्नात्र सन्देहस्तादृग्भवति पुरुषः ॥ 272 ॥  
   तथा च –  
   संतप्तायसि संस्थितस्य पयसो नामापि न ज्ञायते,  
  मुक्ताकारतया तदेव नलिनीपत्रस्थितं राजते ।  
 स्वातौ सागरशुक्तिकुक्षिपतितं तज्जायते मौक्तिकं,  
  प्रायेणाधममध्यमोत्तमगुणः संवासतो जायते ॥ 273 ॥  
तथा च –  
   असतां सङ्गदोषेण साधवो यान्ति विक्रियाम् ।  
 दुर्योधनप्रसङ्गेन भीष्मो गोहरणे गतः ॥ 274 ॥  
अतएव सन्तो नीचसङ्गं वर्जयन्ति । उक्तञ्च-  
 न ह्यविज्ञातशीलस्य प्रदातव्यः प्रतिश्रयः ।  
 मत्कुणस्य च दोषेण हता मन्दविसर्पिणी” ॥ 275 ॥  
 पिङ्गलक आह- ”कथमेतत्” ? सोऽब्रवीत् –  
      

          ९  
  \[ मन्दविसर्पिणी-मत्कुण-कथा \]  
 अस्ति कस्यचिन्महीपतेः कस्मिंश्चित्स्थाने मनोरमं शयनस्थानम् । तत्र शुक्लतरपटयुगलमध्यसंस्थिता मन्दविसर्पिणी नाम श्वेता यूका प्रतिवसति स्म । सा च तस्य महीपते रक्तमास्वादयन्ती सुखेन कालं नयमाना तिष्ठति ।  
   अन्येद्युश्च तत्र शयने क्वचिद् भ्राम्यन्नग्निमुखो नाम मत्कुणः समायातः । अथ तं दृष्ट्वा सा विषण्णवदना प्रोवाच –”भो अग्निमुख ! कुतस्त्वमत्रानुचितस्थाने समायातः ? तद्यावन्न कश्चिद्वक्ति, तावच्छीघ्रं गम्यताम्” इति ।  
   स आह- ”भगवति ! गृहागतस्यासाधोरपि नेतद्युज्यते वक्तुम् । उक्तञ्च-  
 एह्यागच्छ, समाश्वासनमिदं, कस्माच्चिराद् दृश्यते ?,  
   का वार्ता, न्वतिदुर्बलोऽसि, कुशल, प्रीतोऽस्मि ते दर्शनात् ।  
 एवं नीचजनेऽपि युज्यति गृहं प्राप्ते सतां सर्वदा,  
   धर्मोऽयं गृहमेधिनां निगदितः स्मार्तैर्लघुः स्वर्गदः ॥ 276 ॥  
 अपरं, मयानेकमानुषाणामनेकविधानि रुधिराण्यास्वादितान्याहारदोषात् कटुतिक्तकषायाऽम्लरसास्वादानि । न च मया कदाचिन्मधुररक्तं समास्वादितम् । तद्यदि त्वं प्रसादं करोषि, तदस्य नृपतेर्विविधव्यञ्जनान्नपानचोष्यलेह्यस्वाद्वाहारवशाच्छरीरे यन्मिष्टं रक्त सञ्जातं, तदास्वादनेन सौख्यं सम्पादयामि जिह्वायाः” इति । उक्तञ्च-  
 रङ्कस्य नृपतेर्वापि जिह्वासौख्यं समं स्मृतम् ।  
 तन्मात्रं च स्मृतं सारं यदर्थं यतते नरः ॥ 277 ॥  
 यद्येवं न भवेल्लोके कर्म जिह्वाप्रतुष्टिदम् ।  
 तन्नभृत्यो भवेत्कश्चित्कस्यचिद्वशगोऽथवा ॥ 278 ॥  
 यदसत्यं वदेन्मर्त्यो यद्वाऽसेव्यं च सेवते ।  
 यद्गच्छति विदेशं च तत्सर्वमुदरार्थतः ॥ 279 ॥  
 तन्मया गृहागतेन बुभुक्षया पीड्यमानेन त्वत्सकाशाद्भोजनमर्थनीयम्, तन्न त्वयैकाकिन्यास्य भूपतेः रक्तभोजनं कर्तुं युज्यते ।”  
   तच्छ्रुत्वा मन्दविसर्विण्याह- ”भो मत्कुण ! अहमस्य नृपतेर्निद्रावशं गतस्य रक्तमास्वादयामि । पुनस्त्वमग्निमुखश्चपलश्च । तद्यदि मया सह रक्तपानं करोषि तत्तिष्ठ, अभीष्टतरं रक्तमास्वादय ।”  
   सोऽब्रवीत् –”भगवति ! एवं करिष्यामि । यावत्त्वं नास्वादयसि प्रथमं नृपरक्तम्, तावन्मम देवगुरुकृतशपथः स्यात्, यदि तदास्वादयामि ।”  
   एवं तयोः परस्परं वदतोः, स राजा तच्छयनमासाद्य प्रसुप्तः । अथाऽसौ मत्कुणो जिह्वालौल्यप्रकृष्टौत्सुक्याज्जाग्रतमपि तं महीपतिमदशत् । अथवा साध्विदमुच्यते -  
 स्वभावो नोपदेशेन शक्यते कर्तुमन्यथा ।  
 सुतप्तमपि पानीयं पुनर्गच्छति शीतताम् ॥ 280 ॥  
 यदि स्याच्छीतलो वह्निः शीतांशुर्दहनात्मकः ।  
 न स्वभावेऽत्र मर्त्यानां शक्यते कर्तुमन्यथा ॥ 281 ॥  
 अथासौ महीपतिः सूच्यग्रविद्ध इव तच्छयनं त्यक्त्वा तत्क्षणादेवोत्थितः, प्राह च “अहो, ज्ञायतामत्र प्रच्छादनपदे मत्कुणो यूका वा नूनं तिष्ठति, येनाहं दष्टः” इति ।  
   अथ ये कञ्चुकिनस्तत्र स्थितास्ते सत्वरं प्रच्छादपटं गृहीत्वा सूक्ष्मदृष्ट्या वीक्षाञ्चक्रुः । अत्रान्तरे स मत्कुणश्चापल्यात्खट्वान्तं प्रविष्टः । सा मन्दविसर्पिण्यपि वस्त्रसन्ध्यन्तर्गता तैर्दृष्टा, व्यापादिता च । अतोऽहं ब्रवीमि –”न ह्यविज्ञातशीलस्य”- इति ।  
   एवं ज्ञात्वा त्वयैष बध्यः नो चेत्त्वां व्यापादयिष्यति । उक्तञ्च-  
 त्यक्ताश्चाभ्यन्तरा येन बाह्याश्चाभ्यन्तरीकृताः ।  
 स एव मृत्युमाप्नोति मूर्खश्चन्डरवो यथा” ॥ 282 ॥  
   पिङ्गलक आह- “कथमेतत्” ? सोऽब्रवीत् –  
    
         १०   
    \[ चण्डरवश्रृगाल-कथा \]  
 कस्मिंश्चिद्वनप्रदेशे चण्डरवो नाम श्रृगालः प्रतिवसति स्म । स कदाचित्क्षुधाविष्टो जिह्वालौल्यान्नगरान्तरेऽनुप्रविष्टः । अथ तं नगरवासिनः सारमेया अवलोक्य सर्वतः शब्दायमानाः परिधाव्य तीक्ष्णदंष्ट्रागैर्भक्षितुमारब्धाः । सोऽपि तैर्भक्ष्यमाणः प्राणभयात्प्रत्यासन्नं रजकगृहं प्रविष्टः । तत्र च नीलीरसपरिपूर्णं महाभाण्डं सज्जीकृतमासीत् । तत्र सारमेयैराक्रान्तो भाण्डमध्ये पतितः ।  
   अथ यावन्निष्क्रान्तस्तावन्नीलीवर्णः सञ्जातः । तत्रापरे सारमेयास्तं श्रृङ्गालमजानन्तो यथाऽभीष्टां दिशं जग्मुः ।  
चण्डरवोऽपि दूरतरं प्रदेशमासाद्य काननाभिमुखं प्रतस्थे । न च नीलवर्णेन कदाचिन्निजरङ्गस्त्यज्यते । उक्तञ्च--  
 वज्रलेपस्य मूर्खस्य नारीणां कर्कटस्य च ।  
 एको ग्रहस्तु मीनानां नीलीमद्यपयोरपि ॥ 283 ॥  
 अथ तं हरगलगरलतमालसमप्रभमपूर्वं सत्त्वमवलोक्य, सर्वे सिंहव्याघ्रद्वीपिवृकवानरप्रभृतयोऽरण्यनिवासिनो भयव्याकुलचित्ताः समन्तात्पलायनक्रियां कुर्वन्ति ।  
   कथयन्ति च – ”न ज्ञायतेऽस्य कीदृग्विचेष्टितं, पौरुषं च । तद्दूरत“रं गच्छामः । उक्तञ्च -  
 न यस्य चेष्टितं विद्यान्न कुलं न पराक्रमम् ।  
 न तस्य विश्वसेत्प्राज्ञो यदीच्छेछ्रियमात्मनः” ॥ 284 ॥  
 चण्डरवोऽपि तान्भयव्याकुलितान्विज्ञायेदमाह –”भो भोः श्वापदाः ! किं यूयं मां दृष्ट्वैव सन्त्रस्ता व्रजथ ? तन्न भेतव्यम् । अहं ब्रह्मणाऽद्य स्वयमेव सृष्ट्वाऽभिहितः -यच्छ्रवापदानां मध्ये कश्चिद्राजा नास्ति । तत्त्व मयाद्य सर्वश्वापदप्रभृत्वेऽभिषिक्तः ककुद्द्रुमाभिधः, ततो गत्वा क्षितितले तान् सर्वान् परिपालय” इति । ततोऽहमत्रागतः । तन्मम छत्रच्छायायां सर्वैरेव श्वापदैर्वर्त्तितव्यम् ।  
अहं ककुद्द्रुमो नाम राजा त्रैलोक्येऽपि सञ्जातः ।”  
 तच्छ्रुत्वा सिंहव्याघ्रपुरःसराः श्वापदाः –”स्वामिन् ! प्रभो ! समादिश” इति वदन्तस्तं परिवव्रुः । अथ तेन सिंहस्याऽमात्यपदवी प्रदत्ता । व्याघ्रस्य शय्यापालत्वम् । द्वीपिनस्ताम्बूलाधिकारः । वृकस्य द्वारपालकत्वम् । ये ये चात्मीयाः शृगालास्तैः सहालापमात्रमपि न करोति । शृगालाः सर्वेऽप्यर्धचन्द्रं दत्त्वा निःसारिताः । एवं तस्य राज्यक्रियायां वर्तमानस्य ते सिंहादयो मृगान्व्यापाद्य तत्पुरतः प्रक्षिपन्ति । सोऽपि प्रभुधर्मेण सर्वेषां तान् प्रविभज्य प्रयच्छति ।  
 एवं गच्छति काले कदाचित्तेन सभागतेन दूरदेशे शब्दायमानस्य शृगालवृन्दस्य कोलाहलोऽश्रावि । तं शब्दं श्रुत्वा पुलकिततनुरानन्दाश्रुपरिपूर्णनयन उत्थाय, तारस्वरेण विरोतुमारब्धवान् ।  
 अथ ते सिंहादयस्तं तारस्वरमाकर्ण्य ”श्रृगालोऽयमि”ति मत्वा सलज्जमधोमुखाः क्षणमेकं स्थित्वा मिथः प्रोचुः ”भोः ! वाहिताः वयमनेन क्षुद्रश्रृगालेन तद्वध्यताम्” इति ।  
   सोऽपि तदाकर्ण्य पलायितुमिच्छँस्तत्र स्थाने सिंहादिभिः खण्डशः कृतो, मृतश्च । अतोऽहं ब्रवीमि –”त्यक्ताश्चाभ्यन्तरा येन-”इति ।  
 तदाकर्ण्य पिङ्गलक आह-”भो दमनक ! कः प्रत्ययोऽत्र विषये यत्स ममोपरि दुष्टबुद्धिरिति ?”  
   स आह- ”यदद्य ममाग्रे तेन निश्चयः कृतो यत्प्रभाते पिङ्गलकं वधिष्यामि । तदत्रैव प्रत्ययः, प्रभातेऽवसरवेलायामारक्तमुखनयनः स्फुरिताधरो दिशोऽवलोकयन्ननुचितस्थानोपविष्टस्त्वां क्रूरदृष्ट्या विलोकयिष्यति । एवं ज्ञात्वा यदुचितं तत्कर्तव्यम् ।” इति कथयित्वा सञ्जीवकसकाशं गतस्तं प्रणम्योपविष्टः ।  
   सञ्जीवकोऽपि सोद्वेगाकारं मन्दगत्या समायान्तं तमुद्वीक्ष्य सादरतमुवाच –”भो मित्र ! स्वागतम् । चिराद् दृष्टोऽसि । अपि शिवं भवतः ? तत्कथय येनादेयमपि तुभ्यं गृहागताय प्रयच्छामि । उक्तञ्च-  
 ते धन्यास्ते विवेकज्ञास्ते सभ्या इह भूतले ।  
 आगच्छन्ति गृहे येषां कार्यार्थं सुहृदो जनाः” ॥ 285 ॥  
 दमनक आह- ”भो ! कथं शिवं सेवकजनस्य ?  
 सम्पत्तयः परायत्ताः सदा चित्तमनिर्वृत्तम् ।  
 स्वजीवितेऽप्यविश्वासस्तेषां ये राजसेवकाः ॥ 286 ॥  
   तथा च –  
   सेवया धनमिच्छद्भिः सेवकैः पश्य यत्कृतम् ।  
 स्वातन्त्र्यं यच्छरीरस्य मूढैस्तदपि हारितम् ॥ 287 ॥  
 तावज्जन्मापि दुःखाय ततो दुर्गतता सदा ।  
 तत्रापि सेवया वृत्तिरहो ! दुःखपरम्परा ॥ 288 ॥  
 जीवन्तोऽपि मृताः पञ्च व्यासेन परिकीर्तिताः ।  
 दरिद्रो व्याधितो मूर्खः प्रवासी नित्यसेवकः ॥ 289 ॥  
 नाश्नाति स्वेच्छयौत्सुक्याद्विनिद्रो न प्रबुध्यते ।  
 न निःशङ्कं वचो ब्रूते सेवकोऽप्यत्र जीवति ? ॥ 290 ॥  
 सेवा श्ववृत्तिराख्याता यैस्तैर्मिथ्या प्रजल्पितम् ।  
 स्वच्छन्दं चरति श्वाऽत्र सेवकः परशासनात् ॥ 291 ॥  
 भूशय्या ब्रह्मचर्यञ्च कृशत्वं लघुभोजनम् ।  
 सेवकस्य यतेर्यद्वद्विशेषः पापधर्मजः ॥ 292 ॥  
 शीतातपादि कष्टानि सहते यानि सेवकः ।  
 धनाय तानि चाल्पानि यदि धर्मान्न मुच्यते ॥ 293 ॥  
 मृदूनापि सुवृत्तेन सुमिष्टेनापि हारिणा ।  
 मोदकेनापि किं तेन निष्पत्तिर्यस्य सेवया ॥ 294 ॥  
 सञ्जीवक आह- ”अथ भवान्किं वक्तुमनाः ?”  
   सोऽब्रवीत्- ”मित्र ! सचिवानां मन्त्रभेदं कर्तुं न युज्यते । उक्तञ्च-  
 यो मन्त्रं स्वामिनो भिन्द्यात्साचिव्ये सन्नियोजितः ।  
 स हन्ति नृपकार्यं तत्स्वयं च नरकं व्रजेत् ॥ 295 ॥  
 येन यस्य कृतो भेदः सचिवेन महीपतेः ।  
 तेनाशस्त्रवधस्तस्य कृत इत्याह नारदः ॥ 296 ॥  
 तथापि मया तव स्नेहपाशबद्धेन मन्त्रभेदः कृतः । यतस्त्वं मम वचनेनात्र राजकुले विश्वस्तः प्रविष्टः । उक्तञ्च-  
 विश्रम्भाद्यस्य यो मृत्युमवाप्नोति कथञ्चन ।  
 तस्य हत्या तदुत्था सा प्राहेदं वचनं मनुः ॥ 297 ॥  
 तत्तवोपरि पिङ्गलकोऽयं दुष्टबिद्धिः । कथितञ्चाद्यानेन मत्पुरतश्चतुष्कर्णतया, यत् प्रभाते सञ्जीवकं हत्वा समस्तमृगपरिवारं चिरात्तृप्तिं नेष्यामि ।”  
   ततः स मयोक्तः –”स्वामिन् ! न युक्तमिदं, यन्मित्रद्रोहेण जीवनं क्रियते । उक्तञ्च-  
 अपि ब्रह्मवधं कृत्वा प्रायश्चित्तेन शुध्यति ।  
 तदर्हेण विचीर्णेन न कथञ्चित्सुहृद्द्रुहः ॥ 298 ॥  
 ततस्तेनाहं सामर्षणोक्तः –”भो दुष्टबुद्धे ! सञ्जीवकस्तावच्छष्पभोजी, वयं मांसाशिनः । तदस्माकं वैरमिति कथं रिपुरुपेक्ष्यते ? तस्मात्सामादिभिरुपायैर्हन्यते । न च हते तस्मिन्दोषः स्यात् । उक्तञ्च-  
 दत्त्वाऽपि कन्यकां वैरी निहन्तव्यो विपश्चिता ।  
 अन्योपायैरशक्यो यो हते दोषो न विद्यते ॥ 299 ॥  
 कृत्याकृत्यं न मन्येत क्षत्रियो युधि सङ्गतः ।  
 प्रसुप्तो द्रोणपुत्रेण धृष्टद्युम्नः पुरा हतः ॥ 300 ॥  
 तदहं तस्य निश्चयं ज्ञात्वा त्वत्सकाशमिहागतः । साम्प्रतं मे नास्ति विश्वासघातकदोषः ।  
मया सुगुप्तमन्त्रस्तव निवेदितः । अथ यत्ते प्रतिभाति तत्कुरुष्व” इति ।  
   अथ सञ्जीवकस्तस्य तद्वज्रपातदारुणं वचनं श्रुत्वा मोहमुपगतः । अथ चेतनां लब्ध्वा सवैराग्यमिदमाह –”भोः ! साध्विदमुच्यते-  
 दुर्जनगम्या नार्यः प्रायेणास्नेहवान् भवति राजा ।  
 कृपणानुसारि च धनं मेघो गिरिदुर्गवर्षी च ॥ 301 ॥  
 ”अहं हि सम्मतो राज्ञो” य एवं मन्यते कुधीः ।  
 बलीवर्दः स विज्ञेयो विषाणपरिवर्जितः ॥ 302 ॥  
 वरं वनं वरं भैक्ष्यं वरं भारोपजीवनम् ।  
 वरं विपन्मनुष्याणां नाधिकारेण सम्पदः ॥ 303 ॥  
 तदयुक्तं मया कृतं, यदनेन सह मैत्री विहिता । उक्तञ्च-  
 ययोरेव समं वित्तं ययोरेव समं कुलम् ।  
 तयोर्मैत्री विवादश्च न तु पुष्टविपुष्टयोः ॥ 304 ॥  
 तथा च-  
 मृगाः मृगैः सङ्गमनुव्रजन्ति, गावश्च गोभिस्तुरगास्तुरङ्गैः ।  
 मूर्खाश्च मूर्खैः सुधियः सुधीभिः, समानशीलव्यसनेषु सख्यम् ॥ 305 ॥  
 तद्यदि गत्वा तं प्रसादयामि, तथापि न प्रसादं यास्यति ।  
   उक्तञ्च-  
 निमित्तमुद्दिश्य हि यः प्रकुप्यति, ध्रुवं स तस्यापगमे प्रशाम्यति ।  
 अकारणद्वेषपरो हि यो भवेत्, कथं नरस्तं परितोषयिष्यति ? ॥ 306 ॥  
   अहो, साधु चेदमुच्यते --  
 भक्तानामुपकारिणां परिहितव्यापारयुक्तात्मनां  
     सेवासंव्यवहारतत्त्वविदुषां द्रोहच्युतानामपि ।  
 व्यापत्तिः स्खलितान्तरेषु नियता सिद्धिर्भवेद्वा न वा  
     तस्मादम्बुपतेरिवावनिपतेः सेवा सदाशङ्किनी ॥ 307 ॥  
 तथा च-  
 भावस्निग्धैरुपकृतमपि द्वेष्यतां याति किञ्चिच्छाठ्यादन्यैरपकृतमपि प्रीतिमेवोपयाति ।  
 दुर्ग्राह्यत्वान्नृपतिमनसां नैकभावाश्रयाणां,  
   सेवाधर्मः परमगहनो योगिनामप्यगम्यः ॥ 308 ॥  
 तत्परिज्ञातं मया यत्प्रसादमसहमानैः समीपवर्त्तिभिरेष पिङ्गलकः प्रकोपितः, तेनायं ममादोषस्याप्येवं वदति ।  
   उक्तञ्च-  
 प्रभोः प्रसादमन्यस्य न सहन्तीह सेवकाः ।  
 सपत्न्य इव सङ्क्रुद्धाः सपत्न्याः सुकृतैरपि ॥ 309 ॥  
 भवति चैवं यद्गुणवत्सु समीपवर्तिषु गुणहीनानां न प्रकाशो भवति ।  
 गुणवत्तरपात्रेण छाद्यन्ते गुणिनां गुणाः ।  
 रात्रौ दीपशिखाकान्तिर्न भानावुदिते सति” ॥ 310 ॥  
 दमनक आह- ”भो मित्र ! यद्येवं तन्नास्ति ते भयम् । प्रकोपितोऽपि स दुर्जनैस्तव वचनरचनया प्रसादं यास्यति ।”  
   स आह- ”भोः ! न युक्तमुक्तं भवता । लघूनामपि दुर्जनानां मध्ये वस्तुं न शक्यते ।  
उपायान्तरं विधाय ते नूनं घ्नन्ति । उक्तञ्च-  
 बहवः पण्डिताः क्षुद्राः सर्वे मायोपजीविनः ।  
 कुर्युः कृत्यमकृत्यं वा उष्ट्रे काकादयो यथा” ॥ 311 ॥  
 दमनक आह-”कथमेतत्” ? सोऽब्रवीत्-

          ११  
  \[ उष्ट्र-काक-सिंह-द्वीपि-श्रृगालादीनां-कथा \]  
 कस्मिंश्चिद्वनोद्देशे मदोत्कटो नाम सिंहः प्रतिवसति स्म । तस्य चानुचरा अन्ये द्वीपिवायस-गोमायवः सन्ति । अथ कदाचित्तैरितस्ततो भ्रमद्भिः सार्थभ्रष्टः क्रथनको नामोष्ट्रो दृष्टः । अथ सिंह आह- “अहो,अपूर्वमिदं सत्त्वं । तज्ज्ञायतां किमेतदारण्यकं ग्राम्यं वा ? इति तच्छ्रुत्वा वायस आह- “भोः स्वामिन् ! ग्राम्योऽयमुष्ट्रनामा जीवविशेषस्तव भोज्यः, तद्व्यापाद्यताम् ।“  
सिंह आह- “नाहं गृहमागतं हन्मि । उक्तञ्च-  
 गृहे शत्रुमपि प्राप्तं विश्वस्तमकुतोभयम् ।  
 यो हन्यात्तस्य पापं स्याच्छतब्राह्मणघातजम् ॥ 312 ॥  
 तदभयप्रदानं दत्वा मत्सकाशमानीयतां, येनास्यागमनकारणं पृच्छामि ।”  
   अथाऽसौ सर्वैरपि विश्वास्याभयप्रदानं दत्त्वा मदोत्कटसकाशमानीतः प्रणम्योपविष्टश्च ।

ततस्तस्य पृच्छतस्तेनात्मवृत्तान्तः सार्थभ्रंशसमुद्भवो निवेदितः । सिंहेनोक्तं –”भोः क्रथनक ! मा त्वं ग्रामं गत्वा भूयोऽपि भारोद्वहनकष्टभागी भूयाः । तदत्रैवारण्ये निवर्शिङ्को मरकतसदृशानि शष्पाग्राणि भक्षयन्मया सह सदैव वस ।”  
   सोऽपि “तया” इत्युक्त्वा, तेषां मध्ये विचरन्न कुतोऽपि भयमिति सुखेनास्ते ।  
 अथान्येद्युर्मदोत्कटस्य महागजेनारण्यचारिणा सह युद्धमभवत् । ततस्तस्य दन्तमुसलप्रहारैर्व्यथा सञ्जाता । व्यथितः कथमपि प्राणैर्न वियुक्तः । अथ शरीरासामर्थ्यान्न कुत्रचित्पदमपि चलितुं शक्नोति । तेऽपि सर्वे काकादयोऽप्रभुत्वेन क्षुधाविष्टाः परं दुःखं भेजुः ।  
अथ तान्सिंहः प्राह- “भोः ! अन्विष्यतां कुत्रचित्किञ्चित्सत्त्वं, येनाहमेतामपि दशां प्राप्तस्तद्धत्वा युष्मद्भोजनं सम्पादयामि ।”  
 अथ ते चत्वारोऽपि भ्रमितुमारब्धाः । यावन्न किंचित्सत्त्वं पश्यन्ति तावद्वायसश्रृगालौ परस्परं मन्त्रयतः । श्रृगाल आह- “भो वायस ! किं प्रभूतेन भ्रान्तेन । अयमस्माकं प्रभोः क्रथनको विश्वस्तस्तिष्ठति । तदेनं
हत्वा प्राणयात्रां कुर्मः ।”  
   वायस आह—”युक्तमुक्तं भवता, परं स्वामिना तस्याभयप्रदानं दत्तमास्ते-”न बध्योऽयम्” इति ।  
   श्रृगाल आह—”भो वायस ! अहं स्वामिनं विज्ञाप्य तथा करिष्ये यथा स्वामी वधं करिष्यति । तत्तिष्ठन्तु भवन्तोऽत्रैव, यावदहं गृहं गत्वा, प्रभोराज्ञां गृहीत्वा चागच्छामि !” एवमभिधाय सत्वरं सिंहमुद्दिश्य प्रस्थितः ।  
   अथ सिंहमासाद्येदमाह – स्वामिन् ! समस्तं वनं भ्रान्त्वा वयमागताः, न किञ्चित्सत्वमासादितम् ।  
तत्किं कुर्मो वयम् ? सम्प्रति वयं बुभुक्षया पदमेकमपि प्रचलितुं न शक्नुमः । देवोऽपि पथ्याशी वर्त्तते ।  
तद्यदि देवादेशो भवति,तदा क्रथलकपिशितेनाऽद्य पथ्यक्रिया क्रियते ।”  
 अथ सिंहस्य तद्दारुणं वचनमाकर्ण्य सकोपमिदमाह – “धिक् पापाधम ! यद्येवं भूयोऽपि वदसि, ततस्त्वां तत्क्षणमेव वधिष्यामि । यतो मया तस्यामभयप्रदानं प्रदत्तम्, तत्कथं व्यापादयामि ? उक्तञ्च -  
   न गोप्रदानं न महीप्रदानं,  
   न चान्नदानं हि तथा प्रधानम् ।  
 यथा वदन्तीह बुधाः प्रधानं  
    सर्वप्रदानेष्वभयप्रदानम् ॥ 313 ॥  
 तच्छ्रुत्वा श्रृगाल आह – ”स्वामिन् ! यद्यभयप्रदानं दत्वा वधः क्रियते तदेष दोषो भवति ।  
पुनर्यदि देवपादानां भक्त्या स आत्मनो जीवितं प्रयच्छति, ततो न दोषः । तद्यदि स स्वयमेवात्मानं वधाय नियोजयति तदा वध्यः । अन्यथास्माकं मध्यादेकतमो बध्यः इति । यतो देवपादाः पथ्याशिनः क्षुन्निरोधादन्त्यां दशां यास्यन्ति ।  
तत्किमेतैः प्राणैरस्माकं,ये स्वाम्यर्थे न यास्यन्ति? अपरं यदि स्वामिपादानां किश्चिदनिष्टं भविष्यति तदा पश्चादप्यस्माभिर्वह्निप्रवेशः कार्यः एव ।  
उक्तञ्च -  
 यस्मिन्कुले यः पुरुषः प्रधानः,  
      स सर्वयत्नैः परिरक्षणीयः ।  
 तस्मिन्विनष्टे कुलं विनष्टं,  
     न नाभिभङ्गे ह्यरका वहन्ति” ॥ 314 ॥  
 तदाकर्ण्य मदोत्कट आह- ”यद्येवं तत्कुरुष्व यद्रोचते ।”  
तच्छ्रुत्वा स सत्वरं गत्वा तानाह- ”भोः ! स्वामिनो महत्यवस्था वर्त्तते । तत्किं पर्यटितेन ? तेन विना कोऽत्रास्मान् रक्षयिष्यति ? तद्गत्वा तस्य क्षुद्रोगात्पर लोकं प्रस्थितस्यात्मशरीरदानं कुर्मः, येन स्वामिप्रसादस्याऽनृणतां गच्छामः ।  
उक्तञ्च -  
 आपदं प्राप्नुयात्स्वामी यस्य भृत्यस्य पश्यतः ।  
 प्राणेषु विद्यमानेषु स भृत्यो नरकं व्रजेत् ॥ 315 ॥  
 तदनन्तरं ते सर्वे बाष्पपूरितदृशो मदोत्कटं प्रणम्योपविष्टाः ।  
तान्दृष्ट्वा मदोत्कट आह-”भोः ! प्राप्तं, दृष्टं वा किञ्चित्सत्त्वम् ?”  
   अथ तेषां मध्यात्काकः प्रोवाच- ”स्वामिन् ! वयं तावत्सर्वत्र पर्यटिताः । परं न किञ्चित्सत्त्वमासादितं, दृष्टं वा । तदद्य मां भक्षयित्वा प्राणान्धारयतु स्वामी, येन देवस्याश्वासनं भवति, मम पुनः स्वर्गप्राप्तिरिति ।  
उक्तञ्च -  
 स्वाम्यर्थे यस्त्यजेत्प्राणान्भृत्यो भक्तिसमन्वितः ।  
 परं स पदमाप्नोति जरामरणवर्जितम् ॥ 316 ॥  
 तच्छ्रुत्वा श्रृगाल आह- ”भोः ! स्वल्पकायो भवान् ! तव भक्षणात् स्वामिनस्तावत् प्राणयात्रा न भवति,  
अपरो दोषश्च तावत्समुत्पद्यते ।  
उक्तञ्च -  
 काकमांसं शुनोच्छिष्टं स्वल्पं तदपि दुर्लभम् ।  
 भक्षितेनापि किं तेन तृप्तिर्येन न जायते ? ॥ 317 ॥  
 तद्दर्शिता स्वामिभक्तिर्भवता । गतं चानृण्यं भर्तृपिण्डस्य । प्राप्तश्चोभयलोके साधुवादः, तदपसराग्रतः,येनाहमपि स्वामिनं विज्ञापयामि ।”  
   तथाऽनुष्ठिते, श्रृगालः सादरं प्रणम्य प्रोवाच – ”स्वामिन् ! मां भक्षयित्वाद्य प्राणयात्रां विधाय, ममोभयलोकप्राप्तिं कुरु । उक्तञ्च -  
 स्वाम्यायत्ताः सदा प्राणा भृत्यानामर्जिता धनैः ।  
 यतस्ततो न दोषोऽस्ति तेषां ग्रहणसम्भवः ॥ 318 ॥  
 अथ तच्छ्रुत्वा द्वीप्याह – ”भोः ! साधूक्तं भवता । पुनर्भवानपि स्वल्पकायः स्वजातिश्च ।  
नखायुधत्वादभक्ष्य एव ।  
उक्तञ्च -  
 न अभक्ष्यं भक्षयेत्प्राज्ञः प्राणैः कण्ठगतैरपि ।  
 विशेषात्तदपि स्तोकं लोकद्वयविनाशकम् ॥ 319 ॥  
 तद्दर्शितं त्वयात्मनः कौलीन्यम् । अथवा साधु चेदमुच्यते -  
 एतदर्थं कुलीनानां नृपाः कुर्वन्ति संग्रहम् ।  
 आदिमध्यावसानेषु न ते गच्छन्ति विक्रियाम् ॥ 320 ॥  
 तदपसराग्रतः, येनाहं स्वामिनं विज्ञापयामि ।”  
 तथानुष्ठिते द्वीपी प्रणम्य मदोत्कटमाह – ”स्वामिन् ! क्रियतामद्य मम प्राणैः प्राणयात्रा ।  
दीयतामक्षयो वासः स्वर्गे, मम विस्तार्यतां क्षितितले प्रभूततरं यशः । तन्नाऽत्र विकल्पः कार्यः ।  
उक्तञ्च -  
 मृतानां स्वामिनः कार्ये भृत्यानामनुवर्त्तिनाम् ।  
 भवेत्स्वर्गेऽक्षयो वासः कीर्तिश्च धरणीतले ॥ 321 ॥  
 तच्छ्रुत्वा क्रथनकश्चिन्तयामास ”एतैस्तावत्सर्वैरपि शोभनानि वाक्यानि प्रोक्तानि, न चैकोऽपि स्वामिना विनाशितः । तदहमपि प्राप्तकालं विज्ञापयामि, येन मम वचनमेते त्रयोऽपि समर्थयन्ति ”।  
इति निश्चित्य प्रोवाच – ”भोः ! सत्यमुक्तं भवता, परं भवानपि नखायुधः । तत्कथं भवन्तं स्वामी भक्षयति ?  
उक्तञ्च -  
 मनसापि स्वजात्यानां योऽनिष्टानि प्रचिन्तयेत् ।  
 भवन्ति तस्य तान्येव इह लोके परत्र च ॥ 322 ॥  
तदपसराऽग्रतः, येनाहं स्वामिनं विज्ञापयामि ।”  
 तथानुष्ठिते क्रथनकोऽग्रे स्थित्वा, प्रणम्योवाच – ”स्वामिन् ! एते तावदभक्ष्या भवताम् ।  
तन्मम प्राणैः प्राणयात्रां विधीयतां, येन ममोभयलोकप्राप्तिर्भवति । उक्तञ्च -  
 न यज्वानोऽपि गच्छन्ति तां गतिं नैव योगिनः ।  
 यां यान्ति प्रोज्झितप्राणाः स्वाम्यर्थे सेवकोत्तमाः” ॥ 323 ॥  
 एवमभिहिते सिंहानुज्ञाताभ्यां श्रृगालचित्रकाभ्यां विदारितोभयकुक्षिः क्रथनकः प्राणानत्याक्षीत् ।  
ततश्च तैः क्षुद्रुपण्डितेः सर्वैर्भक्षितः । अतोऽहं ब्रवीमि- ”बहवः पण्डिताः क्षुद्राः” इति ।  
तद्भद्र ! क्षुद्रपरिवारोऽयं ते राजा मया सम्यग्ज्ञातः सतामसेव्यश्च । उक्तञ्च -  
 अशुद्धप्रकृतौ राज्ञि जनता नानुरज्यते ।  
 यथा गूध्रसमासन्नः कलहंसः समाचरेत् ॥ 324 ॥  
तथा च –  
   गृध्राकारोऽपि सेव्यः स्याद्धंसाकारैः सभासदैः ।  
 हंसाकारोऽपि सन्त्याज्यो गृध्राकारैः स तैर्नृपः ॥ 325 ॥  
 तन्नूनं ममोपरि केनचिद् दुर्जनेनायं प्रकोपितः, तेनैवं वदति । अथवा भवत्येतत् ।  
उक्तञ्च -  
 मृदुना सलिलेन हन्यमानान्यवधृष्यन्ति गिरेरपि स्थलानि ।  
 उपजापविदां च कर्णजापैः किमु चेतांसि मृदूनि मानवानाम् ॥ 326 ॥  
 कर्णविषेण च भग्नः किं किं न करोति बालिशो लोकः ।  
 क्षपणकतामपि धत्ते पिबति सुरां नरकपालेन ॥ 327 ॥  
 अथवा साध्विदमुच्यते -  
 पादाहतोऽपि दृढदण्डसमाहतोऽपि,  
    यं दंष्ट्रया स्पृशति तं किल हन्ति सर्पः ।  
 कोऽप्येष एव पिशुनोग्रमनुष्यधर्मः  
    कर्णे परं स्पृशति हन्ति परं समूलम् ॥ 328 ॥  
तथा च –  
   अहो खलभुजङ्गस्य विपरीतो वधक्रमः ।  
 कर्णे लगति चैकस्य प्राणैरन्यो वियुज्यते ॥ 329 ॥  
 तदेवं गतेऽपि किं कर्तव्यमित्यहं त्वां सुहृद्भावात्पृच्छामि ।”  
दमनक आह –”तद्देशान्तरगमनं युज्यते, नैवंविधस्य कुस्वामिनः सेवां विधातुम् ।  
उक्तञ्च -  
 गुरोरप्यवलिप्तस्य कार्याकार्यमजानतः ।  
 उत्पथप्रतिपन्नस्य परित्यागो विधीयते ॥ 330 ॥  
 संजीवक आह- ”अस्माकमुपरि स्वामिनि कुपिते गन्तुं न शक्यते । न चान्यत्र गतानामपि निवृत्तिर्भवति ।  
उक्तञ्च -  
 महतां योऽपराध्येत दूरस्थोऽस्मीति नाश्वसेत् ।  
 दीर्घौ बुद्धिमतो बाहु ताभ्यां हिंसति हिंसकम् ॥ 331 ॥  
 तद्युद्धं मुक्त्वा मे नान्यदस्ति श्रेयस्करम् ।  
उक्तञ्च -  
 न यान्ति तीर्थैस्तपसा च लोकान्, स्वर्गेषिणो दानशतैः सुवृत्तैः ।  
 क्षणेन यान् यान्ति रणेषु धीराः, प्राणान् समुज्झन्ति हि ये सुशीलाः ॥ 332 ॥  
 मृतैः सम्प्राप्यते स्वर्गो जीवद्भिः कीर्तिरुत्तमा ।  
 तदुभावपि शूराणां गुणावेतौ सुदुर्लभौ ॥ 333 ॥  
 ललाटदेशे रुधिरं स्रवत्तु शूरस्य यस्य प्रविशेच्च वक्त्रे ।  
 तत्सोमपानेन समं भवेच्च सग्रामयज्ञे विधिवत्प्रदिष्टम् ॥ 334 ॥  
 होमार्थैर्विधिवत्प्रदानविधिना सद्विप्रवृन्दार्चनैर्यज्ञैर्भूंरिसुदक्षिणैः सुविहितैः सम्प्राप्यते यत्फलम् ।  
 सत्तीर्थाश्रमवासहोमनियमैश्चान्द्रायणाद्यैः कृतैः  
     पुम्भिस्तत्फलमाहवे विनिहतैः सम्प्राप्यते तत्क्षणात् ॥ 335 ॥  
 तदाकर्ण्य दमनकश्चिन्तयामास- ”युद्धाय कृतनिश्चयोऽयं दृश्यते दुरात्मा । तद्यदि कदाचित्तीक्ष्णश्रृङ्गाभ्यां स्वामिनं प्रहरिष्यति तन्महाननर्थः सम्पत्स्ये । तदेनं भूयोऽपि स्वबुद्ध्या प्रबोध्य तथा करोमि, यथा देशान्तरगमनं करोति ।  
आह च- ”भो मित्र ! सम्यगभिहितं भवता, किन्तु कः स्वामिभृत्ययोः संग्रामः ? । उक्तञ्च -  
 बलवन्तं रिपुं दृष्ट्वा किलात्मानं प्रगोपयेत् ।  
 बलवद्भिश्च कर्तव्या शरच्चन्द्रप्रकाशता ॥ 336 ॥  
अन्यच्च -  
 शत्रोर्विक्रममज्ञात्वा वैरमारभते हि यः ।  
 स पराभवमाप्नोति समुद्रष्टिट्टिभाद्यथा” ॥ 337 ॥  
 सञ्जीवक आह –”कथमेतत्” । सोऽब्रवीत् -  
    
    
 \[ १२ \]  
   ( समुद्र-टिट्टिभयोः कथा )  
 कस्मिंश्चित्समुद्रतीरैकदेशे टिट्टिभदम्पती प्रतिवसतः स्म । ततो गच्छति काले ऋतुसमयमासाद्य टिट्टिभी गर्भमाधत्त । अथासन्नप्रसवा सती सा टिट्टिभमूचे –”भोः कान्त ! मम प्रसवसमयो वर्तते,  
तद्धिचिन्त्यतां किमपि निरुपद्रवं स्थानं, येन तत्राहमण्डकविमोक्षणं करोमि ।”  
 टिट्टिभः प्राह –”भद्रे ! रम्योऽयं समुद्रप्रदेशः । तदत्रैव प्रसवः कार्यः ।” साह –”अत्र पूर्णिमादिने समुद्रवेला चरति । सा मत्तगजेन्द्रानपि समाकर्षति, तद्दूरमन्यत्र किञ्चित्स्थानमन्विष्यताम् ।”  
 तच्छ्रुत्वा विहस्य टिट्टिभः प्राह- ”भद्रे ! युक्तमुक्तं भवस्त्या । का मात्रा समुद्रस्य, या मम प्रसूतिं दूषयिष्यति ? किं न श्रुतं भवत्या -  
 रुद्धाम्बरचरमार्गं व्यपगतधूमं सदा महद्भयदम् ।  
 मन्दमतिः कः प्रविशति हुताशनं स्वेच्छया मनुजः ॥ 338 ॥  
 मत्तेभकुम्भविदलनकृतश्रमं सुप्तमन्तकप्रतिमम् ।  
 यमलोकदर्शनेच्छुः सिंहं बोधयति को नाम ? ॥ 339 ॥  
 को गत्वा यमसदनं स्वयमन्तकमादिशत्यजातभयः ।  
 प्राणानपहर मत्तो यदि शक्तिः काचिदस्ति तव ? ॥ 340 ॥  
 प्रालेयलेशमिश्रे मरुति प्राभातिके च वाति जडे ।  
 गुणदोषज्ञः पुरुषो जलेन कः शीतमपनयति ॥ 341 ॥  
 तस्माद्विश्रब्धाऽत्रैव गर्भं मुञ्च । उक्तञ्च -  
 यः पराभवसन्त्रस्तः स्वस्थानं सन्त्यजेन्तरः ।  
 तेन चेत्पुत्रिणी माता तद्वन्ध्या केन कथ्यते ॥ 342 ॥  
 तच्छ्रुत्वा समुद्रश्चिन्तयामास - अहो गर्वः पक्षिकीटस्यास्य ! अथवा साध्विदमुच्यते -  
 उत्क्षिप्य टिट्टिभः पादावास्ते भङ्गभयाद्दिवः ।  
 स्वचित्तकल्पितो गर्वः कस्य नात्रापि विद्यते ? ॥ 343 ॥  
 तन्मयास्य प्रमाणं कुतूहलादपि द्रष्टव्यम्, किं ममैषोऽण्डापहारे कृते करिष्यति ?” इति चिन्तयित्वा स्थितः ।  
  अथ प्रसवानन्तरं प्राणयात्रार्थं गतायाष्टिट्टिभ्यां समुद्रो वेलाव्याजेनाण्डान्यपजहार । अथायाता सा टिट्टिभी प्रसवस्थानं शून्यमवलोक्य, प्रलपन्ती टिट्टिभमूचे – ”भो मूर्ख ! कथितमासीन्मया ते यत्समुद्रवेलयाऽण्डानां विनाशो भविष्यति, तद्दूरतरं व्रजावः । परं मूढतयाहङ्कारमाश्रित्य मम वचनं न करोषि । अथवा साध्विदमुच्यते -  
 सुहृदां हितकामानां न करोतीह यो वचः ।  
 स कूर्म इव दुर्बुद्धिः काष्ठाद् भ्रष्टो विनश्यति ”॥ 344 ॥  
 टिट्टिभ आह – ”कथमेतत् ?” साऽब्रवीत् -  
   
  \[ १३ \]  
   ( मूर्खकच्छपकथा )  
 अस्ति कस्मिंश्चिज्जलाशये कम्बुग्रीवो नाम कच्छपः । तस्य च संकटविकटनाम्नी मित्रे हंसजातीये परमस्नेहकोटिमाश्रिते, नित्यमेव सरस्तीरमासाद्य तेन सहानेकदेवर्षिमहर्षीणां कथाः कृत्वास्तमयवेलायां स्वनीडसंश्रयं कुरुतः । अथ गच्छता कालेनावृष्टिवशात्सरः शनैः शनैः शोषमगमत् । ततस्तद्दुःखदुःखितौ तावूचतुः – ’भो मित्र ! जम्बालशेषमेतत्सरः सञ्जातं, तत्कथं भवान्भविष्यतीति व्याकुलत्वं नो हृदि वर्तते ।”  
 तच्छ्रुत्वा कम्बुग्रीव आह – ”भोः ! साम्प्रतं नास्त्यस्माकं जीवितव्यं जलाभावात् । तथाप्युपायश्चिन्त्यतामिति । उक्तञ्च -  
 त्याज्यं न धैर्यं विधुरेऽपि काले, धैर्यात्कदाचित्स्थितिमाप्नुयात्सः ।  
 जाते समुद्रेऽपि च पोतभङ्गे, सांयात्रिको वाञ्छति तर्तुमेव ॥ 345 ॥  
 अपरञ्च –  
   मित्रार्थे बान्धवार्थे च बुद्धिमान् यतते सदा ।  
 जातास्वापत्सु यत्नेन जगादेदं वचो मनुः ॥ 346 ॥  
  तदानीयतां काचिद् दृढरज्जुर्लघुकाष्ठं वा । अन्विष्यतां च प्रभूतजलसनाथं सरः, येन मया मध्यप्रदेशे दन्तैर्गृहीते सति युवां कोटिभागयोस्तत्काष्ठं मया सहितं संगृह्य तत्सरो नयथः ।’’  
  तावूचतुः – ”भो मित्र ! एवं करिष्यावः । परं भवता मौनव्रतेन स्थातव्यम्, नो चेत्तव काष्ठात्पातो भविष्यति ।”  
 तथानुष्ठिते, गच्छता कम्बुग्रीवेणाधोभागे व्यवस्थितं किञ्चित्पुरमालोकितम् । तत्र ये पौरास्ते तथा नीयमानं विलोक्यं, सविस्मयमिदमूचुः – ”अहो, चक्राकारं किमपि पक्षिभ्यां नीयते, पश्यत ! पश्यत !  
 अथ तेषां कोलाहलमाकर्ण्य कम्बुग्रीव आह – ”भोः ! किमेष कोलाहलः” ? इति वक्तुमना अर्धोक्ते पतितः पौरैः खण्डशः कृतश्च । अतोऽहं ब्रवीमि – ”सुहृदां हितकामानाम्” इति ।  
तथा च -  
   अनागतविधाता च प्रत्युत्पन्नमतिस्तथा ।  
 द्वावेतौ सुखमेधेते यद्भविष्यो विनश्यति” ॥ 347 ॥  
  टिट्टिभ आह – ”कथमेतत्” ? साब्रवीत् -  
   
  \[ १४ \]  
    ( मत्स्यत्रयकथा )  
  कस्मिंश्चिज्जलाशयेऽनागतविधाता प्रत्युत्पन्नमतिर्यद्भविष्यश्चेति त्रयो मत्स्याः प्रतिवसन्ति स्म । अथ कदाचित्तं जलाशयं दृष्ट्वा गच्छद्भिर्मत्स्यजीविभिरुक्तम् यत् – ”अहो, बहुमत्स्योऽयं ह्रदः, कदाचिदपि नास्माभिरन्वेषितः । तदद्य तावदाहारवृत्तिः सञ्जाता, सन्ध्यासमयश्च संवृत्तः । ततः प्रभातेऽत्रागन्तव्यमिति निश्चयः ।  
  अतस्तेषां तत्कुलिशपातोपमं वचः समाकर्ण्यानागतविधाता सर्वान्मत्स्यानाहूयेदमूचे – ”अहो, श्रुतं भवद्भिर्यन्मत्स्यजीविभिरभिहितं, तद्रात्रावेव गम्यतां किञ्चिन्निकटं सरः । उक्तञ्च -  
 अशक्तैर्बलिनः शत्रोः कर्तव्यं प्रपलायनम् ।  
 श्रयितव्योऽथवा दुर्गो नान्या तेषां गतिर्भवेत् ॥ 348 ॥  
 तन्नूनं प्रभातसमये मत्स्यजीविनोऽत्र समागम्य मत्स्यसक्षयं करिष्यन्ति, एतन्मम मनसि वर्तते ।  
तन्न युक्तं साम्प्रतं क्षणमप्यत्रावस्थातुम् । उक्तञ्च -  
 विद्यमाना गतिर्येषामन्यत्रापि सुखावहा ।  
 ते न पश्यन्ति विद्वांसो देहभङ्गं कुलक्षयम्” ॥ 349 ॥  
  तदाकर्ण्य प्रत्युत्पन्नमतिः प्राह – ”अहो, सत्यमभिहितं भवता । ममाप्यभीष्टमेतत् । तदन्यत्र गम्यताम् इति । उक्तञ्च -  
 परदेशभयाद्भीता बहुमाया नपुंसकाः ।  
 स्वदेशे निधनं यान्ति काकाः कापुरुषा मृगाः ॥ 350 ॥  
 यस्यास्ति सर्वत्र गतिः स कस्मात्, स्वदेशरागेण हि याति नाशम् ।  
 तातस्य कूपोऽयमिति ब्रुवाणाः, क्षारं जलं कापुरुषाः पिबन्ति ॥ 351 ॥  
  अथ तत्समाकर्ण्य प्रोच्चैर्विहस्य यद्भविष्यः प्रोवाच – ”अहो, न भवद्भ्यां मन्त्रितं सम्यगेतदिति । यतः किं वाङ्मात्रेणापि तेषां पितृपैतामहकमेतत्सरस्त्यक्तुं युज्यते ? यद्यायुःक्षयोऽस्ति, तदन्यत्र गतानामपि मृत्युर्भविष्यत्येव । उक्तञ्च -  
 अरक्षितं तिष्ठति दैवरक्षितं, सुरक्षितं दैवहतं विनश्यति ।  
 जीवत्यनाथोऽपि वने विसर्जितः, कृतप्रयत्नोऽपि गृहे विनश्यति ॥ 352 ॥  
  तदहं न यास्यामि । भवद्भ्यां च यत्प्रतिभाति तत्कर्तव्यम् ।  
  अथ तस्य तं निश्चयं ज्ञात्वाऽनागतविधाता प्रत्युत्पन्नमतिश्च निष्क्रान्तौ सह परिजनेन । अथ प्रभाते तैर्मत्स्यजीविभिर्जालैस्तज्जलाशयमालोड्य यद्भविष्येण सह तत्सरो निर्मत्स्यतां नीतम् । अतोऽहं ब्रवीमि – ”अनागतविधाता च” इति ।  
  तच्छ्रुत्वा टिट्टिभ आह- ”भद्रे ! किं मां यद्भविष्यसदृशं सम्भावयसि ? तत्पश्य मे बुद्धिप्रभावं, यावदेनं दुष्टसमुद्रं स्वचञ्च्वा शोषयामि ।  
  टिट्टिभ्याह – ”अहो, कस्ते समुद्रेण सह विग्रहः ? तन्न युक्तमस्योपरि कोपं कर्तुम् ।  
  उक्तञ्च -  
 पुंसामसमर्थानामुपद्रवायात्मनो भवेत्कोपः ।  
 पिठरं ज्वलदतिमात्रं निजपार्श्वानेव दहतितराम् ॥ 353 ॥  
  तथा च –  
   अविदित्वात्मनः शक्तिं परस्य च समुत्सुकः ।  
 गच्छन्नभिमुखो नाशं याति वह्नौ पतङ्गवत् ॥ 354 ॥  
  टिट्टिभ आह – ”प्रिये ! मा मैवं वद । येषामुत्साहशक्तिर्भवति ते स्वल्पा अपि गृरून्विक्रमन्ते ।  
उक्तञ्च -  
 विशेषात्परिपूर्णस्य याति शत्रोरमर्षणः ।  
 आभिमुख्यं शशाङ्कस्य यथाद्यापि विधुन्तुदः ॥ 355 ॥  
 तथा च –  
   प्रमाणादधिकस्यापि गण्डश्याममदच्युतेः ।  
 पदं मूध्निं समाधत्ते केसरी मत्तदन्तिनः ॥ 356 ॥  
 तथा च –  
   बालस्यापि रवेः पादाः पतन्त्युपरि भूभृताम् ।  
 तेजसा सह जातानां वयः कुत्रोपयुज्यते ? ॥ 357 ॥  
 हस्ती स्थूलतरः स चाङ्कुशवशः किं हस्तिमात्रोऽङ्कुसः,  
    दीपे प्रज्वलिते प्रणश्यति तमः किं दीपमात्रं तमः ।  
 वज्रेणापि हताः पतन्ति गिरयः किं वज्रमात्रो गिरि  
    स्तेजो यस्य विराजते स बलवान्स्थूलेषु कः प्रत्ययः ॥ 358 ॥  
  तदनया चञ्च्वाऽस्य सकलं तोयं शुष्कस्थलतां नयामि ।”  
 टिट्टभ्याह – ”भोः कान्त ! यत्र जाह्नवी नदनदीशतानि गृहीत्वा नित्यमेव प्रविशति, तथा सिन्धुश्च ।  
तत्कथं त्वमष्टादशनदीशतैः पूर्यमाणस्य तं विप्रुषवाहिन्या चञ्च्वा शोषयिष्यसि; तत्किमश्रद्धे येनोक्तेन ?”  टिट्टिभ आह – ”प्रिये !  
 अनिर्वेदः श्रियो मूलं चञ्चुर्मे लोहसन्निभा ।  
 अहोरात्राणि दीर्घाणि समुद्रः किं न शुष्यति ॥ 359 ॥  
 दुरधिगमः परभागो यावत्पुरुषेण पौरुषं न कृतम् ।  
 जयति तुलामधिरूढो भास्वानपि जलदपटलानि ॥ 360 ॥  
 टिट्टिभ्याह – ”यदि त्वयाऽवश्यं समुद्रेण सह विग्रहानुष्ठानं कार्यं, तदन्यापि विहङ्गमानाहूय सुहृज्जनसहिता एवं समाचर । उक्तञ्च -  
 बहूनामप्यसाराणां समवायो हि दुर्जयः ।  
 तृणैरावेष्ट्यते रज्जुर्येन नागोऽपि बद्ध्यते ॥ 361 ॥  
तथा च –  
   चटका काष्ठकूटेन मक्षिकादर्दुरैस्तथा ।  
 महाजनविरोधेन कुञ्जरः प्रलयं गतः” ॥ 362 ॥  
 टिट्टिभ आह - ”कथमेतत् ?” सा प्राह -

  \[ १५ \]  
    ( चटक-कुञ्जरकथा )  
 कस्मिंश्चिद्वनोद्देशे चटकदम्पती तमालतरुकृतनिलयौ प्रतिवसतः स्म । अथ तयोर्गच्छता कालेन सन्ततिरभवत् । अन्यस्मिन्नहनि प्रमत्तो वनगजः कश्चित्तं तमालवृक्षं घर्मार्तश्छायार्थी समाश्रितः ।  
ततो मदोत्कर्षात्तां तस्य शाखां चटकाश्रितां पुष्करवाग्रेणाकृष्य बभञ्ज । तस्या भङ्गेन चटकाण्डानि सर्वाणि विशीर्णानि । आयुःशेषतया च चटकौ कथमपि प्राणैर्न वियुक्तौ ।  
  अथ चटका स्वाण्डभङ्गाभिभूता प्रलापान्कुर्वाणा न किञ्चित्सुखमाससाद । अत्रान्तरे तस्यास्तान्प्रलापाञ्श्रुत्वा काष्ठकूटो नाम पक्षी तस्याः परमसुहृद्तद्दुःखदुखितोऽभ्येत्य तामुवाच – ”भगवति ! किं वृथा प्रलापेन ? उक्तञ्च -  
 नष्टं मृतमतिक्रान्तं नानुशोचन्ति पण्डिताः ।  
 पण्डितानां च मूर्खाणां विशेषोऽयं यतः स्मृतः ॥ 363 ॥  
 तथा च –  
   अशोच्यानीह भूतानि यो मूढस्तानि शोचति ।  
 स दुःखे लभते दुःखं द्वावनर्थौ निषेवते ॥ 364 ॥  
 अन्यच्च –  
   श्लेष्माश्रु बान्धवैर्मुक्तं प्रेतो भुङ्क्ते यतोऽवशः ।  
 तस्मान्न रोदितव्यं हि क्रियाः कार्याश्च शक्तितः ॥ 365 ॥   
 चटका प्राह- ”अस्त्वेतत् । परं दुष्टगजेन मदान्मम सन्तानक्षयः कृतः । तद्यदि मम त्वं सुहृत्सत्यस्तदस्य गजापसदस्य कोऽपि वधोपायश्चिन्त्यतां, यस्यानुष्ठानेन मे सन्ततिनाशदुःखमपसरति ।  
उक्तञ्च -  
 आपदि येनापकृतं येन च हसितं दशासु विषमासु ।  
 अपकृत्य तयोरुभयोः पुनरपि जातं नरं मन्ये ॥ 366 ॥  
 काषकुट्ट आह – ”भगवति ! सत्यमभिहितं भवत्या । उक्तञ्च -  
 स सुहृद्व्यसने यः स्यादन्यजात्युद्भवोऽपि सन् ।  
 वृद्धौ सर्वोऽपि मित्रं स्यात्सर्वेषामेव देहिनाम् ॥ 367 ॥  
 स सुहृद्वयसने यः स्यात्स पुत्रो यस्तु भक्तिमान् ।  
 स भृत्यो यो विधेयज्ञः सा भार्या यत्र निर्वृत्तिः ॥ 368 ॥  
 तत्पश्य मे बुद्धिप्रभावं, परं ममापि सुहृद्भूता वीणारवा नाम मक्षिकाऽस्ति ।  
 तत्तामाहूयागच्छामि, येन स दुरात्मा दुष्टगजो बध्यते ।”  
 अथासौ चटकया सह मक्षिकामासाद्य प्रोवाच – ”भद्रे ! ममेष्टेयं चटका केनचिद्दुष्टगजेन पराभूताऽण्डस्फोटने । तत्तस्य वधोपायमनुष्ठितो मे साहाय्यं कर्तुमर्हसि ।”  
 मक्षिकाप्याह – ”भद्र ! किमुच्यतेऽत्र विषये ? उक्तञ्च -  
 पुनः प्रत्युपकाराय मित्राणां क्रियते प्रियम् ।  
 यत्पुनर्मित्रमित्रस्य कार्यं मित्रैर्न किं कृतम् ? ॥ 369 ॥  
 सत्यमेतत् । परं ममापि भेको मेघनादो नाम मित्रं तिष्ठति । तमप्याहूय यथोचितं कुर्मः ।  
उक्तञ्च -  
 हितैः साधुसमाचारैः शास्त्रज्ञैर्मतिशालिभिः ।  
 कथञ्चिन्न विकल्पन्ते विद्वद्भिश्चिन्तिता नयाः” ॥ 370 ॥  
 अथ ते त्रयोऽपि गत्वा मेघनादस्याग्रे समस्तमपि वृत्तान्तं निवेद्य तस्थुः । अथ स प्रोवाच – ”क्रियन्मात्रोऽसौ वराको गजो महाजनस्य कुपितस्याग्रे ? तन्मदीयो मन्त्रः कर्तव्यः । मक्षिके ! त्वं गत्वा मध्याह्नसमये तस्य मदोद्धतस्य गजस्य कर्णे वीणारवसदृशं शब्दं कुरु, येन श्रवणसुखलालसो निमीलितनयनयो भवति । ततश्च काष्ठकुट्टचञ्च्वा स्फोटितनयनोऽन्धीभ्यस्तृषार्तो मम गर्ततटाश्रितस्य सपरिकरस्य शब्दं श्रुत्वा जलाशयं मत्वा समभ्येति । ततो गर्तमासाद्य पतिष्यति, पञ्चत्वं यास्यति चेति ।  
एवं समवायः कर्तव्यः यथा वैरसाधनं भवति ।”  
 अथ तथाऽनुष्ठिते स मत्तगजो मक्षिकागेयसुखान्निमीलितनेत्रः काष्ठकुट्टहृतचक्षुर्मध्याह्नसमये भ्राम्यन्मण्डूकशब्दानुसारी गच्छन्महतीं गर्तमासाद्य पतितो, मृतश्च । अतोऽहं ब्रवीमि – ”चटका काष्ठकूटेन” इति ।  
 टिट्टिभ आह – ”भद्रे ! एवं भवतु । सुहृद्वर्गसमुदायेन सह समुद्रं शोषयिष्यामि ।” इति निश्चित्य बकसारसमयूरादीन्समाहूय प्रोवाच – ”भोः ! पराभूत्तोऽहं समुद्रेणाण्डकापहारेण । तच्चिन्त्यतामस्य शोषणोपायः ।”  
 ते सम्मन्त्र्य प्रोचुः – ”अशक्ता वयं समुद्रशोषणे, तत्किं वृथा प्रयासेन ? उक्तञ्च -  
 अबलः प्रोन्नतं शत्रुं यो याति मदमोहितः ।  
 युद्धार्थं स निवर्त्तेत शीर्णदन्तो गजो यथा ॥ 371 ॥

 तदस्माकं स्वामी वैनतेयोऽस्ति, तत्तस्मै सर्वमेतत्परिभवस्थानं विनिवेद्यतां येन स्वजातिपरिभवकुपितो वैरानृण्यं गच्छति । अथवात्रावलेपं करिष्यति, तथापि नास्ति वो दुःखम् । उक्तञ्च -  
 सुहृदि निरन्तरचित्ते गुणवति भृत्येऽनुवर्तिनि कलत्रे ।  
 स्वामिनि शक्तिसमेते निवेद्य दुःखं सुखी भवति ॥ 372 ॥  
 तद्यामो वैनतेयसकाशं यतोऽसावस्माकं स्वामी ।”  
 तथाऽनुष्ठिते सर्वे ते पक्षिणो विषण्णवदना बाष्पपूरितदृशो वैनतेयसकाशमासाद्य करुणस्वरेण फूत्कर्त्तुमारब्धाः – ”अहो, अब्रह्मण्यम्, अधुना सदाचारस्य टिट्टिभस्य भवति नाथे सति समुद्रेणाऽण्डान्यपहृतानि । तत्प्रनष्टमधुना पक्षिकुलम् । अन्येऽपि स्वेच्छया समुद्रेण व्यापादयिष्यन्ते ।  
उक्तञ्च -  
 एकस्य कर्म संवीक्ष्य करोत्यन्योऽपि गर्हितम् ।  
 गतानुगतिको लोको न लोकः पारमार्थिकः ॥ 373 ॥  
 तथा च –  
 चाटुतस्करदुवृत्तैस्तथा साहसिकादिभिः ।  
 पीड्यमानाः प्रजाः रक्ष्याः कूटच्छद्मादिभिस्तथा ॥ 374 ॥  
 प्रजानां धर्मषड्भागो राज्ञो भवति रक्षितुः ।  
 अधर्मादपि षड्भागो जायते यो न रक्षति ॥ 375 ॥  
 प्रजापीडनसन्तापात्समृद्भूतो हुताशनः ।  
 राज्ञः श्रियं कुल प्राणानदग्ध्वा विनिवर्त्तते ॥ 376 ॥  
 राजा बन्धुरबन्धूनां राजा चक्षुरचक्षुषाम् ।  
 राजा पिता च माता च सर्वेषां न्यायवर्तनात् ॥ 377 ॥  
 फलार्थी पार्थिवो लोकान् पालयेद्यत्नमास्थितः ।  
 दानमानादितोयेन मालाकारोऽङ्कुरानिव ॥ 378 ॥  
 यथा बीजाङ्कुरः सूक्ष्मः प्रयत्नेनाभिरक्षितः ।  
 फलप्रदो भवेत्काले तद्वल्लोकः सुरक्षितः ॥ 379 ॥  
 हिरण्यधान्यरत्नानि यानानि विविधानि च ।  
 तथान्यदपि यत्किञ्चित्प्रजाभ्यः स्यान्नृपस्य तत् ॥ 380 ॥  
 अथैवं गरुडः समाकर्ण्यं तद्दुःखदुःखितं कोपाविष्टश्च व्यचिन्तयत् – ”अहो, सत्यमुक्तमेतैः पक्षिभिः । तदद्य गत्वा तं समुद्रं शोषयामः ।” एवं चिन्तयतस्तस्य विष्णुदूतः समागत्याह – ”भो गरुत्मन् ! भगवता नारायणेनाहं तव पार्श्वे प्रेषितः । देवकार्याय भगवानमरावत्यां यास्यतीति । तत्सत्वरमागम्यताम् ।”  
 तच्छ्रुत्वा गरुडः साभिमानं प्राह – ”भो दूत ! किं मया कुभृत्येन भगवान्करिष्यति । तद् गत्वा तं वद यदन्यो भृत्यो वाहनायास्मत्स्थाने क्रियताम् । मदीयो नमस्कारो वाच्यो भगवतः । उक्तञ्च -  
 यो न वेत्ति गुणान् यस्य न तं सेवेत पण्डितः ।  
 न हि तस्मात्फलं किञ्चित्सुकृष्टादूषरादिव” ॥ 381 ॥  
 दूत आह – ”भो वैनतेय ! कदाचिदपि भगवन्तं प्रति त्वया नैतदभिहितमीदृक् । तत्कथय किं ते भगवतापमानस्थानं कृतम् ?”  
 गरुड आह – ”भगवदाश्रयभूतेन समुद्रेणास्मट्टिट्टिभाण्डान्यपहृतानि । तद्यदि तस्य निग्रहं न करोति, तदहं भगवतो न भृत्यः, इत्येष निश्चयस्त्वया वाच्याः । तद्द्रुततरं गत्वा भवता भगवतः समीपे वक्तव्यम् ।”  
 अथ दूतमुखेन प्रणयकुपितं वैनतेयं विज्ञाय भगवांश्चिन्तयामास – ”अहो, स्थाने कोपो वैनतेयस्य । तत्स्वयमेव गत्वा सम्मानपुरःसरं तमानयामि । उक्तञ्च -  
 भक्तं शक्तं कुलीनं च न भृत्यमवमानयेत् ।  
 पुत्रवल्लालयेन्नित्यं य इच्छेच्छ्रियमात्मनः ॥ 382 ॥  
 अन्यच्च –  
 राजा तुष्टोऽपि भृत्यानामर्थमात्रं प्रयच्छति ।  
 ते तु सम्मानितास्तस्य प्राणैरप्युपकुर्वते” ॥ 383 ॥  
 इत्येवं सम्प्रधार्य रुक्मपुरे वैनतेयसकाशं सत्वरमगमत् ।  
वैनतेयोऽपि गृहागतं भगवन्तमवलोक्य त्रपाधोमुखः प्रणम्योवाच – ”भगवन् ! त्वदाश्रयोन्मत्तेन समुद्रेण मम भृत्यस्याण्डान्यपहृत्य ममावमाननं विहितम् ।  
परं भगवल्लज्जया मया विलम्बितं नो चेदेवमहं स्थलत्वमद्यैव नयामि ।  
यतः स्वामिभयाच्छुनोऽपि प्रहारो न दीयते । उक्तञ्च -  
येन स्याल्लघुता वाथ पीडा चित्ते प्रभोः क्वचित् ।  
 प्राणात्ययेऽपि तत्कर्म न कुर्यात् कुलसेवकः ॥ 384 ॥  
 तच्छ्रुत्वा भगवानाह – ”भो वैनतेय ! सत्यमभिहितं भवता । उक्तञ्च -  
 भृत्यापराधजो दण्डः स्वामिनो जायते यतः ।  
 तेन लज्जापि तस्यैव न भृत्यस्य तथा पुनः ॥ 385 ॥  
 तदागच्छ, येनाण्डानि समुद्रादादाय टिट्टिभं सम्भावयावः, अमरावतीं च गच्छावः ।  
तथाऽनुष्ठिते समुद्रे भगवता निर्भर्त्स्याग्नेयं शरं सन्धायाभिहितः –  
”भो दुरात्मन् ! दीयन्तां टिट्टिभाण्डानि, नो चेत्स्थलतां त्वां नयामि ।”  
ततः समुद्रेण सभयेन टिट्टिभाण्डानि तानि प्रदत्तानि । टिट्टिभेनापि भार्यायै समर्पितानि । अतोऽहं ब्रवीमि – ”शत्रोर्विक्रमं ज्ञात्वा” इति । तस्यात्पुरुषेणोद्यमो न त्याज्यः ।"  
 तदाकर्ण्य सञ्जीवकस्तमेव भूयोऽपि पप्रच्छ - भो मित्र ! कथं ज्ञेयो मयासौ दुष्टबुद्धिरिति ? इत्यन्तं कालं यावदुत्तरोत्तरस्नेहेन प्रसादेन चाहं दृष्टः, न कदाचित्तद्विकृतिर्दृष्टा । तत्कथ्यतां, येनाहमात्मरक्षार्थं तद्वधायोद्यमं करोमि ।”  
 दमनक आह – ”भद्र ! किमत्र ज्ञेयम् ? एष ते प्रत्ययः, यदि रक्तनेत्रस्त्रिशिखां भ्रुकुटिं दधानः सृक्कणीं परिलेलिहत्त्वां दृष्ट्वा भवति, तद्दुष्टबुद्धिः । अन्यथा सुप्रसादश्चेति । तदाज्ञापय मां, स्वाश्रयं प्रति गच्छामि ।  
त्वया च यथायं मन्त्रभेदो न भवति तथा कार्यम् । यदि निशामुखं प्राप्य गन्तुं शक्नोषि, तद्दोशत्यागः कार्यः । यतः -  
 त्यजेदेकं कुलस्यार्थे ग्रामस्यार्थे कुलं त्यजेत् ।  
 ग्रामं जनपदस्यार्थे आत्मार्थे पृथिवीं त्यजेत् ॥ 386 ॥  
 आपदर्थे धनं रक्षेद्दारान् रक्षेद्धनैरपि ।  
 आत्मानं सततं रक्षेद्दारैरपि धनैरपि ॥ 387 ॥  
 बलवताभिभूतस्य विदेशगमनं, तदनुप्रवेशो वा नीतिः । तद्देशत्यागः कार्यः । अथवाऽऽत्मा सामादिभिरुपायैरभिरक्षणीयः । उक्तञ्च -  
 अपि पुत्रकलत्रैश्च प्राणान् रक्षेच्च पण्डितः ।  
 विद्यमानैर्यतस्तैः स्यात्सर्वं भूयोऽपि देहिनाम् ॥ 388 ॥  
 तथा च –  
 येन केनाप्युपायेन शुभेनाप्यशुभेन वा ।  
 उद्धरेद्दीनमात्मानं समर्थो धर्ममाचरेत् ॥ 389 ॥  
 यो मायां कुरुते मूढः प्राणत्यागे धनादिषु ।  
 तस्य प्राणाः प्रणश्यन्ति तैर्नष्टैर्नष्टमेव तत्” ॥ 390 ॥  
 एवमभिधाय दमनकः करटकसकाशमगमत् । करटकोऽपि तामायान्तं दृष्ट्वा प्रोवाच – ”भद्र ! किं कृतं तत्र भवता ?”  
 दमनक आह – ”मया तावन्नीतिबीजनिर्वापणं कृतम् । परतो दैवविहितायत्तम् । उक्तञ्च यतः-  
 पराङ्मुखेऽपि दैवेऽत्र कृत्यं कार्यं विपश्चिता ।  
 आत्मदोषविनाशाय स्वचित्तस्तम्भनाय च ॥ 391 ॥  
 तथा च -  
 उद्योगिनं पुरुषसिंहमुपैति लक्ष्मीर्दैवं हि दैवमिति कापुरुषा वदन्ति ।  
 दैवं निहत्य कुरु पौरुषमात्मशक्त्या  
    यत्ने कृते यदि न सिध्यति कोऽत्र दोषः ॥ 392 ॥  
 करटक आह – ”तत्कथय कीदृक्त्वया नीतिबीजं निर्वापितम् ?”  
 सोऽब्रवीत् – ”मयाऽन्योऽन्यं ताभ्यां मिथ्याप्रजल्पनेन भेदस्तथा विहितो, यथा भूयोऽपि मन्त्रयन्तावेकस्थानस्थितौ न द्रक्ष्यसि ।”  
 करटक आह – ”अहो, न युक्तं भवता विहितं, यत्परं तौ स्नेहार्द्रहृदयौ सुखाश्रयौ कोपसारगरे प्रक्षिप्तौ ।  
उक्तञ्च -  
 अविरुद्धं सुखस्थं यो दुःखमार्गे नियोजयेत् ।  
 जन्मजन्मान्तरे दुःखी स नरः स्यादसंशयम् ॥ 393 ॥  
 अपरं त्वं यद्भेदमात्रेणापि तुष्टस्तदप्ययुक्तं, यतः सर्वोऽपि जनो विरूपकरणे समर्थो भवति नोपकर्तुम् ।  
उक्तञ्च -  
 घातयितुमेव नीचः परकार्यं वेत्ति न प्रसाधयितुम् ।  
 पातयितुमस्ति शक्तिर्वायोर्वृक्षं न चोन्नमयितुम्” ॥ 394 ॥  
 दमनक आह – ”अनभिज्ञो भवान्नीतिशास्त्रस्य, तेनैतद् ब्रवीषि । उक्तञ्च यतः -  
 जातमात्रं न यः शत्रुं व्याधिञ्च प्रशमं नयेत् ।  
 महाबलोऽपि तेनैव बृद्धिं प्राप्य स हन्यते ॥ 395 ॥  
 तच्छत्रुभूतोऽयमस्माकं मन्त्रिपदापहरणात् । उक्तञ्च -  
 पितृपैतामहं स्थानं यो यस्यात्र जिगीषति ।  
 स तस्य सहजः शत्रुरुच्छेद्योऽपि प्रिये स्थितः ॥ 396 ॥  
 तन्मया स उदासीनतया समानीतोऽभयप्रदानेन यावत्तावदमहपि तेन साचित्यात्प्रच्यावितः । अथवा साध्विदमुच्यते -  
 दद्यात्साधुर्यदि निजपदे दुर्जनाय प्रवेशं,  
    तन्नाशाय प्रभवति ततो वाञ्छमानः स्वयं सः ।  
 तस्माद्देयो विपुलमतिभिर्नावकाशोऽधमानां,  
    जारोऽपि स्याद् गृहपतिरिति श्रूयते वाक्यतोऽयम् ॥ 397 ॥  
 तेन मया तस्योपरि वधोपाय एष विरच्यते । स च नाशाय, देशत्यागाय वा भविष्यति । तच्च त्वां मुक्त्वान्यो न ज्ञास्यति । तद्युक्तमेतत् स्वार्थायानुष्ठितम् । उक्तञ्च यतः -  
 निस्त्रिंशं हृदयं कृत्वा वाणीमिक्षुरसोपमाम् ।  
 विकल्पोऽत्र न कर्तव्यो हन्यादेवापकारिणम् ॥ 398 ॥  
 अपरं मृतोऽप्यस्माकं भोज्यो भविष्यति । तदेकं तावद्वैरसाधनम्, अपरं साचिव्यञ्च भविष्यति, तृप्तिश्च इति । तद्गुणत्रयेऽस्मिंन्नुपस्थिते कस्मान्मां दूषयसि त्वं जाड्यभावात् । उक्तञ्च -  
 परस्य पीडनं कुर्वन् स्वार्थसिद्धिं च पण्डितः ।  
 गूढबुद्धिर्न लक्ष्येत वने चतुरको यथा” ॥ 399 ॥  
 करटक आह – ”कथमेतत् ?” स आह -  
 

     \[ १६ \]  
    ( सिंहश्रृगालकथा )   
 अस्ति कस्मिंश्चिद्वनोद्देशे वज्रदंष्ट्रो नाम सिंहः । तस्य चतुरकक्रव्यमुखनामानौ श्रृगालवृकौ भृत्यभूतौ सदैवानुगतौ तत्रैव वने प्रतिवसतः । अथान्यदिने सिंहेन कदाचिदासन्नप्रसवा प्रसववेदनया स्वयूथाद्भ्रष्टोष्ट्रयुपविष्टा कस्मिंश्चिद्वनगहने समासादिता । अथ तां व्यापःद्य यावदुदरं स्फोटयति तावज्जीवल्ँलघुदासेरकशिशुर्निष्क्रान्तः । सिंहोऽपि दासेरक्याः, पिशितेन सपरिवारः परां तृप्तिमुपगतः,  
परं स्नेहाद् बालदासेरकं त्यक्तं गृहमानीयेदमुवाच – “भद्र ! न तेऽस्ति मृत्योर्भयं मत्तो नान्यस्मादपि ।  
ततः स्वेच्छयाऽत्र वने भ्राम्यताम् । यतस्ते शङ्कुसदृशौ कर्णौ ततः शङ्कुकर्णो नाम भविष्यति ।“  
 एवमनुष्ठिते चत्वारोऽपि ते एकस्थाने विहारिणः परस्परमनेकप्रकारगोष्ठीसुखमनुभवन्तस्तिष्ठन्ति ।  
शङ्कुकर्णोऽपि यौवनपदवीमारूढः क्षणमपि न तं सिंहं मुञ्चति।  
 अथ कदाचिद्वज्रदंष्ट्रस्य केनचिद्वन्येन मत्तगजेन सह युद्धमभवत् । तेन मदवीर्यात्स दन्तप्रहारैस्तथा क्षतशरीरो विहितो, यथा प्रचलितुं न शक्नोति । तदा क्षुत्क्षामकण्ठस्तान् प्रोवाच - “भोः ! अन्विष्यतां किञ्चित्सत्वं, येनाहमेवं स्थितोऽपि तद्व्यापाद्यात्मनो युष्माकं च क्षुत्प्रणाशं करोमि ।“  
 तच्छ्रुत्वा ते त्रयोऽपि वने सन्ध्याकालं यावद् भ्रान्ताः, परं न किञ्चित्सत्वमासादितम् ।  
अथ चतुरकश्चिन्तयामास - यदि शङ्कुकर्णोऽयं व्यापाद्यते, ततः सर्वेषां कतिचिद्दिनानि तृप्तिर्भवति,  
परं नैनं स्वामी मित्रत्वादाश्रयसमाश्रितत्वाच्च विनाशयिष्यति। अथवा बुद्धिप्रभावेण स्वामिनं प्रतिबोध्य तथा करिष्ये, यथा व्यापादयिष्यति । उक्तञ्च-   
   अवध्य चाथवागम्यमकृत्यं नास्ति किञ्चन ।  
 लोके बुद्धिमतां बुद्धेस्तस्मात्तां विनियोजयेत् ॥ 400 ॥  
 एवं विचिन्त्य शङ्कुकर्णमिदमाह -“भोः शङ्कुकर्ण ! स्वामी तावत्पथ्यं विना क्षुधया परिपीड्यते ।  
स्वाम्यभावादस्माकमपि ध्रुवं विनाश एव । ततो वाक्यं किञ्चित्स्वाम्यर्थे वदिष्यामि, तच्छ्रूयताम्।“  
 शङ्कुकर्ण आह- “भोः ! शीघ्रं निवेद्यतां येन ते वचनं शीघ्रं निर्विकल्पं करोमि । अपरं, स्वामिनो हिते कृते मया सुकृतशतं कृतं भविष्यति ।“  
 अथ चतुरक आह- “भो भद्र ! आत्मशरीरं द्विगुणलाभेन स्वामिने प्रयच्छ, येन ते द्विगुणं शरीरं भवति; स्वामिनः पुनः प्राणयात्रा भवति ।“  
 तदाकर्ण्य शङ्कुकर्णः प्राह - “भद्र ! यद्येवं तन्मदीयमेव प्रयोजनमेतत् । उच्यतां स्वामी – “अर्थः क्रियतामिति । परमत्र धर्मः प्रतिभूः ।“  
 इति ते विचिन्त्य सर्वे सिंहसकाशमाजग्मुः । ततश्चतुरक आह- ”देव ! न किञ्चित्सत्त्वं प्राप्तम् ।  
भगवानादित्योऽप्यस्तं गतः । तद्यदि स्वामी द्विगुणं शरीरं प्रयच्छति, ततः शङ्कुकर्णोऽयं द्विगुणवृद्धया स्वशरीरं प्रयच्छति धर्मप्रतिभुवा ।“  
   सिंह आह - “भोः ! यद्येवं तत्सुन्दरतरम्, व्यवहारस्यास्य धर्मः प्रतिभूः क्रियताम्” इति ।  
 अथ सिंहवचनानन्तरं वृकश्रृगालाभ्यां विदारितोभयकुक्षिः शङ्कुकर्णः पञ्चत्वमुपगतः । अथ वज्रदंष्ट्रश्चतुरकमाह - “भोश्चतुरक ! यावदहं नदीं गत्वा स्नानं देवार्चनविधिं कृत्वां गच्छामि, तावत्त्वयात्राप्रमत्तेन भाव्यम्” इत्युक्त्वा नद्यां गतः ।  
  अथ तस्मिन् गते चतुरकश्चिन्तयामास - “कथं ममैकाकिनो भोज्योऽयमुष्ट्रो भविष्यति” इति विचिन्त्य क्रव्यमुखमाह - “भोः क्रव्यमुख ! क्षुधालुर्भवान् । यद्यावदसौ स्वामी नागच्छति, तावत्त्वमस्योष्ट्रस्य मांसं भक्षय । अहं त्वां स्वामिने निर्दोषं प्रतिपादयिष्यामि ।“  
 सोऽपि तच्छ्रुत्वा यावत्किञ्चिन्मांसमास्वादयति तावच्चतुरकेणोक्तं –  
”भोः क्रव्यमुख ! समागच्छति स्वामी । तत्त्यक्त्वैनं दूरे तिष्ठ, येनास्य भक्षणं न विकल्पयति ।“  
  तथाऽनुष्ठिते सिंहः समायातो यावदुष्ट्रं पश्यति, तावद्रिक्तीकृतहृदयो दासेरकः । ततो भृकुटिं कृत्वा परुषतरमाह - “अहो ! केनैष उष्ट्र उच्छिष्टतां नीतो, येन तमपि व्यापादयामि ।“ एवमभिहिते स क्रव्यमुखश्चतुरकमुखमवलोकयति - “किल तद्वद कञ्चिद्येन मम शान्तिर्भवति” ।  
 अथ चतुरको विहस्योवाच – “भोः ! मामनादृत्य पिशितं भक्षयित्वाऽधुना मन्मुखमवलोकयसि ? तदास्वादय दुर्णयतरोः फलम्” इति ।  
तदाकार्ण्य क्रव्यमुखो जीवनाशभयाद् दूरदेशं गतः ।  
एतस्मिन्नन्तरे तेन मार्गेण दासेरकसार्थो भाराक्रान्तः समायतः । तस्याग्रसरोष्ट्रस्य कण्ठे महती घण्टा बद्धा ।  
तस्याः शब्दं दूरतोऽप्याकर्ण्य, सिंहो जम्बुकमाह – “भद्र ! ज्ञायतां किमेष रौद्रः शब्दः श्रूयतेऽश्रतपूर्वः ।“  
तच्छ्रुत्वा चतुरकः किञ्चिद्वनान्तरं गत्वा सत्वरमभ्युपेत्य प्रोवाच - “स्वामिन् ! गम्यतां, यदि शक्नोषि गन्तुम् ।“  
 सोऽब्रवीत् – “भद्र ! किमेवं मां व्याकुलयसि ? तत्कथय किमेतत् ?” इति ।  
 चतुरक आह - “स्वामिन् ! एष धर्मराजस्तवोपरि कुपितः - यदनेनाकाले दासेरकोऽयं मदीयो व्यापादितः, तत्सहस्रमुष्ट्रमस्य सकाशाद् ग्रहीष्यामि; इति निश्चित्य बृहन्मानमादायाग्रेसरस्य ग्रीवायां घण्टां बद्ध्वा बध्यदासेरकसक्तानपि पितृपितामहानादाय वैरनिर्यातनार्थमायात एव ।  
 “सिंहोऽपि तच्छ्रुत्वा सर्वतो दूरादेवावलोक्य मृतमुष्ट्रं परित्यज्य प्राणभयात्प्रणष्टः ।  
चतुरकोऽपि शनैः शनैस्तस्योष्ट्रस्य मांसं भक्षयामास ।“ अतोऽहं ब्रवीमि – ”परस्य पीडनं कुर्वन’’ इति ॥  
अथ दमनके गते सञ्जीवकश्चिन्तयामास – अहो ! किमेतन्मया कृतं, यच्छष्पादोऽपि मांसाशिनस्तस्यानुगः संवृत्तः । अथवा साध्विदमुच्यते -  
 अगम्यान् यः पुमान् याति असेव्यांश्च निषेवते ।  
 स मृत्युमुपगृह्णाति गर्भमश्वतरी यथा ॥ 401 ॥  
 तत्किं करोमि ? क्व गच्छामि ? कथं मे शान्तिर्भविष्यति ? अथवा तमेव पिङ्गलकं गच्छामि,  
कदाचिन्मां शरणागतं रक्षति । प्राणैर्न वियोजयति । उक्तञ्च-  
 धर्मार्थं यततामपीह विपदो दैवाद्यदि स्युः क्वचित्,  
   तत्तासामुपशान्तये सुमतिभिः कार्यो विशेषान्नयः ।   
 लोके ख्यातिमुपागतात्र सकले लोकोक्तिरेषा यतो,  
 दग्धानां किल वह्निना हितकरः सेकोऽपि तस्योद्भवः ॥ 402 ॥  
तथा च -  
 लोकेऽथवा तनुभृतां निजकर्मपाकं, नित्यं समाश्रितवतां विहितक्रियाणाम् ।  
 भावार्जितं शुभमथाप्यशुभं निकामं, यद्भावि तद्भवति नात्र विचारहेतुः ॥ 403 ॥  
 अपरञ्चान्यत्र गतस्यापि मे कस्यचिदुग्रसत्त्वस्य मांसाशिनः सकाशान्मृत्युर्भविष्यति, तद्वरं सिंहात् ।  
उक्तञ्च -  
 महद्भिः स्पर्धमानस्य विपदेव गरीयसी ।  
 दन्तभङ्गोऽपि नागानां श्लाघ्यो गिरिविदारणे ॥ 404 ॥  
तथा च –  
   महतोऽपि क्षयं लब्ध्वा श्लाघां नीचोऽपि गच्छति ।  
 दानार्थी मधुपो यद्वद् गजकर्णसमाहतः” ॥ 405 ॥  
 एवं निश्चित्य स स्खलितगतिर्मन्दं मन्दं गत्वा सिंहाश्रयं पश्यन्नपठत्
-“अहो ! साध्विदमुच्यते -  
 अन्तर्लीनभुजङ्गमं गृहमिव व्यालाकुलं वा वनं,  
    ग्राहाकीर्णमिवाभिरामकमलच्छायासनाथं सरः ।  
 नित्यं दुष्टजनैरसत्यवचनासक्तैरनार्यैर्वृतं,  
     दुःखेन प्रतिगम्यते प्रचकितै राज्ञां गृहं वार्द्धिवत्” ॥ 406॥  
 एवं पठन्दमनकोक्ताकारं पिङ्गलकं दृष्ट्वा प्रचकितः संवृतशरीरो दूरतरं प्रणामकृतिं विनाप्युपविष्टः।  
 पिङ्गलकोऽपि तथाविधं तं विलोक्य दमनकवाक्यं श्रद्दधानः कोपात्तस्योपरि पपात । अथ सञ्जीवकः खरनखरविकर्तितपृष्ठः श्रृङ्गाभ्यां तदुदरमुल्लिख्य कथमपि तस्मादपेतः श्रृङ्गाभ्यां हन्तुमिच्छन् युद्धायावस्थितः ।   
  अथ द्वावपि तौ पुष्पितपलाशप्रतिमौ परस्परं वधकाङ्क्षिणौ दृष्ट्वा करटकः साक्षेपं दमनकमाह -“भो मूढमते ! अनयोर्विरोधं वितन्वता त्वया साधु न कृतम । न च त्वं नीतितत्त्वं वेत्सि । नीतिविदभिः+उक्तम्+च -  
 कार्याण्युत्तमदण्डसाहसफलान्यायाससाध्यानि ये,  
    प्रीत्या संशमयन्ति नीतिकुशलाः साम्नैव ते मन्त्रिणः ।  
 निःसाराल्पफलानि ये त्वविधिना वाञ्छन्ति दण्डोद्यमैस्तेषां दुर्नयचेष्टितैर्नरपतेरारोप्यते श्रीस्तुलाम् ॥ 407 ॥  
 तद्यदि स्वाम्यभिघातो भविष्यति तत्किं त्वदीयमन्त्रबुद्ध्या क्रियते ? अथ सञ्जीवको वध्यते तथाप्यभव्यम् । यतः प्राणसन्देहात्तस्य च वधः । तन्मूढ ! कथ त्वं मन्त्रिपदमभिलषसि ! सामसिद्धिं न वेत्सि । तद्वृथा मनोरथोऽयं ते दण्डरुचेः । उक्तञ्च-  
 सामादिर्दण्डपर्यन्तो नयः प्रोक्तः स्वयम्भुवा ।  
 तेषां दण्डस्तु पापीयांस्तं पश्चाद्विनियोजयेत् ॥ 408 ॥  
तथा च –  
   साम्नैव यत्र सिद्धिर्न तत्र दण्डो बुधेन विनियोज्यः ।  
 पित्तं यदि शर्करया शाम्यति कोऽर्थः पटोलेन ? ॥ 409 ॥  
तथा च –  
   आदौ साम प्रयोक्तव्यं पुरुषेण विजानता ।  
 सामसाध्यानि कार्याणि विक्रियां यान्ति न क्वचित् ॥ 410 ॥  
 न चन्द्रेण न चौषध्या न सूर्येण न वह्निना ।  
 साम्नैव विलयं याति विद्वेषिप्रभवं तमः ॥ 411 ॥  
 तथा यत्त्वं मन्त्रित्वमभिलषसि तदप्ययुक्तम् । यतस्त्वं मन्त्रिगतिं न वेत्सि । पञ्चविधो हि मन्त्रः ।  
स च कर्मणामारम्भोपायः, पुरुषद्रव्यसम्पत्, देशकालविभागः, विनिपातप्रतिकारः, कार्यसिद्धिश्चेति ।  
सोऽयं स्वाम्यमात्ययोरेकतरस्य, किं वा द्वयोरपि विनिपातः समुत्पद्यते लग्नः । तद्यदि काचिच्छक्तिरस्ति तद्विचिन्त्यतां विनिपातप्रतीकारः । भिन्नसन्धाने हि मन्त्रिणां बुद्धिपरीक्षा । उक्तञ्च -  
 मन्त्रिणां भिन्नसन्धाने भिषजां सान्निपातिके ।  
 कर्मणि व्यज्यते प्रज्ञा स्वस्थे को वा न पण्डितः ॥ 412 ॥  
 तन्मूर्ख! तत्कर्तुमसमर्थस्त्वम्, यतो विपरीतबुद्धिरसि । उक्तञ्च-  
   घातयितुमेव नीचः परकार्यं वेत्ति न प्रसाधयितुम् ।  
 पातयितुमेव शक्तिर्नाखोरुद्धर्तुमन्नपिटकम् ॥ 413 ॥  
 अथवा, न ते दोषोऽयं स्वामिनो दोषः, यस्ते वाक्यं श्रद्दधाति । उक्तञ्च
-  
 नराधिपा नीचजनानुवर्तिनो, बुधोपदिष्टेन पथा न यान्ति ये ।  
 विशन्ति ते दुर्गममार्गनिर्गमं, सपत्नसम्बाधमनर्थपिञ्जरम् ॥ 414 ॥  
 तद्यदि त्वमस्य मन्त्री भविष्यसि तदान्योऽपि कश्चिन्नास्य समीपे साधुजनः समेष्यति ।  
उक्तञ्च -  
 गुणालयोऽप्यसन्मन्त्री नृपतिर्नाधिगम्यते ।  
 प्रसन्नस्वादुसलिलो दुष्टग्राहो यथा ह्रदः ॥ 415 ॥  
 तथा शिष्टजनरहितस्य स्वामिनोऽपि नाशो भविष्यति ।  
उक्तञ्च -  
 चित्रास्वादकथैर्भृत्यैरनायासितकार्मुकैः ।  
 ये रमन्ते नृपास्तेषां रमन्ते रिपवः श्रियम्॥ 416 ॥  
 तत्किं मूर्खोपदेशेन ? केवलं दोष एव न गुणः ।  
उक्तञ्च-  
 नानाम्यं नमते दारु नाश्मनिस्यात्क्षुरक्रिया ।  
 सूचीमुख ! विजानीहि नाशिष्यायोपदिश्यते ॥ 417 ॥  
 दमनक आह- “कथमेतत् ?” सोऽब्रवीत् -   
   
  \[ १७ \]  
   ( सूचीमुख-वानरयूथ-कथा )  
 अस्ति कस्मिश्चित्पर्वतैकदेशे वानरयूथम् । तच्च कदाचिद्धेमन्तसमयेऽतिकठोरवातसंस्पर्शवेपमानकलेवरं तुषारवर्षोद्धतप्रवर्षद्धनधारानिपातसमाहतं न कथञ्चिच्छान्तिमगमत् ।  
 अथ केचिद्वानरा वह्निकणसदृशानि गुञ्जाफलान्यवचित्य वह्निवाञ्छया फूत्कुर्वन्तः समन्तात्तस्थुः ।  
 अथ सूचीमुखो नाम पक्षी तेषां तं वृथायासमवलोक्य प्रोवाच – “भोः ! सर्वे मूर्खा यूयम् ।  
नैते वह्निकणाः, गुञ्जाफलान्येतानि । तत्किं वृथा श्रमेण ? नैतस्माच्छीतरक्षा भविष्यति । तदन्विष्यतां कश्चिन्निर्वातो वनप्रदेशो, गुहा वा, गिरिकन्दरो वा । अद्यापि साटोपा मेघा दृश्यन्ते ।  
 अथ तेषामेकतमो वृद्धवानरस्तमुवाच – “भो मूर्ख ! किं तवानेन व्यापारेण ? तद्गम्यताम् ।“  
उक्तञ्च -  
 मुहुर्विघ्नितकर्माणं द्यूतकारं पराजितम् ।  
 नालापयेद्विवेकज्ञो यदीच्छेत्सिद्धिमात्मनः ॥ 418 ॥  
तथा च -  
 आखेटकं वृथा क्लेशं मूर्खं व्यसनसंस्थितम् ।  
 आलापयति यो मूढः स गच्छति पराभवम् ॥ 419 ॥  
 सोऽपि तमनादृत्य भूयोऽपि वानराननवरतमाह – “भोः ! किं वृथा क्लेशेन ?”  
 अथ यावदसौ न कथञ्चित्प्रलयन्विरमति, तावदेकेन वानरेण व्यर्थश्रमत्वा कुपितेन पक्षाभ्यां गृहीत्वा शिलायामास्फालितः उपरतश्च । अतोऽहं ब्रवीमि - “नानाभ्यं नमते दारु” इत्यादि ।  
तथा च -  
 उपदेशो हि मूर्खाणां प्रकोपाय न शान्तये ।  
 पयःपानं भुजङ्गानां केवलं विषवर्धनम् ॥ 420 ॥  
अन्यच्च -  
 उपदेशो न दातव्यो यादृशे तादृशे जने ।  
 पश्य वानरमूखण सुगृही निर्गृही कृतः“ ॥ 421 ॥  
 दमनक आह - “कथमेतत् ?” सोऽब्रवीत् -  
   
  \[ १८ \]  
   ( वानर-चटकदम्पति-कथा )  
 अस्ति कस्मिंश्चिद्वनोद्देशे शमीवृक्षः । तस्य लम्बमानशाखायां कृतावासावरण्यचटकदम्पती वसतः स्म ।  
अथ कदाचित्तयोः सुखसंस्थयोर्हेमन्तमेघो मन्दं मन्दं वर्षितुमारब्धः । अतोऽन्तरे कश्चिच्छाखामृगो वातासारसमाहतः प्रोद्घुषितशरीरो दन्तवीणां वादयन् वेपमानस्तच्छमीमूलमासाद्योपविष्टः । अथ तं तादृशमवलोक्य चटका प्राह – “भो भद्र !  
 हस्तपादसमायुक्तो दृश्यसे पुरुषाकृतिः ।  
 शीतेन भिद्यसे मूढ ! कथं न कुरुषे गृहम् ? ॥ 422 ॥  
 एतच्छ्रुत्वा तां वानरः सकोपमाह - “अधमे ! कस्मान्न त्वं मौनव्रता भवसि ? अहो धाष्टर्यमस्याः,  
अद्य मामुपहसति ।  
 सूचीमुखी दुराचारा रण्डा पण्डितमानिनी ।  
 नाशङ्कते प्रजल्पन्ती तत्किमेनां न हन्म्यहम् ॥ 423 ॥  
 एवं विचिन्त्य तामाह -“मुग्धे ! किं तव ममोपरि चिन्तया ? उक्तञ्च -  
 वाच्यं श्रद्धासमेतस्य पृच्छतश्च विशेषतः ।  
 प्रोक्तं श्रद्धाविहीनस्य अरण्यरुदितोपमम् ॥ 424 ॥  
 तत्किं बहुना तावत्, कुलायस्थितया तयाभिहितः स तावत्तां शमीमारुह्य तस्याः कुलायं शतधा खण्डशोऽकरोत् । अतोऽहं ब्रवीमि - “उपदेशो न दातव्यः” इति ।  
 तन्मूर्ख ! शिक्षापितोऽपि न शिक्षितस्त्वम् । अथवा न ते दोषोऽस्ति, यतः साधोः शिक्षा गुणाय संपद्यते, नासाधोः । उक्तञ्च-  
 किं करोत्येव पाण्डित्यमस्थाने विनियोजितम् ।  
 अन्धकारप्रतिच्छन्ने घटे दीप इवाहितः ॥ 425 ॥  
 तद्व्यर्थपाण्डित्यमाश्रित्य मम वचनमश्रृण्वन्नात्मनो हानिमपि वेत्सि । तन्नूनमपजातस्त्वम् ।  
उक्तञ्च-  
 जातः पुत्रोऽनुजातश्च अतिजातस्तथैव च ।  
 अपजातश्च लोकेऽस्मिन्मन्तव्यः शास्त्रवेदिभिः ॥ 426 ॥  
 मातृतुल्यगुणो जातस्त्वनुजातः पितुः समः ।  
 अतिजातस्त्वधिकस्तस्मादपजातोऽधमाधमः ॥ 427 ॥  
 अप्यात्मनो विनाशं गणयति न खलः परव्यसनहृष्टः ।  
 प्रायो मस्तकनाशे समरमुखे नृत्यति कबन्धः ॥ 428 ॥  
 अहो, साध्विदमुच्यते -  
 धर्मबुद्धिः कुबुद्धिश्च द्वावेतौ विदितौ मम ।  
 पुत्रेण व्यर्थपाण्डित्यात् पिता धूमेन घातितः” ॥ 429 ॥  
 दमनक आह- “कथमेतत् ?” सोऽब्रवीत् -  
   
  \[ १९ \]  
   ( धर्मबुद्धि-पापबुद्धि-कथा )  
 कस्मिंश्चिदधिष्ठाने धर्मबुद्धिः पापबुद्धिश्चेति द्वे मित्रे प्रतिवसतः स्मः । अथ कदाचित्पापबुद्धिना चिन्तितम् - “अहं तावन्मूर्खो दारिद्रयोपेतश्च । तदेनं धर्मबुद्धिमादाय देशान्तरं गत्वास्याश्रयेणार्थोपार्जनं कृत्वैनमपि वञ्चयित्वा सुखी भवामि ।“  
  अथान्यस्मिन्नहनि पापबुद्धिधर्मबुद्धिं प्राह - “भो मित्र ! वार्द्धकभावे किं त्वमात्मविचेष्टितं स्मरिष्यसि ? देशान्तरमदृष्ट्वा कां शिशुजनस्य वार्तां कथयिष्यसि ? उक्तञ्च -  
 देशान्तरेषु बहुविधभाषावेषादि येन न ज्ञातम् ।  
 भ्रमता धरणीपीठे तस्य फल जन्मनो व्यर्थम् ॥ 430 ॥  
 तथा च –  
   विद्यां वित्तं शिल्पं तावन्नाप्नोति मानवः सम्यक् ।  
 यावद् व्रजति न भूमौ देशदेशान्तरं हृष्टः” ॥ 431 ॥  
 अथ तस्य तद्वचनमाकर्ण्य प्रहृष्टमनास्तेनैव सह गुरुजनानुज्ञातः शुभेऽहनि देशान्तरं प्रस्थितः ।  
तत्र च धर्मबुद्धिप्रभावेण भ्रमता पापबुद्धिना प्रभूततरं वित्तमासादितम् । ततश्च द्वावपि तौ प्रभूतोपार्जितद्रव्यौ प्रहृष्टौ स्वगृहं प्रत्यौत्सुक्येन निवृत्तौ ।  
उक्तञ्च-  
 प्राप्तविद्यार्थशिल्पानां देशान्तरनिवासिनाम् ।  
 क्रोशमात्रोऽपि भूभागः शतयोजनवद्भवेत् ॥ 432 ॥  
 अथ स्वस्थानवर्तिना पापबुद्धिना धर्मबुद्धिरभिहितः – “भद्र ! न सर्वमेतद्धनं गृहं प्रति नेतुं युज्यते,  
यतः कुटुम्बिनो बान्धवाश्च प्रार्थयिष्यन्ते । तदत्रैव वनगहने क्वापि भूमौ निक्षिप्य किञ्चिन्मात्रमादाय गृहं प्रविशावः । भूयोऽपि प्रयोजने सञ्जाते तन्मात्रं समेत्यास्मात्स्थानान्नेष्यावः ।  
उक्तञ्च -  
 न वित्तं दर्शयेत्प्राज्ञः कस्यचित्स्वल्पमप्यहो ! ।  
 मुनेरपि यतस्तस्य दर्शनाच्चलते मनः ॥ 433 ॥  
तथा च –  
   यथामिषं जले मत्स्यैर्भक्ष्यते श्वापदैर्भुवि ।  
 आकाशे पक्षिभिश्चैव तथा सर्वत्र वित्तवान्” ॥ 434 ॥  
 तदाकर्ण्य धर्मबुद्धिराह - “भद्र ! एवं क्रियताम् ।“  
 तथानुष्ठिते द्वावपि तौ स्वगृहं गत्वा सुखेन संस्थितवन्तौ । अथान्यस्मिन्नहनि पापबुद्धिर्निशीथेऽटव्यां गत्वा तत्सर्वं वित्तं समादाय गर्त्तं पूरयित्वा स्वभवनं जगाम । अथाऽन्येद्युर्धर्मबुद्धिं समभ्येत्य प्रोवाच – “सखे ! बहुकुटुम्बा वयं वित्ताभावात्सीदामः । तद्गत्वा तत्र स्थाने किञ्चिन्मात्रं धनमानयावः ।“  
 सोऽब्रवीत् – “भद्र ! एवं क्रियताम् ।“  
 अथ द्वावपि गत्वा तत्स्थानं यावत्खनतस्तावद्रिक्तं भाण्डं दृष्टवन्तौ । अत्रान्तरे पापबुद्धिः शिरस्ताडयन् प्रोवाच – ”भो धर्मबुद्धे ! त्वया हृतमेतद्धनं नान्येन, यतो भूयोऽपि गर्तापूरणं कृतम् । तत्प्रयच्छ मे तस्यार्धम् । अथावाहं राजकुले निवेदयिष्यामि । स आह – “भो दुरात्मन् ! मैवं वद, धर्मबुद्धिः खल्वहम् ।  
नैतच्चौरकर्म करोमि ।  
उक्तञ्च -  
 मातृवत्परदाराणि परद्रव्याणि लोष्टवत् ।  
 आत्मवत्सर्वभूतानि वीक्ष्यन्ते धर्मबुद्धयः” ॥ 435 ॥  
 एवं द्वावपि तौ विवदमानौ धर्माधिकरणं गतौ प्रोचतुश्च परस्परं दूषयन्तौ ।  
 अथ धर्माधिकरणाधिष्टितपुरुषैर्दिव्यार्थे यावन्नियोजितौ, तावत्पापबुद्धिराह – “अहो ! न सम्यग्दृष्टाऽयं न्यायः। उक्तञ्च -  
 विवादेऽन्विष्यते पत्रं तदभावेऽपि साक्षिणः ।  
 साक्ष्यभावात्तत्तो दिव्यं प्रवदन्ति मनीषिणः ॥ 436 ॥  
तदत्र विषये मम वृक्षदेवताः साक्षिभूतांस्तिष्ठन्ति । ता अप्यावयोरेकतरं चौरं साधुं वा कथयिष्यन्ति ।  
 अथ तैः सर्वैरभिहितम्- भोः ! युक्तमुक्तं भवता । उक्तञ्च -  
 अन्त्यजोऽपि यदा साक्षी विवादे सम्प्रजायते ।  
 न तत्र विद्यते दिव्यं किं पुनर्यत्र देवता ॥ 437 ॥  
 तदस्माकमप्यत्र विषये महत्कौतूहलं वर्तते । प्रत्यूषसमये युवाभ्यामप्यस्माभिः सह तत्र वनोद्देशे गन्तव्यम्” इति ।  
एतस्मिन्नन्तरे पापबुद्धिः स्वगृहं गत्वा स्वजनकमुवाच – “तात ! प्रभूतोऽयं मयार्थो धर्मबुद्धेश्चोरितः ।  
स च तव वचनेन परिणतिं गच्छति, अन्यथास्माकं प्राणैः सह यास्यति।“  
 स आह - “वत्स ! द्रुतं वद, येन प्रोच्य तद् द्रव्यं स्थिरतां नयामि ।“  
 पापबुद्धिराह- तात ! अस्ति तत्प्रदेशे महाशमी । तस्यां महत्कोटरमस्ति । तत्र त्वं साम्प्रतमेव प्रविश ।  
ततः प्रभाते यदाहं सत्यश्रावणं करोमि, तदा त्वया वाच्यं यद् धर्मबुद्धश्चौरः” इति ।  
 तथानुष्ठिते प्रत्यूषे पापबुद्धिः धर्मबुद्धिपुरःसरो धर्माधिकरणिकैः सह तां शमीमभ्येत्य तारस्वरेण प्रोवाच -  
 “आदित्यचन्द्रावनिलोऽनलश्च, द्यौर्भूमिरापो हृदयं यमश्च ।  
 अहश्च रात्रिश्च उभे च सन्ध्ये, धर्मस्य जानाति नरस्य वृत्तम् ॥ 438 ॥  
 भगवति वनदेवते ! आवयोर्मध्ये यश्चौरस्तं कथय ।“  
अथ पापबुद्धिपिता शमीकोटरस्थः प्रोवाच – “भो ! श्रृणुत, श्रृणुत धर्मबुद्धिना हृतमेतद् धनम् ।“  
 तदाकर्ण्य सर्वे ते राजपुरुषा विस्मयोत्फुल्ललोचना यावद्धर्मबुद्धेर्वित्तहरणोचितं निग्रहं शास्त्रदृष्ट्यावलोकयन्ति तावद्धर्मबुद्धिना तच्छमीकोटरं वह्निभोज्यद्रव्यैः परिवेष्टय वह्निना सन्दीपितम् ।  
अथ ज्वलति तस्मिनञ्शमीकोटरेऽर्धदग्धशरीरः स्फुटितेऽक्षणः करुणं परिदेवयन् पापबुद्धिपिता निश्चक्राम ।  
ततश्च तैः सर्वैः पृष्टः – “भोः किमिदम् ? इत्युक्ते स पापबुद्धि विचेष्टितं सर्वमिदमिति निवेदयित्वोपरतः । अथ ते राजपुरुषाः पापबुद्धिं शमीशाखायां प्रतिलम्ब्य, धर्मबुद्धिं प्रशस्येदमूचुः-“अहो, साध्विदमुच्यते –  
   उपायं चिन्तयेत्प्राज्ञस्तथापायं च चिन्तयेत् ।  
 पश्यतो बकमूर्खस्य नकुलेन हता बकाः ॥ 439 ॥  
 धर्मबुद्धिः प्राह - “कथमेतत्” ? ते प्रोचुः -  
   
  \[ २० \]  
    ( बकनकुल-कथा )  
 अस्ति कस्मिंश्चिद्वनोद्देशे बहुबकसनाथो वटपादपः । तस्य कोटरे कृष्णसर्पः प्रतिवसति स्म ।  
स च बकबालकानजातपक्षानपि सदैव भक्षयन् कालं नयति स्म।  
 अथैको बकस्तेन भक्षितान्यपत्यानि दृष्टवा शिशुवैराग्यात्सरस्तीरमासाद्य बाष्पपूरितनयनोऽधोमुखस्तिष्ठति ।  
तञ्च तादृक्चेष्टितमवलोक्य कुलरीकः प्रोवाच – “माम ! किमेवं रुद्यते भवताद्य ?”  
 स आह- भद्र! किं करोमि ? मम मन्दभाग्यस्य बालकाः कोटरनिवासिना सर्पेण भक्षिताः । तद्दुःखदुःखितो रोदिमि । तत्कथय मे यद्यस्ति कश्चिदुपायस्तद्विनाशाय ।  
 तदाकर्ण्य कुलीरकश्चिन्तयामास - “अयं तावदस्मज्जातिसहजवैरी । अतस्तत्तथा सत्यानृतमुपदेशं प्रयच्छामि, यथान्येऽपि सर्वे बकाः सक्षयमायान्ति । उक्तञ्च -  
 नवनीतसमां वाणीं कृत्वा चित्तं तु निर्दयम् ।  
 तथा प्रबोध्यते शत्रुः सान्वयो म्रियते यथा ॥ 440 ॥  
 आह च- “माम ! यद्येवं तन्मत्स्यमांसखण्डानि नकुलविलद्वारात्सर्पकोटरं यावत्प्रक्षिप, यथा नकुलस्तन्मार्गेण गत्वा तं दुष्टसर्पं विनाश्यति ।“  
 अथ तथानुष्ठिते मत्स्यमांसानुसारिणा नकुलेन तं कृष्णसर्पं निहत्य तेऽपि तद् वृक्षाश्रयाः सर्वे बकाः शनैः शनैर्भक्षिताः । अतो वयं ब्रूमः – “उपायं चिन्तयेत्” इति ।  
 तदनेन पापबुद्धिना उपायश्चिन्तितो नाऽपायः, ततस्तत्फलं प्राप्तम्” । अतोऽहं ब्रवीमि-“धर्मबुद्धिः कुबुद्धिश्च इति ।  
 एव मूढः! त्वयाप्युपायश्चिन्तितो नापायः, पापबुद्धिवत् । तन्न भवसि त्वं सज्जनः, केवलं पापबुद्धिरसि । ज्ञातो मया स्वामिनः प्राणसन्देहानयनात् । प्रकटीकृतं त्वया स्वयमेवात्मनो दुष्टत्वं, कौटिल्यञ्च ।  
अथवा साध्विदमुच्यते -  
 यत्नादपि कः पश्येच्छिखिनामाहारनिःसरणमार्गम् ।  
 यदि जलदध्वनिमुदितास्त एव मूढा न नृत्येयुः ॥ 441 ॥  
 यदि त्वं स्वामिनमेनां दशां नयसि, तदस्मद्विधस्य का गणना ? तस्मान्ममासन्नेन भवता न भाव्यम् । उक्तञ्च -ऽ  
 तुलां लोहसहस्रस्य यत्र खादन्ति मूषिकाः ।  
 राजंस्तत्र हरेच्छ्येनो बालकं नात्र संशयः” ॥ 442 ॥  
 दमनक आह-“कथमेतत् ?” सोऽब्रवीत्-  
   
  \[ २१ \]  
  ( लोहतुला-वणिक्पुत्रकथा )  
  अस्ति कस्मिंश्चिदधिष्ठाने जीर्णधनो नाम वणिक्पुत्रः । स च विभवक्षयाद्देशान्तरगमनमना व्यचिन्तयत् -  
  यत्र देशेऽथवा स्थाने भोगा भुक्ताः स्ववीर्यतः ।  
   तस्मिन्विभवहीनो यो वसेत्स पुरुषाधमः ॥ 443 ॥  
तथा च -  
   येनाहङ्कारयुक्तेन चिरं विलसितं पुरा ।  
   दीनं वसति तत्रैव यः परेषां स निन्दितः ॥ 444 ॥  
 तस्य च गृहे लोहभारघटिता पूर्वपुरुषोपाजिता तुलाऽऽसीत् । तां च कस्यचिच्छ्रेष्ठिनो गृहे निक्षेपभूतां कृत्वा देशान्तरं प्रस्थितः । ततः सुचिरं कालं देशान्तरम् यथेच्छया भ्रान्त्वा पुनः स्वपुरमागत्य तं श्रेष्ठिनमुवाच –“भोः श्रेष्ठिन्! दीयतां मे सा निक्षेपतुला ।“ स आह- “भो! नास्ति सा त्वदीया तुला; मूषकेर्भक्षिता” इति।  
जीर्णधन आह - “भो श्रेष्ठिन् ! नास्ति दोषस्ते, यदि मूषिकैर्भक्षितेति । ईदृगेवायं संसारः । न किञ्चिदत्र शाश्वतमस्ति । परमहं नद्यां स्नानार्थं गमिष्यामि, तत्त्वमात्मीयं शिशुमेनं धनदेवनामानं मया सह स्नानोपकरणहस्तं प्रेषय” इति ।  
 सोऽपि चौर्यभयात्तस्य शङ्कितः स्वपुत्रमुवाच – “वत्स ! पितृव्योऽयं तव स्नानार्थं यास्यति, तद् गम्यतामनेन सार्धं स्नानोपकरणमादाय” इति ।  
 अहो, साध्विदमुच्यते -  
 न भक्त्या कस्यचित्कोऽपि प्रियं प्रकुरुते नरः ।  
 मुक्त्वा भयं प्रलोभं वा कार्यकारणमेव वा ॥ 445 ॥  
 तथा च -   
   अत्यादरो भवेद्यत्र कार्यकारणवर्जितः ।  
 तत्राशङ्का प्रकर्तव्या परिणामे सुखावहा ॥ 446 ॥  
 अथासौ वणिक्शिशुः स्नानोपकरणमादाय प्रहृष्टमनास्तेनाभ्यागतेन सह प्रस्थितः ।  
   तथानुष्ठिते स वणिक् स्नात्वा तं शिशुं गिरिगुहायां प्रक्षिप्य, तद्द्वारं बृहच्छिलयाच्छाद्य सत्वरं गृहमागतः ।  
 पृष्टश्च तेन वणिजा- “भो ! अभ्यागत ! कथ्यतां कुत्र मे शिशुर्यस्त्वया सह नदीं गतः” ? इति ।  
 स आह - “नदीतटात्स श्येनेन हृतः” इति ।  
 श्रेष्ठयाह - “मिथ्यावादिन् ! किं क्वचिच्छ्येनो बालं हर्तुं शक्नोति ? तत्समर्पय मे सुतम् । अन्यथा राजकुले निवेदयिष्यामि” इति ।  
 स आह - “भोः सत्यवादिन् ! यथा श्येनो बालं न नयति, तथा मूषिका अपि लोहभारघटितां तुलां न भक्षयन्ति, तदर्पय मे तुलां, यदि दारकेण प्र‍योजनम् ।“  
 एवं तौ विवदमानौ द्वावपि राजकुलं गतौ । तत्र श्रेष्ठी तारस्वरेण प्रोवाच – “भोः, अब्रह्मण्यम, अब्रह्मण्यम् ! मम शिशुरनेन चौरेणापहृतः ।“  
 अथ धर्माधिकारिणस्तमूचुः – “भोः ! समर्प्यतां श्रेष्ठिसुतः” ।  
 स आह - “किं करोमि, पश्यतो मे नदीतटांच्छ्येनेनापहृतः शिशुः” ।  
 तच्छ्रत्वा ते प्रोचुः – “भोः ! न सत्यमभिहितं भवता, किं श्येनः शिशुं हर्तुं समर्थो भवति ?”  
 स आह — “भो भोः ! श्रूयतां मद्वचः -  
 तुलां लोहसहस्रस्य यत्र खादन्ति मूषिकाः ।  
 राजंस्तत्र हरेच्छ्येनो बालकं नात्र संशयः“ ॥ 447 ॥  
 ते प्रोचुः - “कथमेतत् ?”  
 ततः स श्रेष्ठीः सभ्यानामग्रे आदितः सर्वं वृत्तान्तं निवेदयामास । ततस्तैर्विहस्य द्वावपि तौ परस्परं संबोध्य तुला-शिशुप्रदानेन सन्तोषितौ । अतोऽहं ब्रवीमि – “तुलां लोहसहस्रस्य इति ।  
 तन्मूर्ख ! सञ्जीवकप्रसादमसहमानेन त्वयैतत्कृतम् । अहो, साध्विदमुच्यते
-  
 प्रायेणात्र कुलान्वितं कुकुलजाः स्त्रीवल्लभं दुर्भगाः,  
 दातारं कृपणा ऋजूननृजवस्तेजस्विनं कातराः ।  
 वैरूप्योपहताश्च कान्तवपुषं सौख्यस्थितं दुःस्थिताः,  
 नानाशास्त्रविचक्षणञ्च पुरुषं निन्दन्ति मूर्खाः सदा ॥ 448 ॥  
 तथा च -  
 मूर्खाणां पण्डिता द्वेष्या निर्धनानां महाधनाः ।  
 व्रतिनः पापशीलानामसतीनां कुलस्त्रियः ॥ 449 ॥  
 तन्मूर्ख ! त्वया हितमप्यहितं कृतम् । उक्तञ्च -  
 पण्डितोऽपि वरं शत्रुर्न मूर्खो हितकारकः ।  
 वानरेण हतो राजा विप्राश्चौरेण रक्षिताः ॥ 450 ॥  
 दमनक आह - “कथमेतत् ?” सोऽब्रवीत् -

  \[ २२ \]  
   ( नृपसेवकवानर-कथा )  
 कस्यचिद्राज्ञो नित्यं वानरोऽतिभक्तिपरोऽङ्गसेवकोऽन्तःपुरेऽप्यप्रतिषिद्धप्रसरोऽतिविश्वासस्थानमभूत् । एकदा राज्ञो निद्रागतस्य वानरे व्यजनं नीत्वा वायुं विदधति राज्ञो वक्षःस्थलोपरि मक्षिकोपविष्टा । व्यजनेन मुहुर्मुहुर्निषिध्यमानापि पुनःपुनस्तत्रैवोपविशति । ततस्तेन स्वभावचपलेन मूर्खेण वानरेण क्रुद्धेन सता तीक्ष्णं खड्गमादाय तस्योपरि प्रहारो विहितः । ततो मक्षिका उड्डीय गता । तेन शितधारेणासिना राज्ञो वक्षो द्विधा जातं, राजा मृतश्च ।  
 तस्माच्चिरायुरिच्छता नृपेण मूर्खोऽनुचरो न रक्षणीयः ।  
   
  \[ २३ \]  
   ( चौरब्राह्मण-कथा )  
 अपरम्- एकस्मिन्नगरे कोऽपि विप्रो महाविद्वान्, परं पूर्वजन्मयोगेन चोरो वर्तते । स तस्मिन् पुरेऽन्यदेशादागतांश्चतुरो विप्रान् बहूनि वस्तूनि विक्रीणतो दृष्टवा चिन्तितवान् - “अहो ! केनोपायेनैषां धनं लभे” ? इति विचिन्त्य, तेषां पुरोऽनेकानि शास्त्रोक्तानि चातिप्रियाणि मधुराणि वचनानि जल्पता तेन तेषां मनसि विश्वासमुत्पाद्य, सेवा कर्तुमारब्धा । अथवा सध्विदमुच्यते -  
 असती भवति सलज्जा, क्षारं नीरञ्च शीतलं भवति ।  
 दम्भी भवति विवेकी, प्रियवक्ता भवति धूर्तजनः ॥ 451 ॥  
 अथ तस्मिन्सेवां कुर्वति, तैर्विप्रैः सर्ववस्तूनि विक्रीय बहुमूल्यानि रत्नानि क्रीतानि । ततस्तानि जङ्घामध्ये तत्समक्षं प्रक्षिप्य स्वदेशं प्रति गन्तुमुद्यमो विहितः । ततः स धूर्त्तविप्रस्तान् विप्रान् गन्तुमुद्यतान् प्रेक्ष्य चिन्ताव्याकुलितमनाः सञ्जातः ।  
 “अहो, धनमेतन्न किञ्चिन्मम चटितम् । अथैभिः सह यामि, पथि क्वापि विषं दत्त्वैतान्निहत्य सर्वरत्नानि गृह्णामि” इति विचिन्त्य तेषामग्रे सकरुणं विलप्यैवमाह - “भो मित्राणि ! यूयं मामेकाकिनं मुक्त्वा गन्तुमुद्यताः, तन्मे मनो भवद्भिः सह स्नेहपाशेन बद्धं भवद्विरहनाम्नैव तथाकुलं सञ्जातं यथा धृतिं क्वापि न धत्ते । यूयमनुग्रहं विधाय सहायभूतं मामपि सहैव नयत ।“  
 तद्वचः श्रुत्वा ते करुणार्द्रचित्तास्तेन सममेव स्वदेशं प्रति प्रस्थिताः । अथाध्वनि तेषां पञ्चानामपि पल्लीपुरमध्ये व्रजतां ध्वाङ्क्षाः कथयितुमारब्धाः – “रे रे ! किराताः ! धावत धावत, सपादलक्षधनिनो यान्ति । एतान्निहत्य धनं नयत ।“  
 ततः किरातैर्ध्वाङ्क्षवचनमाकर्ण्य सत्त्वरं गत्वा ते विप्रा लगुडप्रहारैर्जर्जरौकृत्य वस्त्राणि मोचयित्वा विलोकिताः, परं धनं किञ्चिन्न लब्धम् ।  
 तदा तैः किरातैरभिहितम् – “भोः पान्थाः ! पुरा कदापि ध्वाङ्क्षवचनमनृतं नासीत्, ततो भवतां संनिधौ क्वापि धनं विद्यते तदपर्यत, अन्यथा सर्वेषामपि वधं, विधाय, चर्म विदार्य प्रत्यङ्गं प्रेक्ष्य धनं नेष्यामः” इति।  
 तदा तेषामीदृशं वचनमाकर्ण्य चौरविप्रेण मनसि चिन्तितम् – “यदेषां विप्राणां वधं विधायाङ्गं विलोक्य रत्नानि नेष्यन्ति, तदा मामपि वधिष्यन्ति । ततोऽहं पूर्वमेवात्मानमरत्नं समर्प्यैतान् मुञ्चामि ।  
उक्तञ्च -  
 मृत्योर्बिभेषि किं बाल ! न स भीतं विमुञ्चति ।  
 अद्य वाऽब्दशतान्ते वा मृत्युर्वै प्राणिनां ध्रुवः ॥ 452 ॥  
तथा च -  
 गवार्थे ब्राह्मणार्थे च प्राणत्यागं करोति यः ।  
 सूर्यस्य मण्डलं भित्त्वा स याति परमां गतिम् ॥ 453 ॥  
 इति निश्चित्याभिहितञ्च – ”भोः किराताः ! यद्येवं ततो मां पूर्वं निहत्य विलोकयत” इति ।  
ततस्तैस्तथाऽनुष्ठिते तं धनरहितमवलोक्यापरे चत्वारोऽपि मुक्ताः । अतोऽहं ब्रवीमि – ”पण्डितोऽपि वरं शत्रुः” इति ।  
 अथैवं संवदतोस्तयोः सञ्जीवकः क्षणमेकं पिङ्गलकेन सह युद्धं कृत्वा, तस्य खरनखरप्रहाराभिहतो गतासुर्वसुन्धरापीठे निपपात ।  
 अथ तं गतासुमवलोक्य पिङ्गलकस्तद्गुणस्मरणार्द्रहृदयः प्रोवाच – ”भोः ! अयुक्तं मया पापेन कृतं सञ्जीवकं व्यापादयता । यतो विश्वासघातादन्यन्नास्ति पापतरं कर्म । उक्तञ्च -  
 मित्रद्रोही कृतघ्नश्च यश्च विश्वासघातकः ।  
 ते नरा नरकं यान्ति यावच्चन्द्रदिवाकरौ ॥ 454 ॥  
 भूमिक्षये राजविनाश एव, भृत्यस्य वा बुद्धिमतो विनाशे ।  
 नो युक्तमुक्तं ह्यनयोः समत्वं, नष्टापि भूमिः सुलभा न भृत्याः ॥ 455 ॥  
 तथा मया सभामध्ये स सदैव प्रशंसितः । तत्किं कथयिष्यामि तेषामग्रतः । उक्तञ्च-  
 उक्तो भवति यः पूर्वं गुणवानिति संसदि ।  
 न तस्य दोषो वक्तव्यः प्रतिज्ञाभङ्गभीरुणा ॥ 456 ॥  
 एवंबहुविधं प्रलपन्तं, दमनकः समेत्य सहर्षमिदमाह - “देव ! कातरतमस्तवैष न्ययो यद् द्रोहकारिणं शष्पभुजं हत्वेत्थं शोचसि ? तन्नैतदुपपन्नं भूभुजाम् । उक्तञ्च -  
 पिता वा यदि वा भ्राता पुत्रो भार्याथवा सुहृत् ।  
 प्राणद्रोहं यदा गच्छेद्धन्तव्यो नास्ति पातकम् ॥ 457 ॥  
 तथा च –  
   राजा घृणी ब्राह्मणः सर्वभक्षी, स्त्री चाऽत्रपा दुष्टमतिः सहायः ।  
 प्रेष्यः प्रतीपोऽधिकृतः प्रमादी, त्याज्या अमी यश्च कृतं न वेत्ति ॥ 458 ॥  
 अपि च –  
   सत्यानृता च परुषा प्रियवादिनी च,  
    हिंस्रा दयालुरपि चार्थपरा वदान्या ।  
 भूरिव्यया प्रचुरवित्तसमागमा च,  
    वेश्याङ्गनेव नृपनीतिरनेकरूपा ॥ 459 ॥  
 अपि च –  
   अकृतोपद्रवः कश्चिन्महानपि न पूज्यते ।  
 पूजयन्ति नरा नागान्न तार्क्ष्यं नागघातिनम् ॥ 460 ॥  
 तथा च -  
 अशोच्यानन्वशोचस्त्वं प्रज्ञावादांश्च भाषसे ।  
 गतासूनगतासूंश्च नानुशोचन्ति पण्डिताः” ॥ 461 ॥  
 एवं तेन सम्बोधितः, पिङ्गलकः सञ्जीवकशोकं त्यक्त्वा दमनकसाचिव्येन राज्यमकरोत् ।  
  इति महामहोपाध्यायश्रीविष्णुशर्माविरचिते पञ्चतन्त्रे मित्रभेदं नाम प्रथमं तन्त्रं समाप्तम् ॥  
   ---0---   



\]
