+++
title = "पञ्चतन्त्रम्-मित्रसम्प्राप्तिः"
author = "पिष्णु शर्मा"
domain = "साहित्यम्"
sub-domain = "कथा"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2770"
source_url = "https://www.ebharatisampat.in/readbook3.php?bookid=MDQ5ODA1MTk1OTA5NTYy&pageno=MjI0MjQyNjk5NTk="

+++
[[पञ्चतन्त्रम्-मित्रसम्प्राप्तिः	Source: [EB](https://www.ebharatisampat.in/readbook3.php?bookid=MDQ5ODA1MTk1OTA5NTYy&pageno=MjI0MjQyNjk5NTk=)]]

\[













**         ॥ श्रीः ॥  
         पञ्चतन्त्रे  
      अथ मित्रसम्प्राप्तिः  
       (द्वितीयं तन्त्रम् )**




अथेदमारभ्यते मित्रसम्प्राप्तिर्नाम द्वितीयं तन्त्रं, यस्यायमाद्यः श्लोकः
-  
  असाधना अपि प्राज्ञा बुद्धिमन्तो बहुश्रुताः ।  
  साधयन्त्याशु कार्याणि काकाखुमृगकूर्मवत् ॥ 1 ॥  
तद्यथानुश्रूयते -  
अस्ति दाक्षिणात्ये जनपदे महिलारोप्यं नाम नगरम् । तस्य नातिदूरस्थो महोच्छ्रायवान् नानाविहङ्गोपभुक्तफलः कीटैरावृतकोटरश्छायाश्वासितपथिकजनसमूहो न्यग्रोधपादपो महान् । अथवा युक्तमुक्तम् -  
  छायासुप्तमृगः शकुन्तनिवहैर्विष्वग्विलुप्तच्छदः,  
  कीटैरावृतकोटरः कपिकुलैः स्कन्धे कृतप्रश्रयः ।  
  विश्रब्धं मधुपैर्निपीतकुसुमः श्लाघ्यः स एव द्रुमः,  
  सर्वाङ्गैर्बहुसत्त्वसङ्गसुखदो भूभारभूतोऽपरः ॥ 2 ॥  
तत्र च लघुपतनको नाम वायसः प्रतिवसति स्म । स कदाचित्प्राणयात्रार्थं पुरमुदिदश्य प्रचलितो यावत्पश्यति, तावज्जालहस्तोऽतिकृष्णतनुः, स्फुटितचरणः, ऊर्ध्वकेशो यमकिङ्कराकारो नरः संमुखो बभूव ।  
 अथ तं दृष्ट्वा शङ्कितमना व्यचिन्तयत् — यत् -“अयं दुरात्माद्य ममाश्रयवटपादपसंमुखोऽभ्येति , तन्न ज्ञायते किमद्य वटवासिनां विहङ्गमानां सङ्क्षयो भविष्यति, न वा ?”  
एवं बहुविधं विचिन्त्य तत्क्षणान्निवृत्य तमेव वटपादपं गत्वा सर्वान्विहङ्गमान् प्रोवाच - “भोः ! अयं दुरात्मा लुब्धको जालतण्डुलहस्तः समभ्येति, तत्सर्वथा तस्य न विश्वसनीयम् । एष जालं प्रसार्य तण्डुलान् प्रक्षेप्स्यति । ते तण्डुला भवद्भिः सर्वैरपि कालकूटसदृशा द्रष्टव्याः ।“  
  एवं वदतस्तस्य स लुब्धकस्तत्र वटतले आगत्य, जालं प्रसार्य सिन्दुवारसदृशांस्तण्डुलान् प्रक्षिप्य, नातिदूरं गत्वा निभृतः स्थितः । अथ ये पक्षिणस्तत्र स्थितास्ते लघुपतनकवाक्यार्गलया निवारितास्तांस्तण्डुलान् हालाहाङ्कुरानिव वीक्षमाणा निभृतास्तस्थुः ।  
   अत्रान्तरे चित्रग्रीवो नाम कपोतराजः सहस्रपरिवारः प्राणयात्रार्थं परिभ्रमंस्तांस्तण्डुलान् दूरतोऽपि पश्यल्ँलघुपतनकेन निवार्यमाणोऽपि जिह्वालौल्याद्भक्षणार्थमपतत् , सपरिवारो निबद्धश्च । अथवा साध्विदमुच्यते
-  
  जिह्वालौल्यप्रसक्तानां जलमध्यनिवासिनाम् ।  
   अचिन्तितो वधोऽज्ञानां मीनानामिव जायते ॥ 3 ॥  
अथवा दैवप्रतिकूलतया भवत्येवम् । न तस्य दोषोऽस्ति । उक्तञ्च -  
पौलस्त्यः कथमन्यदारहरणे दोषं न विज्ञातवान् ,  
 रामेणापि कथं न हेमहरिणस्यासम्भवो लक्षितः ।  
अक्षैश्चापि युधिष्ठिरेण सहसा प्राप्तो ह्यनर्थः कथं,  
 प्रत्यासन्नविपत्तिमूढमनसां प्रायो मतिः क्षीयते ॥ 4॥  
तथा च -  
  कृतान्तपाशबद्धानां दैवोपहतचेतसाम् ।  
  बुद्धयः कुब्जगामिन्यो भवन्ति महतामपि ॥5 ॥  
अत्रान्तरे लुब्धकस्तान्बद्धान् विज्ञाय प्रहृष्टमनाः प्रोद्यतयष्टिस्तद्वधार्थं प्रधावितः । चित्रग्रीवोऽप्यात्मानं सपरिवारं बद्धं मत्वा लुब्धकमायान्तं दृष्ट्वा तान् कपोतानूचे -“अहो, न भेतव्यम् । उक्तञ्च -  
  व्यसनेष्वेव सर्वेषु यस्य बुद्धिर्न हीयते ।  
  स तेषां पारमभ्येति तत्प्रभावादसंशयम् ॥ 6 ॥  
 सम्पत्तौ च विपत्तौ च महतामेकरूपता ।  
 उदये सविता रक्तो रक्तश्चास्तमये तथा ॥ 7 ॥  
तत्सर्वे वयं हेलयोड्डीय सपाशजाला अस्यादर्शनं गत्वा मुक्तिं प्राप्नुमः । अथचेद्भयविक्लवाः सन्तो हेलया समुत्पातं न करिष्यथ, ततो मृत्युमवाप्स्यथ । उक्तञ्च -  
  तनवोऽप्यायता नित्यं तन्तवो बहुलाः समाः ।  
  बहून् बहुत्वादायासान् सहन्तीत्युपमा सताम् ॥ 8 ॥  
तथानुष्ठिते, लुब्धको जालमादायाकाशे गच्छतां तेषां पृष्ठतो भूमिस्थोऽपि पर्यधावत् । तत ऊर्ध्वाननः श्लोकमेनमपठत् -  
  जालमादाय गच्छन्ति संहताः पक्षिणोऽप्यमी ।  
  यावच्च विवदिष्यन्ति पतिष्यन्ति न संशयः ॥ 9 ॥  
 लघुपतनकोऽपि प्राणयात्राक्रियां त्यक्त्वा किमत्र भविष्यतीति कुतूहलात्तत्पृष्ठतोऽनुसरति । अथ दृष्टेरगोचरतां गतान् तान् विज्ञाय लुब्धको निराशः श्लोकमपठत्, निवृत्तश्च ।  
“उक्तञ्च —  
   नेहि भवति यन्न भाव्यं भवति च भाव्यं विनापि यत्नेन ।  
  करतलगतमपि नश्यति यस्य हि भवितव्यता नास्ति ॥ 10 ॥  
तथा च -  
पराङ्मुखे विधौ चेत्स्यात्कथञ्चिद् द्रविणोदयः ।  
तत्सोऽन्यदपि संगृह्य याति शङ्खनिधिर्यथा ॥ 11 ॥  
तदास्तां तावद्विहङ्गामिषलाभा यावत्कुटुम्बवर्त्तनोपायभूतं जालमपि मे नष्टम् ।“  
चित्रग्रीवोऽपि लुब्धकमदर्शनीभूतं ज्ञात्वा तानुवाच -“भोः! निवृत्तः स दुरात्मा लुब्धकः , तत्सर्वैरपि स्वस्थैर्गम्यतां महिलारोप्यस्य प्रागुत्तरदिग्भागे। तत्र मम सुहृद्धिरण्यको नाम मूषकः सर्वेषां पाशच्छेदं करिष्यति ।  
उक्तञ्च -  
सर्वेषामेव मर्त्यानां व्यसने समुपस्थिते ।  
वाङमात्रेणापि साहाय्यं मित्रादन्यो न संदधे ॥ 12 ॥  
एवं ते कपोताश्चित्रग्रीवेण संबोधिता महिलारोप्ये नगरे हिरण्यकबिलदुर्गं प्रापुः ।  
हिरण्यकोऽपि सहस्रमुखबिलदुर्गं प्रविष्टः सन्नकुतोभयः सुखेनास्ते । अथवा साध्विदमुच्यते -  
  अनागतं भयं दृष्ट्वा नीतिशास्त्रविशारदः ।अवसन्मूषकस्तत्र कृत्वा शतमुखं बिलम् ॥)  
  दंष्ट्राविरहितः सर्पो मदहीनो यथा गजः ।  
  सर्वेषां जायते वश्यो दुर्गहीनस्तथा नृपः ॥ 13 ॥  
तथा च -  
  न गजानां सहस्रेण न च लक्षेण वाजिनाम् ।  
  तत्कर्म साध्यते राज्ञां दुर्गेणैकेन यद्रणे ॥ 14 ॥  
  शतमेकोऽपि संधत्ते प्राकारस्थो धनुर्धरः ।  
  तस्माद्दुर्गं प्रशंसन्ति नीतिशास्त्रविदो जनाः ॥ 15 ॥  
 अथ चित्रग्रीवो बिलमासाद्य तारस्वरेण प्रोवाच - “भोः भोः मित्र हिरण्यकः ! सत्वरमागच्छ ; महती मे व्यसनावस्था वर्तते ।“  
  तच्छ्रुत्वा हिरण्यकोऽपि बिलदुर्गान्तर्गतः सन् प्रोवाच -“भोः! को भवान् ? किमर्थमायातः ? किं कारणम् ? कीदृक् ते व्यसनावस्थानम् ? तत्कथय” इति ।  
 तच्छ्रुत्वा चित्रग्रीव आह - “भोः! चित्रग्रीवो नाम कपोतराजोऽहं ते सुहृत् । तत्सत्वरमागच्छ । गुरुतरं प्रयोजनमस्ति ।“  
  तदाकर्ण्य पुलकिततनुः प्रहृष्टात्मा स्थिरमनास्त्वरमाणो निष्क्रान्तः ।  
 अथवा साध्विदमुच्यते -  
  सुहृदः स्नेहसम्पन्ना लोचनानन्ददायिनः ।  
  गृहे गृहवतां नित्यमागच्छन्ति महात्मनाम् ॥ 16 ॥  
  आदित्यस्योदयस्तात ! ताम्बूलं भारती कथा ।  
  इष्टा भार्या सुमित्रं च अपूर्वाणि दिने दिने ॥ 17 ॥  
 सुहृदो भवने यस्य समागच्छन्ति नित्यशः ।  
 चित्ते च तस्य सौख्यस्य न किञ्चित्प्रतिमं सुखम् ॥ 18 ॥  
 अथ चित्रग्रीवं सपरिवारं पाशबद्धमालोक्य हिरण्यकः सविषादमिदमाह - भोः! किमेतत् ?”  
  स आह -“भोः! जानन्नपि किं पृच्छसि ? उक्तञ्च यतः -  
यस्माच्च येन च यदा च यथा च यच्च,  
 यावच्च यत्र च शुभाशुभमात्मकर्म ।  
 तस्माच्च तेन च तथा च तथा च तच्च,  
 तावच्च तत्र च कृतान्तवशादुपैति ॥19 ॥  
तत्प्राप्तं मयैतद्बन्धनं जिह्वालौल्यात् । साम्प्रतं त्वं सत्वरं पाशविमोक्षं कुरु ।“  
तदाकर्ण्य हिरण्यकः प्राह -  
 “अर्धार्धाद्योजनशतादामिषं वीक्षते खगः ।  
 सोऽपि पार्श्वस्थितं दैवाद् बन्धनं न च पश्यति ॥ 20 ॥  
तथा च -  
रविनिशाकरयोर्ग्रहपीडनं, गजभुजङ्गविहङ्गमबन्धनम् ।  
मतिमतां च निरीक्ष्य दरिद्रतां,  
विधिरहो बलवानिति मे मतिः ॥ 21 ॥  
तथा च -  
व्योमैकान्तविहारिणोऽपि विहगाः सम्प्राप्नुवन्त्यापदं,  
बध्यन्ते निपुणैरगाधसलिलान्मीनाः समुद्रादपि ।  
दुर्नीतं किमिहास्ति किं च सुकृतं कः स्थानलाभे गुणः ,  
कालो हि व्यसने प्रसारितकरो गृह्णाति दूरादपि ॥22 ॥  
एवमुक्त्वा चित्रग्रीवस्य पाशं छेत्तुमुद्यतं स तमाह - “भद्र! मा, मैवं कुरु; प्रथमं मम भृत्यानां पाशच्छेदं कुरु, तदनु ममापि च ।”  
 तच्छ्रुत्वा कुपितो हिरण्यकः प्राह - “भोः! न युक्तमुक्तं भवता । यतो स्वामिनोऽनन्तरं भृत्याः।“ स आह—“भद्र! मा मैवं वद । मदाश्रयाः सर्व एते वराकाः । अपरं स्वकुटुम्बं परित्यज्य समागताः । तत्कथमेतावन्मात्रमपि संमानं न करोमि !  
उक्तञ्च -  
 यः संमानं सदाधत्ते भृत्यानां क्षितिपोऽधिकम् ।  
 वित्ताभावेऽपि तं हृष्टास्ते त्यजन्ति न कर्हिचित् ॥23 ॥  
तथा च -  
विश्वासः सम्पदां मूलं तेन यूथपतिर्गजः ।  
सिंहो मृगाधिपत्येऽपि न मृगैः परिवार्यते ॥ 24 ॥  
अपरं मम कदाचित्पाशच्छेदं कुर्वतस्ते दन्तभङ्गो भवति, अथवा दुरात्मा लुब्धकः समभ्येति , तन्नूनं मम नरकपात एव । उक्तञ्च -  
  सदाचारेषु भृत्येषु संसीदत्सु च यः प्रभुः ।  
 सुखी स्यान्नरकं याति परत्रेहि च सीदति ॥25 ॥  
 तच्छ्रुत्वा प्रहृष्टो हिरण्यकः प्राह - “भोः! वेद्म्यहं राजधर्मं, परं मया तव परीक्षा कृता । तत्सर्वेषां पूर्वं पाशच्छेदं करिष्यामि । भवानप्यनेन विधिना बहुकपोतपरिवारो भविष्यति । उक्तञ्च -  
 कारुण्यं संविभागश्च तस्य भृत्येषु सर्वदा ।  
 संभवेत्स महीपालस्त्रैलोक्यस्यापि रक्षणे” ॥ 26 ॥  
एवमुक्त्वा सर्वेषां पाशच्छेदं कृत्वा हिरण्यकश्चित्रग्रीवमाह - “मित्र ! गम्यतामधुना स्वाश्रयं प्रति ।  
भूयोऽपि व्यसने प्राप्ते समागन्तव्यम् “ इति तान्संप्रेष्य पुनरपि दुर्गं प्रविष्टः ।  
चित्रग्रीवोऽपि सपरिवारः स्वाश्रयमगमत् ।  
अथवा साध्विदमुच्यते -  
मित्रवान् साधयत्यर्थान् दुःसाध्यानपि वै यतः ।  
तस्मान्मित्राणि कुर्वीत समानान्येव चात्मनः ॥ 27 ॥  
लघुपतनकोऽपि वायसः सर्वं तं चित्रग्रीवबन्धमोक्षमवलोक्य विस्मितमना व्यचिन्तयत् - “अहो! बुद्धिरस्य हिरण्यकस्य शक्तिश्च दुर्गसामग्री च । तदीदृगेव विधिर्विहङ्गानां बन्धनमोक्षात्मकः । यद्यप्यहं न कस्यचिद्विश्वसिमि चलप्रकृतिश्च , तथाप्येनं मित्रं करोमि । उक्तञ्च -  
 अपि संपूर्णतायुक्तैः कर्तव्याः सुहृदो बुधैः ।  
 नदीशः परिपूर्णोऽपि चन्द्रोदयमपेक्षते “॥ 28 ॥  
एवं सम्प्रधार्य पादपादवतीर्य बिलद्वारमाश्रित्य चित्रग्रीववच्छब्देन हिरण्यकं समाहूतवान् -“एह्येहि, भो हिरण्यक ! एहि ।" तच्छब्दं श्रुत्वा हिरण्यको व्यचिन्तयत् - किमन्योऽपि कश्चित्कपोतो बन्धनशेषस्तिष्ठति, येन मां व्याहरति ।“ आह च -“भोः! को भवान्?  
 स आह - “अहं लघुपतनको नाम वायसः ।“  
 तत्छ्रुत्वा विशेषादन्तर्लीनो हिरण्यक आह — “भोः! द्रुतं गम्यतामस्मात् स्थानात् ।“  
   वायस आह - “अहं तव पार्श्वे गुरुकार्येण समागतः, तत्किं न क्रियते मया सह दर्शनम् ?”  
   हिरण्यक आह -“न मेऽस्ति त्वया सह सङ्गमेन प्रयोजनम्” इति ।  
स आह - “भोः! चित्रग्रीवस्य मया तव सकाशात् पाशमोक्षणं दृष्टं , तेन मम महती प्रीतिः सञ्जाता । तत्कदाचिन्ममापि बन्धने जाते तव पार्श्वान्मुक्तिर्भविष्यति । तत्क्रियतां मय सह मैत्री ।“  
 हिरण्यक आह — “अहो ! त्वं भोक्ता , अहं ते भोज्यभूतः । तत्का त्वया सह मम मैत्री ? तद् गम्यताम् । मैत्री विरोधभावात्कथम् ? उक्तञ्च -  
  ययोरेव समं वित्तं ययोरेव समं कुलम् ।  
  तयोर्मैत्री विवादश्च न तु पुष्टविपुष्टयोः ॥ 29 ॥  
  तथा च—  
     यो मित्रं कुरुते मूढ आत्मनोऽसदृशं कुधीः ।  
    हीनं वाऽप्यधिकं वापि हास्यतां यात्यसौ जनः ॥ 30 ॥  
तद् गम्यताम्” इति ।  
  वायस आह - “भो! हिरण्यक ! एषोऽहं तव दुर्गद्वारे उपविष्टः । यदि त्वं मैत्रीं न करोषि, ततोऽहं प्राणमोक्षणं तवाग्रे करिष्यामि । अथवा प्रायोपवेशनं मे स्यात्” इति ।  
 हिरण्यक आह - “भोः! त्वया वैरिणा सह कथं मैत्रीं करोमि ? उक्तञ्च -  
  वैरिणा नहि संदध्यात्सुश्लिष्टेनापि सन्धिना ।  
  सुतप्तमपि पानीयं शमयत्येव पावकम् ॥ 31 ॥  
वायस आह — “भोः! त्वया सह दर्शनमपि नास्ति, कुतो वैरम् ? तत्किमनुचितं वदसि ?”  
  हिरण्यक प्राह -“द्विविधं वैरं भवति, सहजं कृत्रिमं च । तत्सहजवैरी त्वमस्माकम् । उक्तञ्च -  
    कृत्रिमं नाशमभ्येति वैरं द्राक् कृत्रिमैर्गुणैः ।  
    प्राणदानं विना वैरं सहजं याति न क्षयम् ॥ 32 ॥  
  वायस आह - भोः! द्विविधस्य वैरस्य लक्षणं श्रोतुमिच्छामि , तत्कथ्यताम् ।“  
  हिरण्यक आह -“भोः! कारणेन निर्वृत्तं कृत्रिमम् । तत्तदर्होपकारकरणाद् गच्छति । स्वाभाविकं पुनः कथमपि न गच्छति । तद्यथा - नकुलसर्पाणाम् । शष्पभुङ्नखायुधानाम् । जलवह्न्योः । देवदैत्यानाम् । सारमेयमार्जाराणाम । ईश्वरदरिद्राणाम् । सपत्नीनाम् । सिंहगजानाम् । लुब्धकहरिणानाम् । श्रोत्रियभ्रष्टक्रियाणाम् । काकोलूकानम् । मूर्खपण्डितानाम्, पतिव्रताकुलटानाम् । सज्जनदुर्जनानाम् । न कस्यचित्केनापि कोऽपि व्यापादितः, तथापि प्राणान्ताय यतन्ते।“  
 वायस आह — “भोः! अकारणमेतत् । श्रूयतां मे वचनम् -  
 कारणान्मित्रतां याति कारणादिति शत्रुताम् ।  
 तस्मान्मित्रत्वमेवात्र योज्यं वैरं न धीमता ॥ 33 ॥  
तस्मात्कुरु मया सह समागमं मित्रधर्मार्थम् ।“  
हिरण्यक आह — “भोः! त्वया सह मम कः समागमः ! श्रूयतां नीतिसर्वस्वम् -  
सकृद्दुष्टं च यो मित्रं पुनः सन्धातुमिच्छति ।  
स मृत्युमुपगृह्णाति गर्भमश्वतरी यथा ॥ 34 ॥  
अथवा ’गुणवानहं, न मे कश्चिद्वैरनिर्यातनं करिष्यति’ एतदपि न सम्भाव्यम् ।  
उक्तञ्च -  
  सिंहो व्याकरणस्य कर्तुरहरत्प्राणान् प्रियान् पाणिने-  
  र्मीमांसाकृतमुन्ममाथ सहसा हस्ती मुनिं जैमिनिम् ।  
  छन्दोज्ञाननिधिं जघान मकरो वेलातटे पिङ्गल-  
   मज्ञानावृतचेतसामतिरुषां कोऽर्थस्तिरंश्चां गुणैः ? ॥ 35 ॥  
वायस आह—“अस्त्येतत्, तथापि श्रूयताम् -  
उपकाराच्च लोकानां निमित्तान्मृगपक्षिणाम् ।  
भयाल्लोभाच्च मूर्खाणां मैत्री स्याद् दर्शनात्सताम् ॥ 36 ॥  
मृद् घट इव सुखभेद्यो दुःसन्धानश्च दुर्जनो भवति ।  
सुजनस्तु कनकघट इव दुर्भेदः सुकरसन्धिश्च ॥ 37 ॥  
इक्षोरग्रात्क्रमशः पर्वणि पर्वणि यथा रसविशेषः ।  
तद्वत्सज्जनमैत्री विपरीतानां तु विपरीता ॥ 38 ॥  
तथा च—  
    आरम्भगुर्वी क्षयिणी क्रमेण,  
   लघ्वी पुरा वृद्धिमती च पश्चात् ।  
  दिनस्य पूर्वार्ध-परार्धभिन्ना,  
 छायेव मैत्री खलसज्जनानाम् ॥39 ॥  
तत्सर्वथा साधुरेवाहम् । अपरं त्वां शपथादिभिर्निर्भयं करिष्यामि ।“  
हिरण्यक प्राह - “न मेऽस्ति ते शपथैः प्रत्ययः । उक्तञ्च -  
    शपथैः सन्धितस्यापि न विश्वासं वज्रेद्रिपोः ।  
    श्रूयते शपथं कृत्वा वृत्रः शक्रेण सूदितः ॥ 40 ॥  
     न विश्वासं विना शत्रुर्देवानामपि सिद्धयति ।  
     विश्वासात्त्रिदशन्द्रेण दितेर्गर्भो विदारितः ॥ 41 ॥  
  अन्यच्च -  
     बृहस्पतेरपि प्राज्ञस्तस्मान्नैवात्र विश्वसेत् ।  
     य इच्छेदात्मनो वृद्धिमायुष्यं च सुखानि च ॥ 42 ॥  
तथा च—  
सुसूक्ष्मेणापि रन्ध्रेण प्रविश्याभ्यन्तरं रिपुः ।  
नाशयेच्च शनैः पश्चात्प्लवं सलिलपूरवत् ॥ 43 ॥  
न विश्वसेदविश्वस्तं विश्वस्तं नाति विश्वसेत् ।  
विश्वासाद्भयमुत्पन्नं मूलान्यपि निकृन्तति ॥ 44 ॥  
न वध्यते ह्यविश्वस्तो दुर्बलोऽपि मदोत्कटैः ।  
विश्वस्ताश्चाशु वध्यन्ते बलवन्तोऽपि दुर्बलैः ॥ 45 ॥  
सुकृत्यं विष्णुगुप्तस्य मित्राप्तिर्भार्गवस्य च ।  
बृहस्पतेरविश्वासो नीतिसन्धिस्त्रिधा स्थितः ॥ 46 ॥  
तथा च -  
 महताऽप्यर्थसारेण यो विश्वसिति शत्रुषु ।  
 भार्यासु च विरक्तासु तदन्तं तस्य जीवितम् “॥ 47 ॥  
   तच्छ्रुत्वा लघुपतनकोऽपि निरुत्तरश्चिन्तयामास - “अहो, बुद्धि प्रागल्भ्यमस्य नीतिविषये । अथ वात एवास्योपरि मैत्रीपक्षपातः ।“ आह च-“भो! हिरण्यक!  
सख्यं साप्तपदीनं स्यादित्याहुर्विबुधा  
तस्मात्त्वं मित्रतां प्राप्तो वचनं मम तच्छृणु ॥ 48 ॥  
दुर्गस्थेनापि त्वया मया सह नित्यमेवालापो गुणदोषसुभाषितगोष्ठीकथाः सर्वदा कर्तव्याः, यद्येवं न विश्वसिषि ।“  
तच्छ्रुत्वा हिरण्यकोऽपि व्यचिन्तयत् - “विदग्धवचनोऽयं दृश्यते लघुपतनकः सत्यवाक्यश्च । तद्युक्तमनेन मैत्रीकरणम् ।" आह च — “भोः! परं कदाचिन्मम दुर्गे चरणपातोऽपि न कार्यः । उक्तञ्च -  
  भीतभीतः पुरा शत्रुर्मन्दं मन्दं विसर्पति ।  
  भूमौ प्रहेलया पश्चाज्जारहस्तोऽङ्गनास्विव” ॥ 49 ॥  
तच्छ्रुत्वा वायस आह - “भद्र! एवं भवतु ।“  
 ततः प्रभृति तौ द्वावपि सुभाषितगोष्ठीसुखमनुभवन्तौ तिष्ठतः । परस्परं कृतोपकारौ कालं नयतः । लघुपतनकोऽपि मांसशकलानि ,मेध्यानि बलिशेषाण्यन्यानि वात्सल्यादाहृतानि पक्वान्नविशेषाणि हिरण्यार्थमानयति । हिरण्यकोऽपि तण्डुलानन्यांश्च भक्ष्यविशेषांल्लघुपतनकार्थं रात्रावाहृत्य तत्कालायातस्यार्पयति । अथवा युज्यते द्वयोरप्येतत् ।  
उक्तञ्च -  
  ददाति प्रतिगृह्णाति गुह्यमाख्याति पृच्छति ।  
 भुङ्क्ते भोजयते चैव षड्विध प्रीतिलक्षणम् ॥ 50 ॥  
नोपकारं विना प्रीतिः कथञ्चित्कस्यचिद्भवेत् ।  
उपयाचितदानेन यतो देवा अभीष्टदाः ॥51 ।  
तावत्प्रीतिर्भवेल्लोके यावद् दानं प्रदीयते ।  
वत्सः क्षीरक्षयं दृष्ट्वा परित्यजति मातरम् ॥ 52 ॥  
पश्य दानस्य माहात्म्यं सद्यः प्रत्ययकारकम् ।  
यत्प्रभावादपि द्वेषी मित्रतां याति तत्क्षणात् ॥ 53 ॥  
 पुत्रादपि प्रियतर खलु तेन दानं,  
  मन्ये पशोरपि विवेकविवर्जितस्य ।  
दत्ते खलु नु निखिलं खलु येन दुग्धं  
  नित्यं ददाति महिषी ससुतापि पश्य ॥ 54॥  
किं बहुना -  
 प्रीतिं निरन्तरां कृत्वा दुर्भेद्यां नखमांसवत् ।  
 मूषको वायसश्चैव गतावेकान्तमित्रताम् ॥ 55 ॥  
एवं स मूषकस्तदुपकाररञ्जितस्तथा विश्वस्तो यथा तस्य पक्षमध्ये प्रविष्टस्तेन सह सर्वदैव गोष्ठीं करोति ।  
अथान्यस्मिन्नहनि वायसोऽश्रुपूर्णनयनः समभ्येत्य सगद्गदं तमुवाच - “भद्र हिरण्यक ! विरक्तिः सञ्जाता मे साम्प्रतं देशस्यास्योपरि, तदन्यत्र यास्यामि ।“ हिरण्यक आह - “भद्र! किं विरक्तेः कारणम् ?”  
स आह — “श्रूयताम् ! अत्र देशे महत्यानावृष्टया दुर्भिक्षं सञ्जातम् । दुर्भिक्षत्वाज्जनो बुभुक्षापीडितः कोऽपि बलिमात्रमपि न प्रयच्छति । अपरं, गृहे-गृहे बुभुक्षितजनैर्विहङ्गानां बन्धनाय पाशाः प्रगुणीकृताः सन्ति । अहमप्यायुः शेषतया पाशेन बद्ध उद्धरितोऽस्मि । एतद्विरक्तेः कारणम् । तेनाहं विदेशं चलित इति बाष्पमोक्षं करोमि ।”  
 हिरण्यक आह - “अथ भवान् क्व प्रस्थितः?”  
  स आह - “अस्ति दक्षिणापथे वनगहनमध्ये महासरः । तत्र त्वत्तोऽधिकः परमसुहृत्कूर्मो मन्थरको नाम । स च मे मत्स्यमांसखण्डानि दास्यति । तद्भक्षणात्तेन सह सुभाषितगोष्ठीसुखमनुभवन् सुखेन कालं नयिष्यामि । नाहमत्र विहङ्गानां पाशबन्धनेन क्षयं द्रष्टुमिच्छामि। उक्तञ्च -  
  अनावृष्टिहते देशे सस्ये च प्रलयङ्गते ।  
  धन्यास्तात! न पश्यन्ति देशभङ्गं कुलक्षयम् ॥ 56 ॥  
  कोऽतिभारः समर्थानां किं दूरं व्यवसायिनाम् ? ।  
  को विदेशः सविद्यानां कः परः प्रियवादिनाम् ?॥ 57 ॥  
  विद्वत्त्वञ्च नृपत्वञ्च च नैव तुल्यं कदाचन ।  
  स्वदेशे पूज्यते राजा विद्वान् सर्वत्र पूज्यते” ॥ 58 ॥  
   हिरण्यक आह — ’यद्येवं तदहमपि त्वया सह गमिष्यामि । ममापि महद् दुःखं वर्तते ।“  
वायस आह - “भोः! तव किं दुःखं, तत्कथय ?”  
  हिरण्यक आह - “भोः! बहु वक्तव्यमस्त्यत्र विषये । तत्तत्रैव गत्वा सर्वं सविस्तरं कथयिष्यामि ।“  
वायस आह - “अह तावदाकाशगतिः । तत्कथं भवतो मया सह गमनम् “?  
स आह — “यदि मे प्राणान् रक्षसि, तदा स्वपृष्ठमारोप्य मां तत्र प्रापय, नान्यथा मम गतिरस्ति ।“ तच्छ्रुत्वा सानन्दं वायस आह - “यद्येवं तद्धन्योऽहं यद् भवताऽपि सह तत्र कालं नयामि । अहं सम्पातादिकानष्टावुड्डीनगतिविशेषान् वेद्मि । तत्समारोहय मम पृष्ठम्, येन सुखेन त्वां तत्सरः प्रापयामि ।“  
 हिरण्यक आह - “उड्डीनानां नामानि श्रोतुमिच्छामि ।“  
स आह -  
   “सपातञ्च विपातञ्च महापातं निपातनम् ।  
   वक्रं तिर्यक् तथा चोर्ध्वमष्टमं लघुसंज्ञकम् ॥ 59 ॥  
तच्छ्रुत्वा हिरण्यकस्तत्क्षणादेव तदुपरि समारूढः । सोऽपि शनैः शनैस्तमादाय सम्पातोड्डयनेन प्रस्थितः, क्रमेण तत्सरः प्राप्तः । ततो लघुपतनकं मूषकाधिष्ठितं विलोक्य दूरतोऽपि देशकालविदसामान्यकाकोऽयमिति ज्ञात्वा, सत्वरं मन्थरको जले प्रविष्टः ।  
लघुपतनकोऽपि तीरस्थतरुकोटरे हिरण्यकं मुक्त्वा शाखाग्रमारुह्य तारस्वरेण प्रोवाच -  
“भो मन्थरक ! आगच्छागच्छ, तव मित्रमहं लघुपतनको नाम वायसश्चिरात् सोत्कण्ठः समायातः, तदागत्यालिङ्ग माम् । उक्तञ्च -  
  किं चन्दनैः सकर्पूरैस्तुहिनैः किं च शीतलैः ? ।  
  सर्वे ते मित्रगात्रस्य कलां नार्हन्ति षोडशीम् ॥60 ॥  
तथा च -  
 केनामृतमिदं सृष्टं मित्रमित्यक्षरद्वयम् ।  
  आपदां च परित्राणं शोकसंतापभेषजम्” ॥ 61 ॥  
तच्छ्रुत्वा निपुणतरं परिज्ञाय सत्वरं सलिलान्निष्क्रम्य पुलकिततनुरानन्दाश्रुपूरितनयनो मन्थरकः प्रोवाच - “एह्येहि मित्र ! आलिङ्ग माम् । चिरकालान्मया त्वं न सम्यक् परिज्ञातः । तेनाहं सलिलान्तः प्रविष्टः । उक्तञ्च -  
 यस्य न ज्ञायते वीर्यं न कुलं न विचेष्टितम् ।  
 न तेन सङ्गतिं कुर्यादित्युवाच बृहस्पतिः” ॥ 62 ॥  
एवमुक्ते लघुपतनको वृक्षादवतीर्य तमालङ्गितवान् । अथवा, साध्विदमुच्यते -  
 अमृतस्य प्रवाहैः किं कायक्षालनसम्भवैः ।  
 चिरान्मित्रपरिष्वङ्गो योऽसौ मूल्यविवर्जितः ॥63 ॥  
एवं द्वावपि तौ विहितालिङ्गनौ परस्परं पुलकितशरीरौ वृक्षादधः समुपविष्टौ प्रोचतुरात्मचरित्रवृत्तान्तम् । हिरण्यकोऽपि मन्थरकं प्रणम्य वायसाभ्याशे समुपविष्टः । अथ तं समालोक्य मन्थरको लघुपतनकमाह - “भोः! कोऽयं मूषकः ? कस्मात्त्वया भक्ष्यभूतोऽपि पृष्ठमारोप्यानीतः ? तन्नात्र स्वल्पकारणेन भाव्यम् ।“  
 तच्छ्रुत्वा लघुपतनक आह - “भो ! हिरण्यको नाम मूषकोऽयं । मम सुहृद् द्वितीयमिव जीवितम् । तत्किं बहुना -  
   पर्जन्यस्य यथा धारा यथा च दिवि तारकाः ।  
   सिकतारेणवो यद्वत् सङ्ख्यया परिवर्जिताः ॥ 64 ॥  
   गुणाः संख्यापरित्यक्तास्तद्वदस्य महात्मनः ।  
   परं निर्वेदमापन्नः संप्राप्तोऽयं तवान्तिकम्” ॥ 65 ॥  
मन्थरक आह - “किमस्य वैराग्यकारणम् ?”  
वायस आह - “पृष्टो मया तत्रैव, परमनेनाभिहितं यद्- बहु वक्तव्यमस्ति,
तत्तत्रैव गत्वा कथयिष्यामि इति ममापि न निवेदितम् । तद् भद्र हिरण्यक ! इदानीं निवेद्यतामुभयोरप्यावयोस्तदात्मनो वैराग्यकारणम् ।“  
सोऽब्रवीत् -  
1: (हिरण्यकताम्रचूड - कथा)  
अस्ति दाक्षिणात्ये जनपदे महिलारोप्यं नाम नगरम् । तस्य नातिदूरे मठायतनं भगवतः श्रीमहादेवस्य । तत्र च ताम्रचूडो नाम परिव्राजकः प्रतिवसति स्म । स च नगरे भिक्षाटनं कृत्वा प्राणयात्रां समाचरति ।  
भिक्षाशेषञ्च तत्रैव भिक्षापात्रे निधाय तद्भिक्षापात्रं नागदन्तेऽवलम्ब्य पश्चाद्रात्रौ स्वपिति । प्रत्यूषे च तदन्नं कर्मकराणां दत्त्वा सम्यक् तत्रैव देवतायतने संमार्जनोपलेपनमण्डनादिकं समाज्ञापयति ।  
 अन्यस्मिन्नहनि मम बान्धवैर्निवेदितम् - “स्वामिन् ! मठायतने सिद्धमन्नं मूषकभयात्तत्रैव भिक्षापात्रे निहितं नागदन्तेऽवलम्बितं तिष्ठति सदैव । तद्वयं भक्षयितुं न शक्नुमः । स्वामिनः पुनरगम्यं किमपि नास्ति । तत्किं वृथाटनेनान्यत्र । अद्य तत्र गत्वा यथेच्छं भुञ्जामहे भवत्प्रसादात् “ ।  
 तदाकर्ण्याहं सकलयूथपरिवृत्तस्तत्क्षणादेव तत्र गतः । उत्पत्य च तस्मिन् भिक्षापात्रे समारूढः । तत्र भक्ष्यविशेषाणि सेवकानां दत्त्वा पश्चात्स्वयमेव भक्षयामि । सर्वेषां तृप्तौ जातायां भूयः स्वगृहं गच्छामि । एवं नित्यमेव तदन्नं भक्षयामि । परिव्राजकोऽपि यथाशक्ति रक्षति, परं यदैव निद्रान्तरितो भवति तदाहं तत्रारुह्यात्मकृत्यं करोमि ।  
अथ कदाचित्तेन मम त्रासार्थं महान् यत्नः कृतः । जर्जरवंशोऽपि समानीतः । तेन सुप्तोऽपि मम भयाद्भिक्षापात्रं ताडयति । अहमप्यभक्षितेऽप्यन्ने प्रहारभयादपसर्पामि । एवं तेन सह सकलां रात्रिं विग्रहपरस्य मे कालो व्रजति ।  
 अथान्यस्मिन्नहनि तस्मिन् मठे बृहत्स्फिङ् नामा परिव्राजकस्तस्य सुहृत्तीर्थयात्राप्रसङ्गेन प्राघ्णिकः समायातः । तं दृष्ट्वा प्रत्युत्थानविधिना सम्भाव्य प्रपत्तिपूर्वकमभ्यागतक्रियया नियोजितवान् । ततश्च रात्रावेकत्र कुशसंस्तरे द्वावपि प्रसुप्तौ धर्मकथां कथयितुरमारब्धौ ।  
 अथ बृहत्स्फिक्कथागोष्ठीषु स ताम्रचूडो मूषकत्रासार्थं व्याक्षिप्तमना जर्जरवंशेन भिक्षापात्रं ताडयंस्तस्य शून्यं प्रतिवचनं प्रयच्छति । तन्मयो न किञ्चिदुदाहरति ।  
अथासावभ्यागतः परं कोपमुपागतस्तमुवाच - “भोस्ताम्रचूड ! परिज्ञातस्त्वं सम्यङ् न सृहृत् । तेन मया सह साह्लादं न जल्पसि । तद्रात्रावपि त्वदीयं मठं त्यक्त्वाऽन्यत्र मठे यास्यामि । उक्तञ्च -  
   एह्यागच्छ, समाश्रयासनमिदं, कस्माच्चिराद् दृश्यसे ?  
     का वार्ता, ह्यतिदुर्बलोऽसि, कुशलं, प्रीतोऽस्मि ते दर्शनात् ।  
   एवं ये समुपागतान्प्रणयिनः प्रह्लादयन्त्यादरा  
     त्तेषां युक्तमशङ्कितेन मनसा हर्म्याणि गन्तुं सदा ॥ 66 ॥  
  गृही यत्रागतं दृष्ट्वा दिशो वीक्षते वाप्यधः ।  
  तत्र ये सदने यान्ति ते श्रृङ्गरहिता वृषाः ॥ 67 ॥  
  नाभ्युत्थानक्रिया यत्र नालापा मधुराक्षराः ।  
  गुणदोषकथा नैव तत्र हर्म्ये न गम्यते ॥68 ॥  
तदेकमठप्राप्त्यापि त्वं गर्विंतस्त्यक्तसुहृत्स्नेहो नैतद्वेत्सि यत्त्वया मठाश्रयव्याजेन नरकोपार्जनं कृतम् ।  
उक्तञ्च -  
  नरकाय मतिस्ते चेत्पौरोहित्यं समाचर ।  
  वर्षं यावत्किमन्येन मठचिन्तां दिनत्रयम् ॥ 69 ॥  
तन्मूर्ख ! शोचितव्येऽप्यर्थे त्वं गर्वितः । तदहं त्वदीयं मठं परित्यज्य यास्यामि ।“  
 अथ तच्छ्रुत्वा भयत्रस्तमनास्ताम्रचूडस्तमुवाच - भो भगवन् ! मैवं वद । न त्वत्समोऽन्यो मम सुहृत्कश्चिदस्ति ; परं तच्छ्रूयतां गोष्ठीशथिल्यकारणम् ।  
एष दुरात्मा मूषकः प्रोन्नतस्थाने धृतमपि भिक्षापात्रमुत्प्लुत्यारोहति, भिक्षाशेषं च तत्रस्थं भक्षयति । तदभावादेव मठे मार्जनक्रियापि न भवति । तन्मूषकत्रासार्थमेतेन वंशेन भिक्षापात्रं मुहुर्मुहुस्ताडयामि, नान्यत्कारणमिति ।  
अपरमेतत्कुतूहलं पश्यास्य दुरात्मनो यन्मार्जारमर्कटा दयोऽपि तिरस्कृता अस्योत्पतनेन ।" बृहत्स्फिगाह - “अथ ज्ञायते तस्य बिलं कस्मिश्चित्प्रदेशे?”  
ताम्रचूड आह - “भगवन्! न वेद्मि सम्यक् ।“  
स आह - “नूनं निधानस्योपरि तस्य बिलम् । निधानोष्मणा निश्चितं प्रकूर्दतेऽसौ । उक्तञ्च -  
  ऊष्मापि वित्तजो वृद्धिं तेजो नयति देहिनाम् ।  
  किं पुनस्तस्य सम्भोगस्त्यागकर्मसमन्वितः ॥70 ॥  
तथा च -  
नाकस्माच्छाण्डिली मातर्विक्रीणाति तिलैस्तिलान् ।  
लुञ्चितानितरैर्येन हेतुरत्र भविष्यति” ॥ 71 ॥  
ताम्रचूड आह - “कथमेतत् ?” स आह -

2 : (तिलचूर्णविक्रय - कथा)

एकदाहं कस्मिश्चित्स्थाने प्रावृट्काले व्रतग्रहणनिमित्तं कञ्चिद् ब्राह्मणं वासार्थं प्रार्थितवान् । ततश्च तद्वचनात्तेनापि शुश्रूषितः सुखेन देवार्चनपरस्तिष्ठामि ।  
अथान्यस्मिन्नहनि प्रत्यूषे प्रबुद्धोऽहं ब्राह्मणब्राह्मणीसंवादे दत्तावधानः श्रृणोमि । तत्र ब्राह्मण आह — “ब्राह्मणि ! प्रभाते दक्षिणायन संक्रान्तिरनन्तदानफलदा भविष्यति । तदहं प्रतिग्रहार्थं ग्रामान्तरं यास्यामि ।  
त्वया ब्राह्मणस्यैकस्य भगवतः सूर्यस्योद्देशेन किञ्चिद्भोजनं दातव्यम्” इति । अथ तच्छ्रुत्वा ब्राह्मणी पुरुषतरवचनैस्तं भर्त्सयमाना प्राह - “कुतस्ते दारिद्रयोपहतस्य भोजनप्राप्तिः ?  
तत्किं न लज्जसे एव ब्रुवाणः? अपि च न मया तव हस्तलग्नया क्वचिदपि लब्धं सुखं, न मिष्ठान्नस्यास्वादनं, न च हस्तपादकण्ठादिभूषणम् ।“  
 तच्छ्रुत्वा भयत्रस्तोऽपि विप्रो मन्दं मन्दं प्राह - “ब्राह्मणि! नैतद्युज्यते वक्तुम् ।  
उक्तञ्च -  
  ग्रासादपि तदर्थं च कस्मान्नो दीयतेऽर्थिषु ।  
  इच्छानुरूपो विभवः कदा कस्य भविष्यति ? ॥ 72 ॥  
  ईश्वरा भूरि दानेन यल्लभन्ते फलं किल ।  
  दरिद्रस्तच्च काकिण्या प्राप्नुयादिति नः श्रुतम् ॥ 73 ॥  
  दाता लघुरपि सेव्यो भवति न कृपणो महानपि समृद्धया ।  
  कूपोऽन्तःस्वादुजलः प्रीत्यै लोकस्य न समुद्रः ॥ 74 ॥  
तथा च -  
अकृतत्यागमहिम्ना मिथ्या किं राजराजशब्देन ? ।  
गोप्तारं न निधीनां कथयन्ति महेश्वरं विबुधाः ॥ 75 ॥  
अपि च -  
सदा दानपरिक्षीणः शस्त एव करीश्वरः ।  
अदानः पीनगात्रोऽपि निन्द्य एव हि गर्दभः ॥ 76 ॥  
सुशीतोऽपि सुवृत्तोऽपि यात्यदानादधो घटः ।  
पुनः कुब्जापि काणापि दानादुपरि कर्करी ॥ 77 ॥  
यच्छञ्जलमपि जलदो वल्लभतामेति सकललोकस्य ।  
नित्यं प्रसारितकरो मित्रोऽपि न वीक्षितुं शक्यः ॥ 78 ॥  
एवं ज्ञात्वा दारिद्रयाभिभूतैरपि स्वल्पात्स्वल्पतरं काले पात्रे च देयम् ।  
उक्तञ्च -  
सत्पात्रे महती श्रद्धा देशे काले यथोचिते ।  
यद्दीयते विवेकज्ञैस्तदनन्त्याय कल्पते ॥ 79 ॥  
तथा च - -  
अतितृष्णा न कर्तव्या तृष्णां नैव परित्यजेत् ।  
अतितृष्णाभिभूतस्य शिखा भवति मस्तके” ॥80 ॥  
 ब्राह्मण्याह - “कथमेतत्” ? स आह -

                3 : (शबरशूकर-कथा)

अस्ति कस्मिश्चिद्वनोद्देशे कश्चित्पुलिन्दः । स च पापर्द्धि कर्तुं वनं प्रति प्रस्थितः । अथ तेन प्रसर्पता महान् अञ्जनपर्वतशिखराकारः क्रोडः समासादितः । तं दृष्ट्वा कर्णान्ताकृष्टनिशिताकृष्टसायकेन समाहतः ।  
अथ शूकरेणापि कोपाविष्टेन चेतसा बालेन्दुद्यतिना दंष्ट्राग्रेण पाटितोदरः पुलिन्दो गतासुर्भूतलेऽपतत् ।  
अथ लुब्धकं व्यापाद्य शूकरोऽपि शरप्रहारवेदनया पञ्चत्वं गतः ।  
एतस्मिन्नन्तरे कश्चिदासन्नमृत्युः श्रृगालो निराहारतया पीडित परिभ्रमंस्तं प्रदेशमाजगाम ।  
यावद्वराहपुलिन्दौ द्वावपि पश्यति तावत्प्रहृष्टो व्यचिन्तयत् - भोः ! सानुकूलो मे विधिः, तेनैवैतदचिन्तितं भोजनमुपस्थितम् ।  
अथवा साध्विदमुच्यते -  
  अकृतेऽप्युद्यमे पुंसामन्यजन्मकृतं फलम् ।  
  शुभाशुभं समभ्येति विधिना संनियोजितम् ॥ 81 ॥  
तथा च -  
यस्मिन् देशे च काले च वयसा यादृशेन च ।  
कृतं शुभाशुभं कर्म तत्तथा तेन भुज्यते ॥ 82 ॥  
तदहं तथा भक्षयामि यथा बहुन्यहानि मे प्राणयात्रा भवति । तत्तावदेनं स्नायुपाशं धनुष्कोटिगतं भक्षयामि । उक्तञ्च -  
 शनैः शनैश्च भोक्तव्यं स्वयं वित्तमुपार्जितम् ।  
 रसायनमिव प्राज्ञैर्हेलया न कदाचन ॥ 83 ॥  
इत्येवं मनसा निश्चित्य चापचटितां कोटिं मुखमध्ये प्रक्षिप्य स्नायुं भक्षयितुं प्रवृत्तः । ततश्च त्रुटिते पाशे तालुदेशं विदार्य चापकोटिर्मस्तकमध्येन शिखावन्निष्क्रान्ता । सोऽपि तद्वेदनया तत्क्षणान्मृतः । अतोऽहं ब्रीवीमि - “अति तृष्णा न कर्तव्या” इति ।-  
                ( ब्राह्मण्यास्तिलदिक्रय-कथा )  
  स पुनरप्याह-“ब्राह्मणि! न श्रुतं भवत्या -  
  आयुः कर्म वित्तं च विद्या निधनमेव च ।  
  पञ्चैतानि हि सृज्यन्ते गर्भस्थस्यैवं देहिनः ॥84 ॥  
अथैवं सा तेन प्रबोधिता ब्राह्मण्याह - “यद्येवं तदस्ति मे गृहे स्तोकस्तिलराशिः । ततस्तिलाल्लुञ्चित्वा तिलचूर्णेन ब्राह्मणं भोजयिष्यामि” इति ।  
ततस्तद्वचनं श्रुत्वा ब्राह्मणो ग्रामं गतः । सापि तांस्तिलानुष्णोदकेन संमर्द्य लुञ्चित्वा सूर्यातपे दत्तवती । अत्रान्तरे तस्या गृहकर्मव्यग्रायास्तिलानां मध्ये कश्चित्सारमेयो मूत्रोत्सर्गं चकार । तं दृष्ट्वा सा चिन्तितवती - “अहो नैपुण्यं पश्य पराङ्मुखीभूतस्य विधेः, यदेते तिला अभोज्याः कृताः । तदहमेतान्समादाय कस्यचिद् गृहं गत्वा लुञ्चितैरलुञ्चितानानयामि । सर्वोऽपि जनोऽनेन विधिना प्रदास्यति” इति ।  
अथ यस्मिन् गृहेऽहं भिक्षार्थं प्रविष्टस्तत्र गृहे सापि तिलानादाय प्रविष्टा विक्रयं कर्तुम् । आह च - “गृह्णातु कश्चिदल्लुञ्चितैर्लुञ्चितांस्तिलान् ।“  
अथ तद्गृहगृहिणी प्रहृष्टा यावदलुञ्चितैर्लुञ्चितान् गृह्णाति, तावदस्याः पुत्रेण कामन्दकीयशास्त्रं दृष्ट्वा व्याहृतम् - “मातः! अग्राह्याः खल्विमे तिलाः । नास्या अलुञ्चितैर्लुञ्चिता ग्राह्याः । कारणं किञ्चिद् भविष्यति; येनैषालुञ्चितैर्लुञ्चितान् प्रयच्छति।“  
 तच्छ्रुत्वा तया परित्यक्तास्ते तिलाः । अतोऽहं ब्रवीमि—“नाकस्माच्छाण्डिलीमातः” इति ।  
  एतदुक्त्वा स भूयोऽपि प्राह - “अथ ज्ञायते तस्य क्रमणमार्गः ?”  
ताम्रचूड आह - “भगवन्! ज्ञायते,यत एकाकी न समागच्छति । किन्त्वसंख्ययूथपरिवृतः पश्यतो मे परिभ्रमन्नितस्ततः सर्वजनेन सहागच्छति, याति च ।“  
 अभ्यागत आह - -“अस्ति किञ्चित्खनित्रकम् ?”  
स आह - बाढम्; अस्त्येषा सर्वलोहमयी सुहस्तिका।“  
  अभ्यागत आह - “तर्हि प्रत्यूषे त्वया मया सह स्थातव्यम्, येन द्वावपि जनचरणामलिनायां भूमौ तत्पदानुसारेण गच्छावः ।“  
 मयाऽपि तद्वचनमाकर्ण्य चिन्तितम् - अहो, विनष्टोऽस्मि; यतोऽस्य साभिप्रायवचांसि श्रूयन्ते । नूनं यथा निधानं ज्ञातं,     तथा दुर्गमप्यस्माकं ज्ञास्यति । एतदस्याभिप्रायादेव ज्ञायते ।  
उक्तञ्च -  
सकृदपि दृष्ट्वा पुरुषं विबुधा जानन्ति सारतां तस्य ।  
हस्ततुलयाऽपि निपुणाः पलप्रमाणं विजानन्ति ॥ 85 ॥  
वाञ्छैव सूचयति पूर्वतरं भविष्यत,  
पुंसां यदन्यतनुजं त्वशभं शुभं वा ।  
विज्ञायते शिशुरजातकलापचिह्नः,  
प्रत्युद्गतैरपसरन् सरसः कलापी । 86 ॥  
ततोऽहं भयत्रस्तमनाः सपरिवारो दुर्गमार्गं परित्याज्यान्यमार्गेण गन्तुं प्रवृत्तः । ततः सपरिजनो यावदग्रतो गच्छामि तावत्सम्मुखीनो बृहत्कायो मार्जारः समायाति । स मूषकवृन्दमवलोक्य तन्मध्ये सहसोत्पपात ।  
 अथ ते मूषका मां कुमार्गगामिनमवलोक्य गर्हयन्तो, हतशेषारुधिरप्लावितवसुन्धरास्तमेव दुर्ग प्रविष्टाः । अथवा साध्विदमुच्यते
-  
छित्त्वा पाशमपास्य कूटरचनां भङ्क्त्वा बलाद्वागुरां  
  पर्यन्ताग्निशिखाकलापजटिलान्निर्गत्य दूरं वनात् ।  
 व्याधानां शरगोचरादपि जवेनोत्पत्य धावन्मृगः  
  कूपान्तः पतितः करोतु विधुरे किं वा विधौ पौरुषम् ? ॥ 87 ॥  
अथाहमेकोऽन्यत्र गतः; शेषा मूढतया तत्रैव दुर्गे प्रविष्टाः । अत्रान्तरे स दुष्टपरिव्राजको रुधिरबिन्दुचर्चितां भूमिमवलोक्य तेनैव मार्गेण दुर्गमुपगतः। ततश्च सुहस्तिकया खनितुमारब्धः ।  
 अथ तेन खनता प्राप्तं तन्निधानं यस्योपरि सदैवाहं कृतवसति;यस्योष्मणा महादुर्गमपि गच्छामि । ततो हृष्टमनास्ताम्रचूडमिदमूचेऽभ्यागतः - “भो भगवन्! इदानीं स्वपिहि निःशङ्कः । अस्योष्मणा मूषकस्ते जागरणं सम्पादयति ।“ एवमुक्त्वा तन्निधानमादाय मठाभिमुखं प्रस्थितौ द्वावपि ।  
 अहमपि यावन्निधानरहितं स्थानमागच्छामि, तावदरमणीयमुद्वेगकारकं तत्स्थानं वीक्षितुमपि न शक्नोमि ।        अचिन्त्यं च - “किं करोमि,क्व गच्छामि , कथं मे स्यान्मनसः प्रशान्तिः ?”  
 एवं चिन्तयतो मे महाकष्टेन स दिवसो व्यतिक्रान्तः । अथास्तमितेऽर्के सोद्वेगो निरुत्साहस्तस्मिन्मठे सपरिवारः प्रविष्टः ।  
  अथास्मत्परिग्रहशब्दमाकर्ण्य ताम्रचूडोऽपि भूयो भिक्षापात्रं जर्जरवंशेन ताडयितुं प्रवृत्तः ।  
  अथासावभ्यागतः प्राह-“सखे! किमद्यापि निःशंको न निद्रां गच्छसि?”  
स आह-“भगवन्! भूयोऽपि समायातः सपरिवारः स दुष्टात्मा मूषकः! तद्भयाज्जर्जरवंशेन भिक्षापात्रं ताडयामि।“  
ततो विहस्याभ्यागतः प्राह –“सखे! मा भैषीः।  
वित्तेन सह गतोऽस्य कूर्दनोत्साहः।  
सर्वेषामापि जन्तूनामियमेव स्थितः । उक्तञ्च—  
यदुत्साही सदा मर्त्यः पराभवति यज्जनान् ।   
   यदुद्धतं वदेद्वाक्यं तत्सर्वं वित्तजं बलम्॥88\।\।  
 अथाऽहं तच्छ्रुत्वा कोपाविष्टो भिक्षापात्रमुद्दिश्य विशेषादुत्कूर्दितोऽप्राप्त एव भूमौ निपतितः। तच्छ्रूत्वासौ मे शत्रुर्विहस्य ताम्रचूडमुवाच—“भोः! पश्य कौतूहलम्।  
 उक्तञ्च-  
अर्थेन बलवान्सर्वोऽप्यर्थयुक्तश्च पण्डितः।  
   पश्यैनं मूषकं व्यर्थं स्वजातेः समतां गतम्॥89॥   
 तत्स्वपिहि त्वं गतशङ्कः। यदस्योत्पतनकारणं तदावयोर्हस्तगतं जातम्। अथवा साध्विदमुच्यते-  
दंष्ट्राविरहितः सर्पो मदहीनो यथा गजः।  
   तथार्थेन विहीनोऽत्र पुरुषो नामधारकः॥“90\।\।  
 तच्छ्रुत्वाहं मनसा विचिन्तितवान् –अहो,सत्यमाह ममैष शत्रुः। यतो ममाङ्गुलिमात्रमपि कूर्दनशक्तिर्नास्ति,तद्धिगर्थहीनस्य पुरुषस्य जीवितम्! उक्तञ्च -  
 अर्थेन च विहीनस्य पुरुषस्याल्पमेधसः।  
 उच्छिद्यन्ते क्रियाः सर्वा ग्रीष्मे कुसरितो यथा।91॥  
 यथा काकयवाः प्रोक्ता यथारण्यभवास्तिलाः।  
 नाममात्रा न सिद्धयै स्युर्धनहीनास्तथा नराः॥92॥  
  सन्तोऽपि नहि राजन्ते दरिद्रस्येतरे गुणाः ।  
 आदित्य इव भूतानां श्रीर्गुणानां प्रकाशिनी ॥ 93 ॥  
 न तथा बाध्यते लोके प्रकृत्या निर्धनो जनः ।  
 यथा द्रव्याणि सम्प्राप्य तैर्विहीनःसुखे स्थितः ॥ 94 ॥  
 शुष्कस्य कीटखातस्य वह्निदग्घस्य सर्वतः ।  
 तरोरप्यूषरस्थस्य वरं जन्म न चार्थिनः ॥ 95 ॥  
 शङ्कनीया हि सर्वत्र निष्प्रतापा दरिद्रता ।  
 उपकर्तुमपि प्राप्तं निःस्वं सन्त्यज्य गच्छति ॥ 96 ॥  
उन्नम्योन्नम्य तत्रैव निर्धनानां मनोरथाः ।  
हृदयेष्वेव लीयन्ते विधवास्त्रीस्तनाविव ॥ 97 ॥  
व्यक्तेऽपि वासरे नित्यं दौर्गत्यतमसावृतः ।  
अग्रतोऽपि स्थितो यत्नान्न केनापीह दृश्यते ॥ 98 ॥  
एवं विलप्याहं भग्नोत्साहस्तन्निधानं गण्डोपधानीकृतं दृष्ट्वा स्वं दुर्गं प्रभाते गतः ।  
ततश्च मद्भृत्याः प्रभाते गच्छन्तो मिथो जल्पन्ति -  
अहो, असमर्थोऽप्यमुदरपूरणेऽस्माकम् ।  
केवलमस्य पृष्ठलग्नानां बिडालादिभ्यो विपत्तयः।  
तत्किमनेनाराधितेन ? उक्तञ्च -  
यत्सकाशान्न लाभः स्यात्केवलाः स्युर्विपत्तयः ।  
स स्वामी दूरतस्त्याज्यो विशेषादनुजीविभिः ॥“ 99 ॥  
एवं तेषां वचांसि मार्गे श्रृण्वन् स्वदुर्गं प्रविष्टोऽहम् । यावन्निर्धन्त्वात्तपरिजनमध्यात् कश्चिदपि मम न संमुखेऽभ्येति, तावन्मया चिन्तितम् - अहो,धिगियं दरिद्रता ।  
अथवासाध्विदमुच्यते -  
मृतो दरिद्रः पुरुषो मृतं मैथुनमप्रजम् ।

मृतमश्रोत्रियं श्राद्धं मृतो यज्ञस्त्वदक्षिणः ॥“100 ॥  
एवं मे चिन्तयतस्ते भृत्या मम शत्रूणां सेवका जाताः । ते च मामेकाकिनं दृष्ट्वा बिडम्बनां कुर्वन्ति ।  
अथ मयैकाकिना योगनिद्रां गतेन भूयो विचिन्तितम् -  
“यत्तस्य कुतपस्विनः समाश्रयं गत्वा तद्गण्डोपधानवर्त्तिकृतां वित्तपेटां शनैः शनैर्विदार्य तस्य निद्रावशङ्गतस्य स्वदुर्गे तद्वित्तमानयामि,  
येन भूयोऽपि मे वित्तप्रभावेणाधिपत्त्यं पूर्ववद्भविष्यति । उक्तञ्च -  
व्यथयन्ति परं चेतो मनोरथशतैर्जनाः ।  
नानुष्ठानैर्धनैर्हीनाः कुलजा विधवा इव ॥ 101 ॥  
दौर्गत्यं देहिनां दुःखमपमानकरं वरम् ।  
येन स्वैरपि मन्यन्ते जीवन्तोऽपि मृता इव ॥ 102 ॥  
दैन्यस्य पात्रतामेति पराभूतेः परं पदम् ।  
विपदामाश्रयः शश्वद् दौर्गत्यकलुषीकृतः ॥ 103 ॥  
लज्जन्ते बान्धवास्तेन संबन्धं गोपयन्ति च ।  
मित्राण्यमित्रतां यान्ति यस्य न स्युः कपर्दकाः ॥ 104 ॥  
मूर्त्तं लाघवमेवैतदपायानामिदं गृहम् ।  
पर्यायो मरणस्यायं निर्धनत्वं शरीरिणाम् ॥ 105 ॥  
अजाधूलिरिव त्रस्तैर्मार्जनीरेणुवज्जनैः ।  
दीपखट्वोत्थछायेव त्यज्यते निर्धनो जनः॥ 106 ॥  
शौचावशिष्टयाऽप्यस्ति किञ्चित्कार्यं क्वचिन्मृदा ।  
निर्धनेन जनेनैव न तु किञ्चित्प्रयोजनम् ॥ 107 ॥  
अधनो दातुकामोऽपि सम्प्राप्तो धनिनां गृहम् ।  
मन्यते याचकोऽयं धिग्दारिद्रयं खलु देहिनाम् ॥ 108 ॥  
अतो वित्तापहारं विदधतो यदि मे मृत्युः स्यात्तथापि शोभनम् ।  
उक्तञ्च -  
स्ववित्तहरणं दृष्ट्वा यो हि रक्षत्यसून्नरः ।  
पितरोऽपि न गृह्णन्ति तद्दत्तं सलिलाञ्जलिम् ॥ 109 ॥  
तथा च -  
  गवार्थे ब्राह्मणार्थे च स्त्रीवित्तहरणे तथा ।  
  प्राणांस्त्यजति यो युद्धे तस्य लोकाः सनातनाः ॥ 110 ॥  
एवं निश्चित्य रात्रौ तत्र गत्वा निद्रावशमुपागतस्य पेटायां मया यावन्मना छिद्रं कृतं तावत्प्रबुद्धो दुष्टतापसः ।  
ततश्च जर्जरवंशप्रहारेण शिरसि ताडितः कथञ्चिदायुषः सावशेषतया निर्गतोऽहं न मृतश्च। उक्तञ्च -  
 प्राप्तव्यमर्थं लभते मनुष्यो, देवोऽपि तं लङ्घयितुं न शक्तः ।  
 तस्मान्न शोचामि न विस्मयो मे, यदस्यदीयं न हि तत्परेषाम् ॥ 111॥  
काककूर्मौ पृच्छतः - “कथमेतत्” ? हिरण्यक आह -

4 : (वणिक्पुत्र - कथा)

अस्ति कस्मिंश्चिन्नगरे सागरदत्तो नाम वणिक् । तत्सूनुना रूपकशतेन विक्रीयमाणः पुस्तकं गृहीतः । तस्मिंश्च लिखितमस्ति -  
प्राप्तव्यमर्थं लभते मनुष्यो, देवोऽपि तं लङ्घयितुं न शक्तः ।  
तस्मान्न शोचामि न विस्मयो मे, यदस्मदीयं न हि तत्परेषाम् ॥112॥  
तद् दृष्ट्वा सागरदत्तेन तनुजः पृष्टः - पुत्र! कियता मूल्येनैष ग्रन्थो गृहीतः?”।  
सोऽब्रवीत् - “रूपकशत्तेन?।“  
तच्छ्रुत्वा सागरदत्तोऽब्रवीत् - “धिङ्मूर्ख! त्वं लिखितैकश्लोकं रूपकशतेन यद्गृह्णासि, एतया बुद्धया कथं द्रव्योपार्जनं करिष्यसि ? तदद्यप्रभृति त्वया मे गृहे न प्रवेष्टव्यम् ।“ एवं निर्भर्त्स्य गृहान्निःसारितः।  
 स च तेन निवदेन विप्रकृष्टं देशान्तरं गत्वा किमपि नगरमासाद्यावस्थितः ।  
अथ कतिपयदिवसैस्तन्नगरनिवासिना केनचिदसौ पृष्टः - “कुतो भवानागतः? किं नामधेयो वा? इति ।  
 असावब्रवीत् - “प्राप्तव्यमर्थं लभते मनुष्यः ।“  
अथान्येनापि पृष्टेनानेन तथैवोत्तरं दत्तम् । एवं यः कश्चित्पृछति तस्येदमेवोत्तरं ददाति। एवञ्च तस्य नगरस्य मध्ये “प्राप्तव्यमर्थ” इति प्रसिद्धं नाम जातम् । अथ राजकन्या चन्द्रवती नामाभिनवरूपयौवनसम्पन्ना सखीद्वितीयैकस्मिन्महोत्सवदिवसे नगरं निरीक्षमाणास्ति । तत्रैव च कश्चिद्राजपुत्रोऽतीवरूपसम्पन्नो मनोरमश्च कथमपि तस्या दृष्टिगोचरं गतः । तद्दर्शनसमकालमेव कुसुमबाणहतया तथा निजसख्यभिहिता - “सखि! यथा किलानेन समागमो भवति, तथाद्य त्वया यतितव्यम् ।“  
  एवं च श्रुत्वा सा सखी तत्सकाशं गत्वा शीघ्रमब्रवीत् - यत्—“अहं चन्द्रवत्या तवान्तिकं प्रेषिता भणितञ्च त्वां प्रति तया यन्मम त्वद्दर्शनान्मनोभवेन पश्चिमावस्था कृता । तद्यपि शीघ्रमेव मदन्तिके न समेष्यसि, तदा मे मरण शरणम्” इति।  
तच्छ्रुत्वा तेनाभिहितम् - “रात्रौ सौधावलम्बितया दृढवरत्रया त्वया तत्रारोढव्यम् ।“  
 सोऽब्रवीत् - “यद्येवं निश्चयो भवत्यास्तदहमेवं करिष्यामि ।“  
 इति निश्चित्य सखी चन्द्रवतीसकाशं गता ।  
 अथागतायां रजन्यां स राजपुत्रः स्वचेतसा व्यचिन्तयत् - अहो, महदकृत्यमेतत् । उक्तञ्च -  
   गुरोः सुतां मित्रभार्यां स्वामिसेवकगेहिनीम् ।  
   यो गच्छति पुमाल्ँलोके तमाहुर्ब्रह्मघातिनम् ॥ 113 ॥

अपरञ्च -

अयशः प्राप्यते येन येन चाप्यगतिर्भवेत्।  
  स्वार्थाच्च भ्रश्यते येन तत्कर्म न समाचरेत् ॥ 114 ॥  
इति सम्यग्विचार्य तत्सकाशं न जगाम ।  
अथ प्राप्तव्यमर्थः पर्यटन् धवलगृहपार्श्वे रात्रावलम्बितवरत्रां दृष्ट्वा कौतुकाविष्टहृदयस्तामालम्ब्याधिरूढः । तथा च राजपुत्र्या “स एवायम्” इत्याश्वस्तचित्तया स्नानखादनपानाच्छादनादिना संमान्य तेन सह शयनतलमाश्रितया तदङ्गसंस्पर्शसंजातहर्षरोमाञ्चितगात्रयोक्तम्—“युष्मद् दर्शनमात्रानुरक्तया मयात्मा प्रदत्तोऽयम् । त्वद्वर्जमन्यो भर्त्ता मनस्यपि मे न भविष्यति इति । तत्कस्मान्मया सह न ब्रवीषि ?”।  
 सोऽब्रवीत् - “प्राप्तव्यमर्थं लभते मनुष्यः ।“ इत्युक्ते तया अन्योऽयमिति मत्वा धवलगृहादुत्तार्य मुक्तः । स तु    खण्डदेवकुले गत्वा सुप्तः ।  
अथ तत्र कयाचित्स्वैरिण्या दत्तसङ्केतको यावद्दण्डपाशिकः प्राप्तस्तावदसौ पूर्वसुप्तस्तेन दृष्टो, रहस्यसंरक्षणार्थमभिहितश्च - “को भवान्?”  
 सोऽब्रवीत्—“प्राप्तव्यमर्थं लभते मनुष्यः” इति।  
   तत्छ्रुत्वा दण्डपाशिकेनाभिहितं यत् - शून्यं देवगृहमिदं, तदत्र मदीयस्थाने गत्वा स्वपिहि ।“  
तथा प्रतिपद्य स मतिविपर्यासादन्यशयने सुप्तः ।  
अथ तस्यारक्षकस्य कन्या विनयवती नाम रूपयौवनसम्पन्ना कस्यापि पुरुषस्यानुरक्ता सङ्केतं दत्त्वा तत्र शयने सुप्तासीत्।  
अथ सा तमायान्तं दृष्ट्वा “स एवायमस्मद्वल्लभः” इति रात्रौ घनतरान्धकारव्यामोहितोत्थाय भोजनाच्छादनादिक्रियां कारयित्वा गान्धर्वविवाहेनात्मानं विवाहयित्वा तेन समं शयने स्थिता विकसितवदनकमला तमाह - “किमद्यापि मया सह विश्रब्धं भवान्न ब्रवीति ?”।  
 सोऽब्रवीत् - “प्राप्तव्यमर्थं लभते मनुष्यः ।“ इति श्रुत्वा तया चिन्तितं यत् - कार्यमसमीक्षितं क्रियते तस्येदृक् फलविपाको भवति” इति । एवं विमृश्य सविषादया तया निःसारितोऽसौ ।  
 स च यावद्वीथीमार्गेण गच्छति, तावदन्यविषयवालसी वरकीर्तिर्नाम वरो महता वाद्यशब्देनागच्छति । प्राप्तव्यमर्थोऽपि तैः सह गन्तुमारब्धवान् ।  
अथ यावत्प्रत्यासन्ने लग्नसमये राजमार्गासन्नश्रेष्ठिद्वारे रचितवेदिकायां कृकौतुकमङ्गलवेशा वणिक्सुता तिष्ठति,  
तावन्मदमत्तो हस्त्यारोहकं हत्वा प्रणश्यज्जनकोलाहलेन लोकमाकुलयंस्तमेवोद्देशं प्राप्तः ।  
तं च दृष्ट्वा सर्वे वरानुयायिनो वरेण सह प्रणश्य दिशो जग्मुः ।  
अथास्मिन्नवसरे भयतरल्लोचनामेकाकिनीं कन्यामवलोक्य “मा भैषीः, अहं परित्राता” इति सुधीरं स्थिरीकृत्य दक्षिणपाणौ सङ्गृह्य महासाहसिकतया प्राप्तव्यमर्थः परुषवाक्यैर्हस्तिनं निभर्त्सितवान्।  
 ततः कथमपि दैवयोगादपयाते हस्तिनि यावत्ससुहृद्बान्धवो वरकीर्तिरविक्रान्ते लग्नसमये समागच्छति तावद्वधूरन्येन हस्ते गृहीता तिष्ठति। तद्दृष्ट्वा वरकीर्तिनाऽभिहितम्—भोः श्वसुरः! विरुद्धमिदं त्वयानुष्ठितं यन्मह्यं प्रदाय कन्यान्यस्मै प्रदत्ता” इति ।  
सोऽब्रवीत् - “भोः! अहमपि हस्तिभयपलायितो भवद्भिः सहायातो, न जाने किमिदं वृत्तम् ।“ इत्यभिधाय दुहितरं प्रष्टुमारब्धवान्—“वत्से! न त्वया सुन्दरं कृतम्, तत्कथ्यतां कोऽयं वृत्तान्तः ?”  
साऽब्रवीत् - “यदहमनेन प्राणसंशयाद्रक्षिता, तदेनं मुक्त्वा मम जीवन्त्या नान्यः पाणिं ग्रहीष्यति” इति ।  
 अनेन वार्ताव्यतिकरेण रजनी व्युष्टा ।  
अथ प्रातस्तत्र सञ्जाते महाजनसमवाये तं वार्ताव्यतिकरं श्रुत्वा राजदुहिता तमुद्देशमागता । कर्णपरम्परया श्रुत्वा दण्डपाशिकसुतापि तत्रैवागता ।  
अथ तं महाजनसमवायं श्रुत्वा राजापि तत्रैवाजगाम, प्राप्तव्यमर्थ प्राह च - “भोः! विश्रब्धं कथय, कीदृशोऽसौ वृत्तान्तः ?”  
 अथ सोषऽब्रवीत् - “प्राप्तव्यमर्थं लभते मनुष्यः”ह्रति।  
   राजकन्या स्मृत्वा प्राह—“देवोऽपि तं लङ्घयितुं न शक्तः” इति ।

  ततो दण्डपाशिकसुताऽब्रवीत् - “तस्मान्न शोचामि न विस्मयो मे” इति ।  
तमखिललोकवृत्तान्तमाकर्ण्य वणिक्सुताऽब्रवीत् - “यदस्मदीयं न हि तत्परेषाम्' इति ।  
 अभयदानं दत्वा राजा पृथक्-पृथग्वृत्तान्ताञ्ज्ञात्वाऽवगततत्त्वस्तस्मै प्राप्तव्यमर्थाय स्वदुहितरं सबहुमानं ग्रामसहस्रेण समं सर्वालङ्कारपरिवारयुतां दत्वा, “त्वं मे पुत्रोऽसि” इति नगरविदितं तं यौवराज्येऽभिषिक्तवान् । दण्डपाशिकेनापि स्वदुहिता स्वशक्त्या वस्त्रदानादिना सम्भाव्य प्राप्तव्यार्थाय प्रदत्ता ।  
अथ प्राप्तव्यमर्थेनापि स्वीयपितृमातरौ समस्तकुटुम्बावृतौ तस्मिन्नगरे संमानपुरःसरं समानीतौ । अथ सोऽपि स्वगोत्रेण सह विविधभोगानुपभुञ्जानः सुखेनावस्थितः ।  
 अतोऽहं ब्रवीमि - “प्राप्तव्यमर्थं लभते मनुष्यः” इति ।  
  तदेत्सकलं सुख-दुःखमनुभूय परं विषादमुपागतोऽनेन मित्रेण त्वत्सकाशमानीतः । तदेतन्मे वैराग्यकारणम् ।“  
मन्थरक आह - “भद्र! भवति सुहृदयमसन्दिग्धं, यत् क्षुत्क्षामोऽपि शत्रुभूतं त्वां भक्ष्यस्थाने स्थितमेवं पृष्ठमारोप्यानयति, न मार्गेऽपि भक्षयति ।  
उक्तञ्च यतः -  
 विकारं याति नो चित्तं वित्ते यस्य कदाचन ।  
 मित्रं स्यात्सर्वकाले च कारयेन्मित्रमुत्तमम् ॥ 115 ॥  
 विद्वद्भिः सुहृदामत्र चिह्नैरेतैरसंशयम् ।  
 परीक्षाकरणं प्रोक्तं होमाग्नेरिव पण्डितैः ॥ 116 ॥  
तथा च -  
 आपत्काले तु सम्प्राप्ते यन्मित्रं मित्रमेव तत् ।  
 वृद्धिकाले तु संप्राप्ते दुर्जनोऽपि सुहृद्भवेत् ॥ 117 ॥  
तन्ममाप्यद्यास्य विषये विश्वासः समुत्पन्नो, यतो नीतिविरुद्धेयं मैत्री मांसाशिभिर्वायसैः सह जलचराणाम् । अथवा साध्विदमुच्यते -  
 मित्रं कोऽपि न कस्यापि नितान्तं न च वैरकृत् ।  
 दृश्यते मित्रविध्यवस्तात्कार्याद् वैरी परीक्षितः ॥ 118 ॥  
तत्स्वागतं भवतः । स्वगृहवदास्यतामत्र सरस्तीरे । यच्च वित्तनाशो विदेशवासश्च ते सञ्जातस्तत्र विषये सन्तापो न कर्त्तव्यः । उक्तञ्च -  
 अभ्रच्छाया खलप्रीतिः सिद्धमन्नं च योषितः ।


किञ्चित्कालोपभोग्यानि यौवनानि धनानि च ॥ 119 ॥  
अतएव, विवेकिनो जितात्मानो धनस्पृहां न कुर्वन्ति । उक्तञ्च -

सुसञ्चितैर्जींवनवत्सुरक्षितै- र्निजेऽपि देहे न वियोजितैः क्वचित् ।  
पुंसो यमान्तं व्रजतोऽपि निष्ठुरैरेतैर्धनैः पञ्चपदी न दीयते ॥ 120॥  
अन्यच्च -  
यथामिषं जले मत्स्यैर्भक्ष्यते श्वापदैर्भुवि ।  
आकाशे पक्षिभिश्चैव तथा सर्वत्र वित्तवान् ॥ 121 ॥  
निर्दोषमपि वित्ताढ्यं दोषैर्योजयते नृपः ।  
निर्धनः प्राप्तदोषोऽपि सर्वत्र निरुपद्रवः ॥ 122 ॥  
अर्थानामर्जने दुःखमर्जितानां च रक्षणे ।  
नाशे दुःखं व्यये दुःखं धिगर्थान् कष्टसंश्रयान् ॥ 123 ॥  
अर्थार्थी यानि कष्टानि मूढोऽयं सहते जनः ।  
शतांशेनापि मोक्षार्थी तानि चेन्मोक्षमाप्नुयात् ॥ 124 ॥  
अपरं विदेशवासजमपि वैराग्यं त्वया न कार्यम् । यतः -  
को धीरस्य मनस्विनः स्वविषयः, को वा विदेशः स्मृतो,  
यं देशं श्रयते तमेव कुरुते बाहुप्रतापार्जितम् ।  
यद्दंष्ट्रानखलाङ्गुलप्रहरणः सिंहो वनं गाहते,  
तस्मिन्नेव हतिद्विपेन्द्ररुधिरैस्तृष्णां छिनत्त्यात्मनः ॥ 125 ॥  
अर्थहीनः परदेशे गतोऽपि यः प्रज्ञावान् भवति, स कथञ्चिदपि न सीदति ।  
उक्तञ्च -  
  कोऽतिभारः समर्थानां किं दूरं व्यवसायिनाम् ।  
  को विदेशः सविद्यानां कः परः प्रियवादिनाम् ॥ 126 ॥  
तत्प्रज्ञानिधिर्भवान्न प्राकृतपुरुषतुल्यः । अथवाः--  
 उत्साहसम्पन्नमदीर्घसूत्रं क्रियाविधिज्ञं व्यसनेष्वसक्तम् ।  
शूरं कृतज्ञं दृढसौहृदञ्च लक्ष्मीः स्वयं मार्गति वासहेतोः ॥ 127 ॥  
अपरं प्राप्तोऽप्यर्थः कर्मप्राप्त्या नश्यति । तदेतावन्ति दिनानि त्वदीयमासीत् । मुहूर्तमप्यनात्मीयं भोक्तुं न लभ्यते । स्वयमागतमपि विधिनापह्रियते ।  
 अर्थस्योपार्जनं कृत्वा नैव भोगं समश्नुते ।  
 अरण्यं महदासाद्य मूढः सोमिलको यथा ॥ 128 ॥

हिरण्यक आह - “कथमेतत्” ? स आह -

5 :      (मन्दभाग्यसोमिलक—कथा)

कस्मिंश्चिदधिष्ठाने सोमिलको नाम कौलिको वसति स्म । स चानेकविधपट्टरचनारञ्जितानि वस्त्राण्युत्पादयति । परं तस्य चानेकविधपट्टरचनानिपुणस्यापि न भोजनाच्छादनाभ्यधिकं कथमप्यर्थमात्रं सम्पद्यते । अथान्ये तत्र सामान्यकौलिकाः स्थूलवस्त्रसम्पादनविज्ञानिनो महर्द्धिसम्पन्नाः । तानवलोक्य स स्वभार्यामाह - “प्रिये! पश्यैतान् स्थूलपट्टकारकान् धनकनकसमृद्धान् । तदधारणकं ममैतत्स्थानम् । तदन्यत्रोपार्जनाय गच्छामि ।“  
 सा प्राह - “भोः प्रियतम्! मिथ्याप्रलपितमेतद् यदन्यत्र गतानां धनं भवति, स्वस्थाने न भवतीति”। उक्तञ्च -  
  उत्पतन्ति यदाकाशे निपतन्ति महीतले ।  
 धरण्यन्तमपि प्राप्ता नादत्तमुपतिष्ठति॥ 129 ॥ तथा च -  
    न हि भवति यन्न भाव्यं, भवति च भाव्यं विना यत्नेन ।  
    करतलगतमपि नश्यति यस्य तु भवितव्यता नास्ति ॥ 130 ॥  
    यथा धेनुसहस्रेषु वत्सो विन्दति मातरम् ।  
    तथा पुराकृतं कर्म कर्तारमनुगच्छति ॥ 131 ॥  
    शेते सह शयानेन गच्छन्तमनुगच्छति ।  
    नराणां प्राक्तनं कर्म तिष्ठत्यथ सहात्मना ॥ 132 ॥  
    यथा छायातपौ नित्यं सुसम्बद्धौ परस्परम् ।  
    एवं कर्म च कर्ता च शंश्लिष्टावितरेतरम् ॥ 133 ॥  
तस्मादत्रैव व्यवसायपरो भव”। कौलिक आह - “प्रिये! न सम्यगभिहितं भवत्या । व्यवसायं विना कर्मं न फलति । उक्तञ्च -  
यथैकेन न हस्तेन तालिका सम्प्रपद्यते ।  
तथोद्यमपरित्यक्तं न फलं कर्मणः स्मृतम् । 134 ॥  
पश्य कर्मवशात्प्राप्तं भोज्यकालेऽपि भोजनम् ।  
हस्तोद्यमं बिना वक्त्रं प्रविशेन्न कथञ्चन ॥ 135 ॥  
तथा च -  
  उद्योगिनं पुरुषसिंहमुपैति लक्ष्मी-  
   दैवं हि दैवमिति कापुरुषा वदन्ति ।  
  दैवं निहत्य कुरु पौरुषमात्मशक्त्या,  
   यत्ने कृते यदि न सिद्धयति कोऽत्र दोषः? ॥ 136 ॥  
तथा च -  
  उद्यमेन हि सिद्धयन्ति कार्याणि न मनोरथैः ।  
  न हि सिंहस्य सुप्तस्य प्रविशन्ति मुखे मृगाः ॥ 137 ॥  
उद्यमेन विना राजन्! न सिद्ध्यन्ति मनोरथाः।


कातरा इति जल्पन्ति ’यद्भाव्यं तद्भविष्यति ॥ 138 ॥  
स्वशक्त्या कुर्वतः कर्म न चेत्सिद्धिं प्रयच्छति ।  
नोपालभ्यः पुमांस्तत्र दैवान्तरितपौरुषः ॥ 139 ॥  
तन्मयावश्यं देशान्तरं गन्तव्यम् ।“ इति निश्चित्य वर्धमानपुरं गतः । तत्र च वर्षत्रयं स्थित्वा सुवर्णशतत्रयोपार्जनं कृत्वा भूयः स्वगृहं प्रस्थितः ।  
अथार्धपथे गच्छतस्तस्य कदाचिदटव्यां पर्यटतो भगवान् रविरस्तमुपागतः । तदासौ व्यालभयात् स्थूलतरवटस्कन्धमारुह्य यावत्प्रसुप्तस्तावन्निशीथे स्वप्ने द्वौ पुरुषौ रौद्राकारौ परस्परं प्रजल्पन्तावश्रृणोत् ।  
तत्रैक आह - \`भोः कर्तः, त्वं किं सम्यङ्न वेत्सि यदस्य सोमिलकस्य भोजनाच्छादनाभ्यधिका समृद्धिर्नास्ति । तत्किं त्वयास्य सुवर्णशतत्रयं प्रदत्तम् ?”  
  स आह - “भोः कर्मन्! मयावश्यं दातव्यं व्यवसायिनाम् । तत्र च तस्य परिणतिस्त्वदायत्ता” इति ।  
अथ यावदसौ कौलिकः प्रबुद्धः सुवर्णग्रन्थिमवलोकयति तावद्रिक्तं पश्यति । ततः साक्षेपं चिन्तयामास - “अहो किमेतत् ? महता कष्टेनोपार्जितं वित्तं हेलया क्वापि गतम् । तद्व्यर्थश्रमोऽकिञ्चनः कथं स्वपत्न्या मित्राणाञ्च मुखं दर्शयिष्यामि”? इति निश्चित्य तदेव पत्तनङ्गतः। तत्र च वर्षमात्रेणापि सुवर्णशतपञ्चकमुपार्ज्य भूऽयोपि स्वस्थानं प्रति प्रस्थितो
यावदर्धपथे स्थितमटवीगतं तं वतं समासादयति तावद् भगवान भानुरस्तं जगाम ।  
 अथ सुवर्णनाशभयात्सुश्रान्तोऽपि न विश्राम्यति, केवलं कृतगृहोत्कण्ठः सत्वरं व्रजति । अत्रान्तरे द्वौ पुरुषौ तादृशौ दृष्टिदेशे समागच्छन्तौ जल्पन्तौ चाश्रृणोत् । तत्रैकः प्राह - “भोः कर्तः! किं त्वयैतस्य सुवर्णशतपञ्चकं प्रदत्तम् ? तत्किं न वेत्सि यद्भोजनाच्छादनाभ्यधिकमस्य किञ्चिन्नास्ति “।  
 स आह—“भोः कर्मन्! मयावश्यं देयं व्यवसायिनाम् । तस्य परिणामस्त्वदायत्तः । तत्किं मामुपालम्भयसि?”।         
तच्छ्रुत्वा सोमिलको यावद्ग्रन्थिमवलोकयति तावत्सुर्वणं नास्ति । ततः परं दुःखमापन्नो व्यचिन्तयत् - “अहो, किं मम धनरहितस्य जीवितेन? तदत्र वटवृक्षे आत्मानमुद्बध्य प्राणांस्त्यजामि ।“ एवं निश्चित्य दर्भमयीं रज्जुं विधाय स्वकण्ठे पाशं नियोज्य शाखायामात्मानं निबध्य यावत्प्रक्षिपति तावदेकः पुमानाकाशस्थ एवेदमाह—“भो भोः सोमिलक! मैवं साहसं कुरु । अहं ते वित्तापहारकः । न ते भोजनाच्छादनाभ्यधिकां वराटिकामपि सहे, तद्गच्छ स्वगृहं प्रति । अन्यच्च भवदीयसाहसेनाहं तुष्टः । तथा मे न स्याद् व्यर्थं दर्शनम् । तत्प्रार्थ्यतामभीष्टो वरः कश्चित् ।“  
 सोमिलक आह - “यद्येवं तद्देहि मे प्रभूतं धनम् ।“  
 स आह - “भोः! किङ्करिष्यसि भोगरहितेन धनेन ? यतस्तव भोजनाच्छादनाभ्यधिका प्राप्तिरपि नास्ति । उक्तञ्च-  
    किं तया क्रियते लक्ष्म्या या वधूरिव केवला ।  
    या न वेश्येव सामान्या पथिकैरुपभुज्यते “ ॥ 140 ॥  
सोमिलक आह—“यद्यपि तस्य धनस्य भोगो नास्ति, तथापि तद्भवतु ।  
उक्तञ्च -  
   कृपणोऽप्यकुलीनोऽपि सज्जनैर्वर्जितः सदा ।  
   सेव्यते स नरो लोकैर्यस्य स्याद्वित्तसञ्चयः ॥ 141 ॥  
तथा च -  
  शिथिलौ च सुवृद्धौ च पततः पततो न वा ।  
  निरीक्षितौ मया भद्रे! दशवर्षाणि पञ्च च ॥ 142 ॥  
पुरुष आह - “किमेतत्” ? सोऽब्रवीत् -

6 : (वृषभानुगश्रृगाल - कथा)

कस्मिंश्चिदधिष्ठाने तीक्ष्णविषाणो नाम महावृषभः प्रतिवसति स्म । स च मदातिरेकात्परित्यक्तनिजयूथः श्रृङ्गाभ्यां नदीतटानि विदारयन् स्वेच्छया मरकतसदृशानि शष्पाणि भक्षयन्नरण्यचरो बभूव ।  
अथ तत्रैव वने प्रलोभको नाम श्रृगालः प्रतिवसति स्म । स कदाचित्स्वभार्यया सह नदीतीरे सुखोपविष्टस्तिष्ठति । अत्रान्तरे स तीक्ष्णविषाणो जलार्थं तदेव पुलिनमवतीर्णः । ततश्च तस्य लम्बमानौ वृषणाववलोक्य श्रृगाल्या श्रृगालोऽभिहितः - “स्वामिन्, पश्यास्य वृषभस्य मांसपिण्डौ लम्बमानौ यथा स्थितौ । तदेतौ क्षणेन प्रहरेण वा पतिष्यतः । एवं ज्ञात्वा भवता पृष्ठानुयायिना भाव्यम् ।“  
  श्रृगाल आह - प्रिये! न ज्ञायते कदाचिदेतयोः पतनं भविष्यति वा न वा ? तत्किं वृथाश्रमाय मां नियोजयसि ? अत्रस्थस्तावज्जलार्थमागतान्मूषकान्भक्षयिष्यामि समं त्वया। मार्गोऽयं यत्तस्तेषाम् । अपरं, यदि त्वां मुक्त्वास्य तीक्ष्णविषाणस्य वृषभस्य पृष्ठे गमिष्यामि तदागत्यान्यः कश्चिदेतत्स्थानं समाश्रयिष्यति । तन्नैतद्युज्यते कर्तुम् । उक्तञ्च -  
   यो ध्रुवाणि परित्यज्य अध्रुवाणि निषेवते ।  
   ध्रुवाणि तस्य नश्यन्ति अध्रुवं नष्टमेव च ॥ 143 ॥  
शृगाल्याह - “भोः! कापुरुषस्त्वम् , यत्किञ्चित्प्राप्तं तेनैव सन्तोषं करोषि ।  
उक्तञ्च -  
 सुपूरा स्यात्कुनदिका सुपूरो मूषिकाञ्जलिः ।  
 ससन्तुष्टः कापुरुषः स्वल्पकेनापि तुष्यति ॥ 144 ॥  
तस्मात्पुरुषेण सदैवोत्साहवता भाव्यम् ।  
उक्तञ्च -  
   यत्रोत्साहसमारम्भो यत्रालस्यविहीनता ।  
   नयविक्रमसंयोगस्तत्र श्रीरचला ध्रुवम् ॥ 145 ॥  
   न दैवमिति सञ्चिन्त्य त्यजेदुद्योगमात्मनः ।  
   अनुयोगं विना तैलं तिलानां नोपजायते ॥ 146 ॥  
अन्यच्च -  
   यः स्तोकेनापि सन्तोषं कुरुते मन्दधीर्जनः ।  
   तस्य भाग्यविहीनस्य दत्ता श्रीरपि मार्ज्यते ॥ 147 ॥  
यच्च त्वं वदसि “एतौ पितष्यतो न वेति” तदप्ययुक्तम् । उक्तञ्च -  
   कृतनिश्चयिनो वन्द्यास्तुङ्गिमा न प्रशस्यते ।  
   चातकः को वराकोऽयं यस्येन्द्रो वारिवाहकः ॥ 148 ॥  
अपरं मूषकमांसस्य निर्विण्णाऽहम् । एतौ च मांसपिण्डौ पतनप्रायौ दृश्येते, तत्सर्वथा नान्यथा कर्तव्यम्” इति ।  
  अथासौ तदाकर्ण्य मूषकप्राप्तिस्थानं परित्यज्य तीक्ष्णविषाणस्य पृष्टमन्वगच्छत् ।  
अथवा साध्विदमुच्यते -  
  तावत्स्यात्सर्वकृत्येषु पुरुषोऽत्र स्वयं प्रभुः ।  
  स्त्रीवाक्याङ्कशविक्षुण्णो यावन्नो ह्रियते बलात् ॥ 149 ॥  
  अकृत्यं मन्यते कृत्यमगम्यं मन्यते सुगम् ।  
  अभक्ष्यं मन्यते भक्ष्यं स्त्रीवाक्यप्रेरितो नरः ॥ 150 ॥  
एवं स तस्य पृष्ठतः सभार्यः परिभ्रमंश्चिरकालमनयत् । न च तयोः पतनमभूत् । ततश्च निर्वेदात्पञ्चदशे वर्षे श्रृगालः स्वभार्यामाह -  
“शिथिलौ च सुवृद्धौ च पततः पततो न वा ।  
निरीक्षतो मया भद्रे! दशवर्षाणि पञ्च च॥ 151 ॥  
 तयोस्तत्पश्चादपि पातो न भविष्यति , तत्तदेव स्वस्थानं गच्छावः”।  
 अतोऽहं ब्रवीमि - “शिथिलौ च सुवृद्धौ च” इति ।       
पुरुष आह - “यद्येवं तद्गच्छ भूयोऽपि वर्द्धमानपुरम् । तत्र द्वौ वणिक्पुत्रौ वसतः । एको गुप्तधनः, द्वितीय उपभुक्तधनः । ततस्तयोः स्वरूपं बुद्ध्वा एकस्य वरः प्रार्थनीयः । यदि ते धनेन प्रयोजनमभक्षितेन, ततत्स्वामपि गुप्तधनं करोमि । अथवा, दत्तभोग्येन धनेन ते प्रयोजनं तदुपभुक्तधनं करोमि” इति । एवमुक्त्वाऽदर्शनं गतः ।  
 सोमिलकोऽपि विस्मितमना भूयोऽपि वर्धमानपुरं गतः । अथ सन्ध्यासमये श्रान्तः कथमपि तत्पुरं प्राप्तो गुप्तधनगृहं पृच्छन् कृच्छ्राल्लब्ध्वा अस्तमितसूयं प्रविष्टः ।  
 अथासौ भार्यापुत्रसमेतेन गुप्तधनेन निर्भर्त्स्यमानो हठाद् गृहं प्रविश्योपविष्टः । ततश्च भोजनवेलायां तस्यापि भक्तिवर्जित किञ्चिदशनं दत्तम् ।  
ततो भुक्त्वा तत्रैव यावत्सुप्तो निशीथे पश्यति, तावत्तावपि द्वौ पुरुषौ परस्परं मन्त्रयतः । तत्रैक आह - “भोः कर्तः! किं त्वयास्य गुप्तधनस्यान्योऽधिको व्ययो निर्मितो यत्सोमिलकस्यानेन भोजनं दत्तम् ? एतदयुक्तं त्वया कृतम् ।“  
  स आह - “भोः कर्मन्! न ममात्र दोषः । मया पुरुषस्य लाभः क्षतिश्च दातव्या । तत्परिणतिः पुनस्त्वदायत्ता” इति।  
अथासौ यावदुत्तिष्ठति तावद् गुप्तधनो विषूचिकया खिद्यमानो रुजाभिभूतः क्षणं तिष्ठति । ततो द्वितीयेऽह्नि तद्दोषेण कृतोपवासः सञ्जातः ।  
 सोमिलकोऽपि प्रभाते तद्गृहान्निष्क्रम्योपभुक्तधनगृहं गतः । तेनापि चाभ्युत्थानादिना सत्कृतो विहितभोजनाच्छादनसंमानस्तस्यैव गृहे भव्यशय्यामारुह्य सुष्वाप ।  
ततश्च निशीथे यावत्पश्यति तावत्तावेव द्वौ पुरुषौ मिथो मन्त्रयतः । अथ तयोरेक आह - “भोः कर्तः! अनेन सोमिलकस्योपकारं कुर्वता प्रभूतो व्ययः कृतः, तत्कथय, कथमस्योद्धारकविधिर्भविष्यति ? अनेन सर्वमेतद् व्यवहारकगृहात्समानीतम् ।“  
 स आह - “भोः कर्मन्! मम कृत्यमेतत्, परिणतिस्त्वदायत्ता” इति ।  
अथ प्रभातसमये राजपुरुषो राजप्रसादजं वित्तमादाय समायात उपभुक्तधनाय समर्पयामास । तद्दृष्ट्वा सोमिलकश्चिन्तयामास - “सञ्चयरहितोऽपि वरमेष उपभुक्तधनः, नासौ कदर्यो गुप्तधनः । उक्तञ्च -  
   अग्निहोत्रफला वेदाः शीलवृत्तफलं श्रुतम् ।  
   रतिपुत्रफला दारा दत्तभुक्तफलं धनम् ॥ 152 ॥  
तद्विधाता मां दत्तभुक्तफलं करोतु, न कार्यं मे गुप्तधनेन\। ततः सोमिलको दत्तभुक्तधनः सञ्जातः । अतोऽहं ब्रवीमि - “अर्थस्योपार्जनं कृत्वा” इति ।  
“तद्भद्र हिरण्क! एवं ज्ञात्वा धनविषये सन्तापो न कार्यः । अथ विद्यमानमपि धनं भोगबन्ध्यतया तदविद्यमानं मन्तव्यम् । उक्तञ्च -  
  गृहमध्यनिखातेन धनेन धनिनो यदि ।  
  भवामः किं न तेनैव धनेन धनिनो वयम् ? ॥ 153 ॥  
तथा च -  
  उपार्जितानामर्थानां त्याग एव हि रक्षणम् ।  
  तडागोदरसंस्थानां परीवाह इवाम्भसाम् ॥ 154 ॥  
  दातव्यं भोक्तव्यं धनविषये सञ्चयो न कर्तव्यः ।  
  पश्येह मधुकरीणां सञ्चितमर्थं हरन्त्यन्ये ॥ 155 ॥  
अन्यच्च -  
  दानं भोगो नाशस्तिस्रो गतयो भवन्ति वित्तस्य ।  
  यो न ददाति न भुङ्क्ते तस्य तृतीया गतिर्भवति ॥ 156 ॥  
एवं ज्ञात्वा विवेकिना न स्थित्यर्थं वित्तोपार्जनं कर्तव्यम्। यतो दुःखाय तत् । उक्तञ्च -  
  धनादिकेषु खिद्यन्ते येऽत्र मूर्खाः सुखाशयाः ।  
  तप्ता ग्रीष्मेण सेवन्ते शैत्यार्थं ते हुताशनम् ॥ 157 ॥  
सर्पाः पिबन्ति पवनं न च दुर्बलास्ते, शुष्कैस्तृणैर्वनगजा बलिनो भवन्ति ।  
कन्दैः फलैर्मुनिवरा गमयन्ति कालं सन्तोष एव पुरुषस्य परं निधानम् । 158 ॥

संतोषामृततृप्तानां यत्सुखं शान्तचेतसाम् ।  
कुतस्तद्धनलुब्धानामितश्चेतश्च धावताम् ? ॥ 159 ॥  
पीयूषमिव सन्तोषं पिबतां निर्वृतिः परा ।  
दुःखं निरन्तरं पुंसामसन्तोषवतां पुनः ॥ 160 ॥  
निरोधाच्चेतसोऽक्षाणि निरुद्धान्यखिलान्यपि ।  
आच्छादिते रवौ मेघैराच्छन्नाः स्युर्गभस्तयः ॥ 161 ॥

वाञ्छाविच्छेदनं प्राहुः स्वास्थ्यं शान्ता महर्षयः ।  
वाञ्छा निवर्तते नार्थैः पिपासेवाग्निसेवनैः ॥ 162 ॥  
अनिन्द्यमपि निन्दन्ति स्तुवन्त्यस्तुत्यमुच्चकैः ।  
स्वापतेयकृते मर्त्याः किं किं नाम न कुर्वते ? ॥ 163 ॥  
धर्मार्थं यस्य वित्तेहा वरं तस्यनिरीहता।  
प्रक्षालनाद्धि पङ्कस्य दूरादस्पर्शनं वरम् ॥ 164 ॥  
दानेन तुल्यो निधिरस्ति नान्यो, लोभाच्च नान्योऽस्ति रिपुः पृथिव्याम् ।  
विभूषणं शीलसमं न चान्यत्, सन्तोषतुल्यं धनमस्ति नान्यत् ॥ 165 ॥  
दारिद्र्यस्य परा मूर्तिर्याच्ञा न द्रविणाल्पता ।  
जरद्गवधनः शर्वस्तथापि परमेश्वरः ॥ 166 ॥  
  सकृत्कन्दुकपातेन पतत्यार्यः पतन्नपि ।  
  तथा पतति मूर्खस्तु मृत्पिण्डपतनं यथा ॥ 167 ॥  
एवं ज्ञात्वा भद्र! त्वया सन्तोषः कार्यः” इति ।  
मन्थरकवचनमाकर्ण्य वायस आह—  
“मन्थरको यदेवं वदति तत्त्वया चित्ते कर्त्तव्यम् ।  
अथवा, साध्विदमुच्यते -  
  सुलभाः पुरुषा राजन् सततं प्रियवादिनः ।  
  अप्रियस्य च पथ्यस्य वक्ता श्रोता च दुर्लभः ॥ 168 ॥  
  अप्रियाण्यपि पथ्यानि ये वदन्ति नृणामिह ।  
  त एव सुहृदः प्रोक्ताः, अन्ये स्युर्नामधारकाः ॥ 169 ॥  
अथैवं जल्पतां तेषां चित्राङ्गो नाम हरिणो लुब्धकत्रासितस्तस्मिन्नेव सरसि प्रविष्टः ।  
अथायान्तं ससम्भ्रममवलोक्य लघुपतनको वृक्षमारूढः । हिरण्यको निकटवर्तिनं शरस्तम्बं प्रविष्टः । मन्थरकः सलिलाशयमास्थितः ।  
 अथ लघुपतनको मृगं सम्यक्परिज्ञाय मन्थरकमुवाच - ऐह्येहि सखे मन्थरक! मृगोऽयं तृषार्तोऽत्र समायातः    सरसिप्रविष्टस्तस्य शब्दोऽयं न मानुषसंभवः" इति ।  
तच्छ्रुत्वा मन्थरको देशकालोचितमाह -  
“भो लघुपतनक! यथायं मृगो दृश्यते प्रभूतमुच्छ्वासमुद्वहन्नुद्भ्रान्तदृष्ट्या पृष्ठतोऽवलोकयति, तन्न तृषार्त्त एषः।  
नूनं लुब्धकत्रासितः ।  
तज्ज्ञायतामस्य पृष्टे लुब्धका आगच्छन्ति, न वा?” इति ।  
उक्तञ्च -  
भयत्रस्तो नरः श्वासं प्रभूतं कुरुते मुहुः ।  
दिशोऽवलोकयत्येव न स्वास्थ्यं ब्रजति क्वचित्” ॥ 170 ॥  
तच्छ्रुत्वा चित्राङ्ग आह—“भो मन्थरक! ज्ञातं त्वया सम्यङ् मे त्रासकारणम् । अहं लुब्धकशरप्रहारादुद्धारितः कृच्छ्रेणात्र समायातः । मम यूथं तैर्लुब्धकैर्व्यापादितं भविष्यति । तच्छरणागतस्य मे दर्शय किञ्चिदगम्यं स्थानं लुब्धकानाम् ।" तदाकर्ण्य मन्थरक आह - “भोश्चित्राङ्ग! श्रूयतां नीतिशास्त्रम् -  
द्वावुपायाविह प्रोक्तौ विमुक्तौ शत्रुदर्शने ।  
हस्तयोश्चालनादेको द्वितीयः पादवेगजः ॥ 171 ॥  
 तद् गम्यतां शीघ्रं सघनं वनं, यावदत्रापि नागच्छन्ति ते दुरात्मानो लुब्धकाः।“  
   अत्रान्तरे लघुपतनकः सत्त्वरमभ्युपेत्योवाच - “भो मन्थरक! गतास्ते लुब्धकाः स्वगृहोन्मुखाः प्रचुरमांसपिण्डधारिणः । तच्चित्राङ्गः त्वं विश्रब्धो वनाद् बहिर्भव ।“  
  ततस्ते चत्वारो मित्रभावमाश्रितास्तस्मिन् सरसि मध्याह्नसमये वृक्षच्छायायां अधस्तात्सुभाषितगोष्ठीसुखमनुभवन्तः, सुखेन कालं नयन्ति ।  
  अथवा युक्तमेतदुच्यते -  
सुभाषितरसास्वादबद्धरोमाञ्चकञ्चुकाः ।  
विनापि सङ्गमं स्त्रीणां सुधियः सुखमासते ॥ 172 ॥  
सुभाषितमयद्रव्यसङ्ग्रहं न करोति यः ।  
स तु प्रस्तावयज्ञेषु कां प्रदास्यति दक्षिणाम् ॥ 173 ॥  
तथा च -  
सकृदुक्तं न गृह्णाति स्वयं वा न करोति यः ।  
यस्य सम्पुटिका नास्ति कुतस्तस्य सुभाषितम् ? ॥ 174 ॥  
अथैकस्मिन्नहनि गोष्ठीसमये चित्राङ्गो नायातः । अथ ते व्याकुलीभूताः परस्परं जल्पितुमारब्धाः । “अहो, किमद्य सुहृन्न समायातः ? किं सिंहादिभिः क्वापि व्यापादितः, उत लुब्धकैः, अथवा अनले प्रपतितो, गर्तेविषमे वा नवतृणलौल्यात्” इति ।  
अथवा साध्विदमुच्यते -  
स्वगृहोद्यानगतेऽपि स्निग्धैः पापं विशङ्क्यते मोहात् ।  
  किमु दृष्टबह्वपायप्रतिभयकान्तारमध्यस्थे ॥ 175 ॥  
अथ मन्थरको वायसमाह - “भो लघुपतनक! अहं हिरण्यकश्च तावद् द्वावप्यशक्तौ तस्यान्वेषणं कर्तुं मन्दगतित्वात्, । तद् गत्वा त्वमरण्यं शोधय यदि कुत्रचित्तं जीवन्तं पश्यसि।“  
तदाकर्ण्य लघुपतनको नातिदूरे यावद् गच्छति तावत्पल्वलतीरे चित्राङ्गः कूटपाशनियन्त्रितस्तिष्ठति ।  
तं दृष्ट्वा शोकव्याकुलितमनास्तमवोचत् —  
“भद्र! किमिदम् ?”  
 चित्राङ्गोऽपि वायसमवलोक्य विशेषेण दुःखितमना बभूव ।  
अथवा युक्तमेतत् -  
अपि मन्दत्वमापन्नो नष्टो वापीष्टदर्शनात् ।  
 प्रायेण प्राणिनां भूयो दुःखावेगोऽधिको भवेत् ॥176 ॥  
ततश्च वाष्पावसाने चित्राङ्गो लघुपतनकमाह - “भो मित्र! सञ्जातोऽयं तावन्मम मृत्युः । तद्युक्तं सम्पन्नं यद्भवता सह मे दर्शनं सञ्जातम् ।  
उक्तञ्च -  
प्राणात्यये समुत्पन्ने यदि स्यान्मित्रदर्शनम् ।  
द्वयोः सुखप्रदं तच्च जीवितोऽपि मृतस्य च॥ 177 ॥  
तत्क्षन्तव्यं यन्मया प्रणयात्सुभाषितगोष्ठीष्वभिहितम् । तथा हिरण्यकमन्थरकौ मम वाक्याद्वाच्यौ -  
अज्ञानाज्ज्ञानतो वापि दुरुक्तं यदुदाहृतम् ।  
 तत्क्षन्तव्यं युवाभ्यां मे कृत्वा प्रीतिपरं मनः ॥ 178 ॥  
तच्छ्रुत्वा लघुपतनक आह - “भद्र! न भेतव्यमस्मद्विधैर्मित्रैविद्यमानैः ।  
यावदहं द्रुततरं हिरण्यकं गृहीत्वागच्छामि ।  
अपरं, ये सत्पुरुषा भवन्ति ते व्यसने न व्याकुलत्वमुपयान्ति ।  
उक्तञ्च -  
 सम्पदि यस्य न हर्षो विपदि विषादो रणे न भीरुत्वम् ।  
 तं भुवनत्रयतिलकं जनयति जननी सुतं विरलम्” ॥ 179 ॥  
एवमुक्त्वा लघुपतनकश्चित्राङ्गमाश्वास्य यत्र हिरण्यकमन्थरकौ तिष्ठतस्तत्र गत्वा सर्वं चित्राङ्गपाशपतनं कथितवान् । हिरण्यकं च चित्राङ्गपाशमोक्षणं प्रति कृतनिश्चयं पृष्ठमारोप्य भूयोऽपि सत्त्वरं चित्राङ्गसमीपे गतः ।  
 सोऽपि मूषकमवलोक्य किञ्चिज्जीविताशया संश्लिष्ट आह -  
“आपन्नाशाय विबुधैः कर्तव्याः सुहृदोऽमलाः ।  
न तरत्यापदं कश्चिद्योऽत्र मित्रविवर्जितः” ॥ 180 ॥  
 हिरण्यक आह - “भद्र! त्वं तावन्नीतिशास्त्रज्ञो दक्षमतिः,तत्कथमत्र कूटपाशे पतितः” ?।  
  स आह - “भो! न कालोऽयं विवादस्य । तन्न यावत्स पापात्मा लुब्धकः समभ्येति तावद् द्रुततरं कर्त्तयेमं मत्पादपाशम् “।  
 तदाकर्ण्य विहस्याह हिरण्यकः - “किं मय्यपि समायाते लुब्धकाद्बिभेषि ? यतः शास्त्रं प्रति महती मे विरक्तिः सम्पन्ना यद् भवद्विधा अपि नीतिशास्त्रविद एनामवस्थां प्राप्नुवन्ति, तेन त्वां पृच्छामि ।“  
 सा आह - “भद्र! कर्मणा बुद्धिरपि हन्यते । उक्तञ्च -  
कृतान्तपाशबद्धानां दैवोपहतचेतसाम् ।  
बुद्धयः कुब्जगामिन्यो भवन्ति महतामपि ॥ 181 ॥  
विधात्रा रचिता या सा ललाटेऽक्षरमालिका ।  
न तां मार्जयितुं शक्ताः स्वबुद्धयाप्यतिपण्डिताः” ॥ 182 ॥  
एवं तयोः प्रवदतोः सुहृद्व्यसनसन्तप्तहृदयो मन्थरकः शनैः शनैस्तं प्रदेशमाजगाम । तं दृष्ट्वा लघुपतनको हिरण्यकमाह - “अहो, न शोभनमापतितम्!”  
 हिरण्यक आह - “किं स लुब्धकः समायाति ?”  
 स आह - “आस्तां तावल्लुब्धकवार्ता, एष मन्थरकः समागच्छति । तदनीतिरनुष्ठितानेन। यतो वयमप्यस्य कारणान्नूनं व्यापादनं यास्यामः। यदि स पापात्मा लुब्धकः समागमिष्यति, तदहं तावत्खमुत्पतिष्यामि । त्वं पुनर्बिलं प्रविश्यात्मानं रक्षयिष्यसि । चित्राङ्गोऽपि वेगेन दिगन्तरं यास्यति । एष पुनर्जलचरः स्थले कथं भविष्यतीति व्याकुलोऽस्मि।“  
 अत्रान्तरे प्राप्तोऽसौ मन्थरकः । हिरण्यक आह - “भद्र न युक्तमनुष्ठितं भवता यदत्र समायातः । तद्भूयोऽपि द्रुततरं गम्यतां, यावदसौ लुब्धको न समायाति ।“  
  मन्थरक आह - “भद्र किं करोमि, न शक्नोमि तत्रस्थो मित्रव्यसनाग्निदाहं सोढुं, तेनाहमत्रागतः।  
अथवा साध्विदमुच्यते -  
दयितजनविप्रयोगो वित्तवियोगाश्च केन सह्याः स्युः ।  
  यदि सुमहौषधिकल्पो वयस्यजनसङ्गमो न स्यात् ॥ 183 ॥  
  वरं प्राणपरित्यागो न वियोगो भवादृशैः ।  
  प्राणा जन्मान्तरे भूयो न भवन्ति भवद्विधाः” ॥ 184 ॥  
एवं तस्य प्रवदतः, आकर्णपूरितशरासनो लुब्धकोऽप्युपागतः । तं दृष्ट्वा मूषकेण तस्य स्नायुपाशस्तत्क्षणात्खण्डितः । अत्रान्तरे चित्राङ्गः सत्वरं पृष्ठमवलोकयन् प्रधावितः । लघुपतनको वृक्षामारूढः हिरण्यकश्च समीपवर्तिबिलं प्रविष्टः ।  
 अथासौ लुब्धको मृगगमनाद् विषण्णवदनो व्यर्थश्रमस्तं मन्थरकं मन्दं मन्दं स्थलमध्ये गच्छन्तं दृष्टवान्। अचिन्तयच्च - “यद्यपि कुरङ्गो धात्रापहृतस्तथाऽप्ययं कूर्म आहारार्थं सम्पादितः । तदद्यास्यामिषेण मे कुटुम्बस्याहारनिर्वृत्तिर्भविष्यति”। एवं विचिन्त्य तं दर्भैः सञ्छाद्य धनुषि समारोप्य स्कन्धे कृत्वा गृहं प्रति प्रस्थितः ।   अत्रान्तरे तं नीयमानमवलोक्य हिरण्यको दुःखाकुलः पर्यदेवयत् - \`कष्टं भोः, कष्टमापतितम् ।  
एकस्य दुःखस्य न यावदन्त गच्छाम्यहं पारमिवार्णवस्य ।  
तावद् द्वितीयं समुपस्थितं मे, छिद्रेष्वनर्था बहुलीभवन्ति ॥ 185 ॥  
यावदस्खलितं यावत्सुखं याति समे पथि ।  
स्खलिते च समुत्पन्ने विषमं च पदे पदे ॥ 186 ॥  
यन्नम्रं सगुणं चापि यच्चापत्सु न सीदति ।  
धनुर्मित्रं कलत्रं च दुर्लभं शुद्धवंशजम् ॥ 187 ॥  
न मातरि न दारेषु न सोदर्ये न चात्मजे ।  
विश्रम्भस्तादृशः पुंसां यादृङ्मित्रे निरन्तरे ॥ 189 ॥  
यदि तावत्कृतान्तेन मे धननाशो विहितस्तन्मार्गश्रान्तस्य मे विश्रामभूतं मित्रं कस्मादपहृतम् ? अपरमपि मित्रं, परं मन्थरकसमं न स्यात् ।  
उक्तञ्च -  
असम्पत्तौ परो लाभो गुह्यस्य कथनं तथा ।  
  आपद् विमोक्षणं चैव मित्रस्यैतत्फलत्रयम् ॥ 190 ॥  
तदस्य पश्चान्नान्यः सुहृन्मे । तत्किं ममोपर्यनवरतं व्यसनशरैवर्षति हन्त विधिः ? यतः आदौ तावद् वित्तनाशः, ततः परिवारभ्रंशः, ततो देशत्यागः, ततो मित्रवियोग इति । अथवा स्वरूपमेतत्सर्वेषामेव जन्तूनां जीवितधर्मस्य च। उक्तञ्च -  
कायः संनिहितापायः सम्पदः क्षणभङ्गुराः ।  
समागमाः सापगमाः सर्वेषामेव देहिनाम् ॥ 191 ॥  
तथा च -  
क्षते प्रहारा निपतन्त्यभीक्ष्णं, धनक्षये दीप्यति जाठराग्निः ।  
  आपत्सु वैराणि समुल्लसन्ति, छिद्रेष्वनर्था बहुलीभवन्ति ॥ 192 ॥  
अहो, साधूक्तं केनापि -  
शोकारातिभयत्राणं प्रीतिविश्रम्भभाजनम्।  
  केन रत्नमिदं सृष्टं मित्रमित्यक्षरद्वयम्॥ 193 ॥  
अत्रान्तरे चाक्रन्दपरौ चित्राङ्गलघुपतनकौ तत्रैव समायातौ । अथ हिरण्यक आह - “अहो, किं वृथा प्रलपितने ? तद्यावदेष मन्थरको दृष्टिगोचरान्न नीयते तावदस्य मोक्षोपायश्चिन्त्यताम्, इति ।  
उक्तञ्च -  
व्यसनं प्राप्य यो मोहात्केवलं हरिदेवयेत् ।  
 क्रन्दनं वर्धयत्येव तस्यान्तं नाधिगच्छति ॥ 194 ॥  
 केवलं व्यसनस्योक्तं भेषजं नयपण्डितैः ।  
 तस्योच्छेदसमारम्भो विषादपरिवर्जनम्॥ 195 ॥  
अन्यच्च -  
अतीतलाभस्य सुरक्षणार्थ, भविष्यलाभस्य च सङ्गमार्थम् ।  
आपत्प्रपन्नस्य च मोक्षऽणार्थ यन्मन्त्र्यतेऽसौ परमो हि मन्क्षः' ॥ 196 ॥  
तच्छ्रुत्वा वायस आह - “भो, यद्येवं तत्क्रियतां मद्वचः । एष चित्राङ्गोऽस्य मार्गे गत्वा किञ्चित्पल्वलमासाद्य, तस्य तीरे निश्चेतनो भूत्वा पततु । अहमप्यस्य शिरसि समारुह्य मन्दैश्च्ञ्चुप्रहारैः शिरं उल्लेखयिष्यामि, येनासौ दुष्टलुब्धकोऽमुं मृतं मत्वा चञ्चुप्रहरणप्रत्ययेन मन्थरकं भूमौ क्षिप्त्वा मृगार्थं परिधाविष्यति । अत्रान्तरे त्वया दर्भमयानि पाशानि खण्डनीयानि, येनासौ मन्थरको द्रुततरं पल्वलं प्रविशति ।“  
 चित्राङ्ग आह - “भोः! भद्रोऽयं त्वया दृष्टो मन्त्रः । नूनं मन्थरकोऽयं मुक्तो मन्तव्यः, इति ।  
उक्तञ्च -  
सिद्धिं वा यदि वासिद्धिं चित्तोत्साहो निवेदयेत् ।  
  प्रथमं सर्वजन्तूनां तत्प्राज्ञो वेत्ति नेतरः ॥ 197 ॥  
तदेवं क्रियताम्” इति ।  
 तथानुष्ठिते स लुब्धकस्तथैव मार्गासन्नपल्वलतीरस्थं चित्राङ्गं वायससनाथमपश्यत् ।  
तं दृष्ट्वा हर्षितमना व्यचिन्तयत् -  
“नूनं पाशबन्धनवेदनया वराकोऽयं मृगः सावशेषजीवितः पाशं त्रोटयित्वा कथमप्येतद्वनान्तरं यावत्प्रविष्टस्तावन्मृतः ।  
तद्वश्योऽयं कच्छपः सुयन्त्रितत्वात् ।  
तदेनमपि तावद्गृह्णामि ।  
“ इत्यवधार्य कच्छपं भूतले प्रक्षिप्य मृगमुपाद्रवत् ।  
एतस्मिन्नन्तरे हिरण्यकेन वज्रोपमदंष्ट्राप्रहरणेन तद्दर्भवेष्टनं खण्डशः कृतम् ।  
मन्थरकोऽपि तृणमध्यान्निष्क्रम्य समीपवर्तिनं पल्वलं प्रविष्टः ।  
चित्राङ्गोऽप्यप्राप्तस्यापि तस्य, तत उत्थाय वायसेन सह पलायितः ।  
 एतस्मिन्नन्तरे विलक्षो विषादपरो लुब्धको निवृत्तो यावत्पश्यति, तावत्कच्छपोऽपि गतः । ततश्च तत्रोपविश्येमं श्लोकमठत् -  
“प्राप्तो बन्धनमप्ययं गुरुमृगस्तावत्त्वया मे हृतः,  
 सम्प्राप्तः कमठः स चापि नियतं नष्टं तवादेशतः ।  
क्षुत्क्षामोऽत्र वने भ्रमामि शिशुकैस्त्यक्तः समं भार्यया,  
 यच्चान्यन्न कृतं कृतान्त ! कुरुते तच्चापि सह्यं मया” ॥ 198 ॥  
एवं बहुविधं विलप्य स्वगृहं गतः । अथ तस्मिन् व्याधे दूरतरं गते, सर्वेऽपि ते काककूर्ममृगमूषकाः परमानन्दभाजः परस्परमालिंङ्ग्य पुनर्जातमिवात्मानं मन्यमानास्तदेव सरः सम्प्राप्य महासुखेन सुभाषितकथागोष्ठीविनोदेन कालं नयन्ति स्म ।  
  एवं ज्ञात्वा विवेकिना मित्रसङ्ग्रहः कार्यः । न च मित्रेण सह व्याजेन वर्त्तितव्यम्” इति । उक्तञ्च यतः -  
यो मित्राणि करोत्यत्र न कौटिल्येन वर्त्तते ।  
  तैः समं न पराभूतिं सम्प्राप्नोति कथञ्चन ॥ 199 ॥

॥ इति महामहोपाध्यायश्रीविष्णुशर्मविरचिते पञ्चतन्त्रे  
 मित्रसम्प्राप्तिर्नाम द्वितीयं तन्त्रं समाप्तम् ।  
- - - - - - - \*\*\*\*\*\*\*\*\*\*\*\*\*\*\*\*\*\*\*\* - - - -
- - --  











\]
