+++
title = "कुमारसम्भवम्"
author = "कालिदासः"
publisher = "पाण्डुरङ्ग-जावजी"
"publish year" = "1927"
domain = "काव्यानि"
sub-domain = "पद्यम्"
pages = "338"
language = "संस्कृतम्"
editor = "वासुदेव-लक्ष्मण-शर्मा-पणशीकरः"
"primary commentator" = "मल्लिनाथः"
"commentary name" = "सञ्जिवनी"
printer = "निर्णयसागर-यन्त्रालयः"
"serial no." = "Ebharati-8686"
source_url = "https://www.ebharatisampat.in/readbook3.php?bookid=Mjk0Nzc2MTYzMzI4MzM4&pageno=MjI0MjQyNjk5NTk="

+++
[[कुमारसम्भवम्	Source: [EB](https://www.ebharatisampat.in/readbook3.php?bookid=Mjk0Nzc2MTYzMzI4MzM4&pageno=MjI0MjQyNjk5NTk=)]]

\[

[TABLE]

\[ All rights reserved by the Publisher. \]

\_\_\_\_\_\_\_\_\_\_\_\_\_

PUBLISHER:–Pandurang Jawaji.              Nirnaya-sagar Press,  
PRINTER:– Ramchandra Yesu Shedge.

}

 26-23, Kolbhat Lane, Bombay.  

[TABLE]

श्रीः।

**कुमारसंभवम्।**

**संजीविन्याख्यव्याख्यासमेतम्।**

<MISSING_FIG href="../books_images/U-IMG-1720678076कूमार5.JPG"/>

प्रथमः सर्गः।

मातापितृभ्यां जगतो नमो वामार्धजानये।  
सद्यो दक्षिणदृक्पातसंकुचद्वामदृष्टये॥

अन्तरायतिमिरोपशान्तये शान्तपावनमचिन्त्यवैभवम्।  
तन्नरं वपुषि कुञ्जरं मुखे मन्महे किमपि तुन्दिलं महः॥  
शरणं करवाणि शर्मदं ते चरणं वाणि चराचरोपजीव्यम्।  
करुणामसृणैः कटाक्षपातैः कुरु मामम्ब कृतार्थसार्थवाहम्॥

इहान्वयमुखेनैव सर्वं व्याख्यायते मया।  
नामूलं लिख्यते किंचिन्नानपेक्षितमुच्यते॥  
भारती कालिदासस्य दुर्व्याख्याविषमूर्च्छिता।  
एषा संजीविनी व्याख्या तामद्योज्जीवयिष्यति॥

 तत्रभवान्कालिदासः कुमारसंभवं काव्यं चिकीर्षुः ‘आशीर्नमस्क्रिया वस्तुनिर्देशो वापि तन्मुखम्’ इति शास्त्रात्काव्यादौ वक्ष्यमाणार्थानुगुणं वस्तु निर्दिशति—

अस्त्युत्तरस्यां दिशि देवतात्मा हिमालयो नाम नगाधिराजः।  
पूर्वापरौ तोयनिधी[^1] वगाह्य[^2] स्थितः पृथिव्या इव मानदण्डः॥१॥

[^1]: "वारिनिधी."

[^2]: "विगाह्य."

 **अस्तीति॥** उत्तरस्यां दिशि। अनेनास्य देवभूमित्वं सूच्यते। देवतात्माधिष्ठाता यस्य सः। एतेनास्य वक्ष्यमाणमेनकापरिणयपार्वतीजननादिचेतनव्यवहारयोग्यत्वसिद्धिः। हिमस्यालयः स्थानमिति हिमालयो नाम हिमालय इति प्रसिद्धः। अधिको राजाधिराजः। ‘राजाहःसखिभ्यष्टच्’। न गच्छन्तीति नगा अचलास्तेषामधिराजो नगाधिराजोऽस्ति। कथंभूतः। पूर्वापरौ प्राच्यपश्चिमौ तोयनिधी समुद्रौ वगाह्य प्रविश्य अतएव पृथिव्या भूमेर्मानं हस्तादिना परिच्छेदः। भावे ल्युट्। तस्य दण्डः। यद्वा मीयतेऽनेनेति मानम्। करणे ल्युट्। स चासौ दण्डश्च स इव स्थितः। आयामपरिच्छेदकदण्ड इव स्थित इत्यर्थः। पूर्वापरसागरावगाहित्वं चास्य हिमालयस्यास्त्येव। उक्तं च ब्रह्माण्डपुराणे—'कैलासो हिमवांश्चैव दक्षिणे वर्षपर्वतौ। पूर्वपश्चिमगावेतावर्णवान्तरूपस्थितौ॥' अत्र हिमाचलस्योभयाब्धिव्याप्तिसाम्यान्मानदण्डत्वेनोत्प्रेक्षणादुत्प्रेक्षा-लंकारः। 'प्रकृतेऽप्रकृतगुणक्रियादिसंबन्धादप्रकृतत्वेन प्रकृतस्य संभावनमुत्प्रेक्षा' इत्यलंकारसर्वस्वकारः। अस्मिन्सर्गे प्रायेण वृत्तमुपजातिः। क्वचिदिन्द्रवज्रोपेन्द्रवज्रे च। तल्लक्षणं तु—'स्यादिन्द्रवज्रा यदि तौ जगौ गः'। उपेन्द्रवज्रा जतजास्ततो गौ'। अनन्तरोदीरितलक्ष्मभाजौ पादौ यदीयावुपजातयस्ताः' इति॥

 इतःपरं षोडशभिः श्लोकैर्हिमाद्रिं वर्णयति। तत्र नगाधिराजत्वं निर्वोढुमाह—

यं सर्वशैलाः परिकल्प्य वत्सं मेरौ स्थिते दोग्धरि दोहदक्षे।  
भास्वन्ति रत्नानि महौषधीश्च पृथूपदिष्टां दुदुहुर्धरित्रीम्॥२॥

** यमिति॥** सर्वे च ते शैलाश्च सर्वशैलाः। 'पूर्वकालैकसर्वजरत्पुराणनवकेवलाः समानाधिकरणेन' इति समासः। यं हिमालयं वत्सं परिकल्प्य विधाय दोहदक्षे दोहनसमर्थे मेरौ दोग्धरि स्थिते सति। 'यस्य च भावेन भावलक्षणम्' इति सप्तमी। पृथूपदिष्टां पृथुना वैन्येनोपदिष्टामीदृक्तया प्रदर्शितां धरित्रीम्। गोरूपधरामिति शेषः। 'गौर्भूत्वा तु वसुंधरा' इति विष्णुपुराणात्। 'अकथितं च' इति कर्मत्वम्। भास्वन्ति च भास्वत्यश्च भास्वन्ति द्युतिमन्ति। ओषधिविशेषणं चैतत्। 'नपुंसकमनपुंसकेन–' इत्यादिना नपुंसकैकशेषः। रत्नानि मणीञ्जातिश्रेष्ठवस्तूनि च। 'रत्नं श्रेष्ठे मणावपि' इति विश्वः। 'जातौ जातौ यदुत्कृष्टं तद्रत्नमिति कथ्यते' इति यादवः। महौषधीश्च संजीवनीप्रभृतीश्च क्षीरत्वेन परिणता इति शेषः। 'ताः क्षीरपरिणामिनीः' इति विष्णुपुराणात्। दुदुहुः। 'दुहियाचि–' इत्यादिना द्विकर्मकत्वम्। अत्र प्रयोजकत्वेऽपि शैलानां 'पञ्चभिर्हलैः कर्षति ग्रामणीः' इति वत्तत्समर्थाचरणात्कर्तृत्वेन व्यपदेशः। दुहेः स्वरितेत्त्वेऽप्यकर्त्रभिप्रायविवक्षायां परस्मैपदम्। अत्रार्थे प्रमाणम्—'गौर्भूमिरचलाः सर्वे कर्तारोऽत्र पयांसि च। ओषध्यश्चैव भास्वन्ति रत्नानि विविधानि च॥ वत्सश्च हिमवानासीद्दोग्ध्रा मेरुर्महागिरिः॥' इति। एतेन वत्सस्य मातुः प्रेमास्पदत्वादस्य सारग्राहित्वं गम्यते। तथा चास्य नगस्य रत्नविशेषभोक्तृत्वान्नगाधिराजत्वं युक्तमिति भावः। अत्र हिमवद्वर्णनस्य प्रकृतत्वात्तङ्गतौषधिरत्नानां द्वयानामपि प्रकृतत्वात्तेषां दोहनक्रियारूपसमानधर्मसंबन्धादौपम्यस्य गम्यत्वात्केवलप्राकरणिकविषयस्तुल्ययोगितानामालंकारः। तदुक्तम्—'प्रस्तुतानां तथान्येषां केवलं तुल्यधर्मतः। औपम्यं गम्यते यत्र सा मता तुल्ययोगिता॥' न चात्र रूपकपरिणामाद्यलंकारशङ्का कार्या तेषामारोपहेतुत्वात्। हिमहेमाचलादिषु वत्सत्वदोग्धृत्वादीनामागमसिद्धत्वेनानारोप्यमाणत्वादिति॥

 ननु हिमदोषदूषितस्य तस्यात्यन्तमनभिगम्यत्वाच्छ्वित्रिण इव सर्वमपि सौभाग्यं विफलमित्याशङ्क्याह—

**अनन्तरत्नप्रभवस्य यस्य हिमं न सौभाग्यविलोपि जातम्।  
एको हि दोषो गुणसंनिपाते निमञ्जतीन्दोः किरणेष्विवाङ्कः॥३॥**

** अनन्तेति॥** प्रभवत्यस्मादिति प्रभवः कारणम्। अनन्तानामपरिमितानां रत्नानां श्रेष्ठवस्तूनां प्रभवस्य यस्य हिमाद्रेर्हिमम्। कर्तृ। सुभगस्य भावः सौभाग्यम्। ‘हृद्भगसिन्ध्वन्ते पूर्वपदस्य च’ इत्युभयपदवृद्धिः। तद्विलुम्पतीति सौभाग्यविलोपि सौन्दर्यविघातकं न जातं नाभूत्। तथाहि। एको दोषो गुणसंनिपात इन्दोः किरणेष्वङ्क इव निमज्जति। अन्तर्लीयत इत्यर्थः। नहि स्वल्पो दोषोऽमितगुणाभिभावक एव किंतु कश्चिदिन्दुकलङ्कादिवद्गुणैरभिभूयते। अन्यथा सर्वरम्यवस्तुहानिप्रसङ्गादिति भावः। अत्रोपमानुप्राणितोऽर्थान्तरन्यासालंकारः। तल्लक्षणं तु—‘ज्ञेयः सोऽर्थान्तरन्यासो वस्तु प्रस्तुत्य किंचन। तत्साधनसमर्थस्य न्यासो योऽन्यस्य वस्तुनः॥’ इति दण्डी॥

**यश्चाप्सरोविभ्रममण्डनानां संपादयित्रीं शिखरैर्बिभर्ति।  
बलाहकच्छेदविभक्तरागामकालसंध्यामिव धातुमत्ताम्॥४॥**

** यश्चेति॥** किंचेति चकारार्थः। यो हिमाद्रिरप्सरसां विभ्रममण्डनानि विलासालंकरणानि। अथवा विभ्रमो विपरीतन्यासः। ‘विभ्रमस्त्वरयाकाले भूपास्थानविपर्यये’ इति दशरूपकात्। तेन मण्डनानि तेषां संपादयित्रीम्। एतद्धातुरागदर्शिन्योऽप्सरसः संध्याभ्रमेण प्रसाधनाय त्वरयन्त इति भावः। तथात्वे भ्रान्तिमदलंकारो व्यज्यते। ‘कर्तृकर्मणोः कृति’ इति कर्मणि षष्ठी। वारीणां वाहका बलाहकाः। पृषोदरादित्वात्साधुः। तेषां छेदेषु खण्डेषु विभक्तः संक्रमितो रागो यया ताम्। एतेनाद्रेरभ्रंकषत्वं गम्यते। इदं विशेषणद्वयं संध्यायामपि योज्यम्। धातवः सिन्दूरगैरिकादयोऽस्य सन्तीति धातुमान्। नित्ययोगे मतुप्। तस्य भावो धातुमत्ता ताम्। धातुयोगित्वमिति संबन्धोऽपि वाच्यार्थः। ‘समासकृत्तद्धितेषु संबन्धाभिधानं भावप्रत्ययेन’ इति वचनात्। लक्षणया नित्यानुषङ्गिकधातुमित्यर्थः।अकालसंध्यामिवानियतकालप्राप्तसंध्यामिव शिखरैर्बिभर्ति धत्ते। अत्र संध्याशब्दस्य जातिवाचित्वाज्जात्युत्प्रेक्षा॥

**आमेखलं संचरतां घनानां छायाम[^3]धःसानुगतां निषेव्य।  
उद्वेजिता दृष्टिभिराश्रयन्ते शृङ्गाणि यस्यातपवन्ति सिद्धाः॥५॥**

[^3]: "छायामिषे सानुगताम्."

** आमेखलमिति॥** सिद्धा अणिमादिसिद्धा देवयोनिविशेषाश्च। ‘पिशाचो गुह्यकः सिद्धो भूतोऽमी देवयोनयः’ इत्यमरः। आ मेखलाभ्य आमेखलं नितम्बपर्यन्तम्। ‘मेखला खण्डबन्धे स्यात्काञ्चीशैलनितम्बयोः’ इति विश्वः।

‘आङ् मर्यादाभिविध्योः’ इत्यव्ययीभावः। संचरतां घनानां मेघानामधःसानूनि मेघमण्डलादधस्तानि गतां प्राप्ताम्। ‘द्वितीया श्रितातीतपतितगतात्यस्तप्राप्तापन्नैः’ इति समासः। छायामनातपम्। ‘छाया सूर्यप्रिया कान्तिः प्रतिबिम्बमनातपः’ इत्यमरः। निषेव्य वृष्टिभिरुद्वेजिताः क्लेशिताः सन्तः। ‘उद्वेगस्तिमिते क्लेशे भये मन्थरगामिनि’ इति शब्दार्णवः। यस्य हिमाद्रेरातपवन्ति सातपानि शृङ्गाण्याश्रयन्ते। आश्रित्य स्थिता इत्यर्थः। अतिमेघमण्डलमस्यौन्नत्यमिति भावः॥

**पदं तुषारस्रुतिधौतरक्तं यस्मिन्नदृष्ट्वापि हतद्विपानाम्।  
विदन्ति[^4] मार्गं नखरन्ध्रमुक्तैर्मुक्ताफलैः केसरिणां किराताः॥६॥**

[^4]: "विन्दन्ति."

** पदमिति॥** यस्मिन्नद्रौ किरातास्तुषारस्रतिभिर्हिमनिस्यन्दैर्धौतं क्षालितं रक्तं शोणितं यस्य तत्तथोक्तम्। अतो दुर्ग्रहमिति भावः। हता द्विपा गजा यैस्तेषां हतद्विषानां केसरिणां सिंहानां पदं पादप्रक्षेपस्थानमदृष्ट्वापि नखरन्ध्रैर्नखद्रोणिनिभिर्मुक्तैर्मुक्ताफलैर्मार्गं विदन्ति जानन्ति। अत्र व्याधाः सिंहघातिनो गजेन्द्राश्च मुक्ताकरा इति भावः। ‘करीन्द्रजीमूतवराहशङ्खमत्स्याहिशुक्त्युद्भववेणुजानि। मुक्ताफलानि प्रथितानि लोके तेषां तु शुक्त्युद्भवमेव भूरि॥’

**न्यस्ताक्षरा धातुरसेन यत्र भूर्जत्वचः कुञ्जरविन्दुशोणाः।  
व्रजन्ति विद्याधरसुन्दरीणामनङ्गलेखक्रिययोपयोगम्॥७॥**

** न्यस्ताक्षरेति॥** यत्र हिमाद्रौ धातुरसेन सिन्दूरादिद्रवेण।‘शृङ्गारादौ विषे वीर्ये गुणे रागे द्रवे रसः’इत्यमरः। न्यस्ताक्षरा लिखितवर्णा अतएव कुञ्जरस्य ये विन्दवः काये वयोविशेषभाविनः पद्माकख्याः। 'पद्मकं बिन्दुजालकम्' इत्यमरः। त इव शोणा रक्तवर्णाः। लिखितभागेष्विति शेषः। भूर्जत्वचो भूर्जपत्रवल्कलानि। 'भूर्जपत्रो भुजो भूर्जोमृदुत्वक्चार्मिका अपि’ इति यादवः। विद्याधरसुन्दरीणाम्। लिख्यन्ते येषु ते लेखाः पत्रिकाः। अनङ्गस्य लेखास्तेषां क्रियया। कामव्यञ्जकलेखकरणेनेत्यर्थः। उपयोगमुपकारं व्रजन्ति। दिव्याङ्गनाविहारयोग्योऽयं शैल इति भावः॥

**यः पूरयन्कीचकरन्ध्रभागान्दरीमुखोत्थेन समीरणेन।  
उद्गास्यतामिच्छति किंनराणां तान[^5]प्रदायित्वमिवोपगन्तुम्॥८॥**

[^5]: "स्थान."

** य इति॥** यो हिमाद्रिः दरी गुहा सैव मुखं तस्मादुत्थेनोत्पन्नेन। ‘आतश्चोपसर्गे’ इति कप्रत्ययः। समीरणेन वायुना कीचका वेणुर्विशेषाः। ‘वेणवः कीचकास्ते स्युर्ये स्वनन्त्यनिलोद्धताः’इत्यमरः। तेषां रन्ध्रभागाञ्छिद्रप्रदेशान्पूरयन्धमयन्। वांशिकोऽपि वंशरन्ध्राणि मुखमारुतेन पूरयतीति प्रसिद्धिः। उद्गास्यतां देवयोनित्वादुच्चैर्गान्धारग्रामेण गानं करिष्यताम्। उक्तं च नारदेन— ‘षड्जमध्यमनामानौ ग्रामौ गायन्ति मानवाः। न तु गान्धारनामानं स लभ्यो देवयोनिभिः॥’ इति। किंनराणां देवगायकानां तानप्रदायित्वम्। तानो नाम स्वरान्तरप्रवर्तको रागस्थितिप्रवृत्त्यादिहेतुरंशापरनामा वंशवाद्यसाध्यः प्रधानभूतः स्वरविशेषः। ‘तानस्त्वंशस्वरो मतः’ इत्यभिनवगुप्तः। ‘गाता यं यं स्वरं गच्छेत्तं तं वंशेव तानयेत्’ इति भरतः। ‘तत्प्रदानशीलत्वं तानप्रदायित्वं वांशिकत्वमुपगन्तुमिच्छतीवेत्युत्प्रेक्षा। सा च दरीमुखोत्थेनेत्येकदेशविवर्तिरूपकोज्जीविता। मुखसाध्यत्वात्तानप्रदायित्वस्य। यत्रावयवरूपणादवयवनिरूपणं गम्यते तदेकदेशविवर्ति रूपकम्। गम्यते चात्रावयविनः पुंसो रूपणं यच्छब्दनिर्दिष्टे हिमाद्रावित्यलं बहुना॥

**कपोलकण्डूः[^6] करिभिर्विनेतुं विघट्टितानां सरलद्रुमाणाम्।  
यत्र स्रुतक्षीरतया प्रसूतः[^7] सानूनि गन्धः[^8] सुरभीकरोति॥९॥**

[^6]: "कण्डूम्."

[^7]: "समीरः"

[^8]: "गन्धैः."

 **कपोलेति॥** यत्र हिमाद्रौ करिभिगैर्जः। कपोलकण्डूर्गण्डस्थलकण्डूर्विनेतुमपनेतुं विघट्टितानां घर्षितानां सरलद्रुमाणां संबन्धि स्रुतानि करिकपोलघर्षणात्क्षरितानि क्षीराणि येषां तेषां भावस्तत्ता तया हेतुना प्रसूत उत्पन्नो गन्धः सानूनि सुरभीकरोति। एतेनास्य गजाकरत्वं गम्यते। तथा च गजायुर्वेदे —‘हिमवद्विन्ध्यमलया गजानां प्रभवा नगाः’ इति॥

**वनेचराणां वनितासखानां दरीगृहोत्सङ्गनिषक्तभासः।  
भवन्ति यत्रौषधयो रजन्यामतैलपूराः सुरतप्रदीपाः॥१०॥**

 **वनेचराणामिति॥** यत्र हिमाद्रौ रजन्यां दर्यः कन्दरा एव गृहास्तेषामुत्सङ्गेष्वभ्यन्तरेषु निषक्ताः संक्रान्ता भासो यासां ता ओषधयस्तृणज्योतींषि। ‘अग्नावोषधीषु च तेजो निधाय रविरस्तं याति’ इत्यागमः। वनितानां सखायो वनितासखाः। ‘राजहःसखिभ्यष्टच्’। तेषाम्। रममाणानामित्यर्थः। वने चरन्तीति वनेचराः किराताः। ‘चरेष्टः’ इति टप्रत्ययः। ‘तत्पुरुषे कृति बहुलम्’ इत्यलुक्। तेषां वनेचणाम्। अतैलपूराः। अनपेक्षिततैलसेका इत्यर्थः। सुरते सुरतकर्मणि प्रदीपा भवन्ति। अत्रौषधीष्वारोप्यमाणस्य प्रदीपत्वस्य प्रकृतसुरतोपयोगित्वात्परिणामालंकारः। तदुक्तम्—‘आरोप्यमाणस्य प्रकृतोपयोगित्वे परिणामः’ इति। तथा प्रदीपकारणतैलपूरणनिषेधादकारणकार्योत्पत्तिलक्षणा विभावना चेत्युभयोः संसृष्टिः॥

**उद्वेजयत्यङ्गुलिपार्ष्णिभागान्मार्गे शिलीभूतहिमेऽपि यत्र।  
न दुर्वहश्रोणिपयोधरार्ता भिन्दन्ति मन्दां गतिमश्वमुख्यः॥११॥**

 **उद्वेजयतीति॥** यत्र हिमाद्रौ। शिलीभूतं घनीभूतं यत्र तस्मिन्। अतएवाङ्गुलीनां पार्ष्णीनां च भागान्प्रदेशानुद्वेजयत्य-तिशैत्यात्क्लेशयत्यपि मार्गे। श्रोणयश्च पयोधराश्च श्रोणिपयोधरम्। दुर्वहेण दुर्धरेण श्रोणिपयोधरेणार्ताः पीडिताः। आङ्पूर्वादृच्छतेः क्तः। ‘उपसर्गादृति धातौ’ इति वृद्धिः। अश्वानां मुखानीव मुखानि यासां ता अश्वमुख्यः किंनरस्त्रियः। उष्ट्रमुखवत्समासः। ‘स्यात्किंनरः किंपुरुषस्तुरंगवदनो मयुः’ इत्यमरः। मन्दां मन्थरां गतिं न भिन्दन्ति। न त्यजन्तीत्यर्थः। पादपीडाकरेऽप्यतिभारभङ्गुरशरीरतया न शीघ्रं गन्तुं शक्यत इति भावः॥

**दिवाकराद्रक्षति यो गुहासु लीनं दिवाभीतमिवान्धकारम्।  
क्षुद्रेऽपि नूनं शरणं प्रपन्ने ममत्वमुच्चैः शिरसां सतीव[^9]॥१२॥**

[^9]: "अतीव."

 **दिवाकरादिति॥** यो हिमाद्रिर्दिवा दिवसे भीतं भयाविष्टमिव। उलूकमिवेति च ध्वनिः। गुहासु लीनमन्धकारं ध्वान्तम्। दिवा दिनं करोतीति दिवाकरस्तस्माद्दिवाकरात्। ‘दिवाविभानिशाप्रभाभास्कार–’ इत्यादिना टप्रत्ययः। ‘भीत्रार्थानां भयहेतुः’ इत्यपादानत्वात्पञ्चमी। रक्षति त्रायते। ननु क्षुद्रसंरक्षणमनर्हमित्याशङ्क्याह—क्षुद्र इति। उच्चैःशिरसामुन्नतानां शरणं प्रपन्ने शरणागते क्षुद्रे नीचेऽपि सति सज्जन इव नूनं ममत्वं ममायमित्यभिमानः। अस्तीति शेषः। ममशब्दात्वप्रत्ययः। अर्थान्तरन्यासोऽलंकारः॥

**लाङ्गूलविक्षेपविसर्पिशोभैरितस्ततश्चन्द्र[^10]मरीचिगौरैः।  
यस्यार्थयुक्तं गिरिराजशब्दं कुर्वन्ति वालव्यजनैश्चमर्यः॥१३॥**

[^10]: "चान्द्र."

 **लाङ्गूलेति॥** चमर्यो मृगीविशेषा इतस्ततो लाङ्गूलानि वालधयः। ‘पुच्छोऽस्त्री लोमलाङ्गूले वालहस्तश्च वालधिः’ इत्यमरः। तेषां विक्षेपैर्विधूननैर्विसर्पिण्यो विसृमराः शोभाः कान्तयो येषां तैश्चन्द्रमरीचिरिव गौरैः शुभ्रैः। ‘गौरः करीरे सिद्धार्थे शुक्ले पीतेऽरुणेऽपि च’ इति यादवः। ‘उपमानानि सामान्यवचनैः’ इति समासः। वालव्यजनैश्चामरैर्यस्य हिमाद्रेर्गिरिराजशब्दं गिरिराज इति संज्ञामर्थयुक्तमभिधेयवन्तं कुर्वन्ति। राजानो हि छत्रचामरादिचिह्निता इति भावः॥

**यत्रांशुकाक्षेपविलज्जितानां यदृच्छया किंपुरुषाङ्गनानाम्।  
दरीगृहद्वार[^11]विलम्बिविम्बास्तिरस्करिण्यो जलदा भवन्ति॥१४॥**

[^11]: "द्वारि."

 **यत्रेति॥** यत्र हिमाद्रौ। अंशुकाक्षेपेण वस्त्रापहरणेन विलज्जितानां किंपुरुषाङ्गनानां किंनरस्त्रीणां यदृच्छया दैवगत्या दरीगृहद्वारेषु विलम्बिबिम्बा लम्बमानमण्डला जलदास्तिरस्करिण्यो जवनिका भवन्ति। ‘प्रतिसीरा जवनिका स्यात्तिरस्करिणी च सा’ इत्यमरः। ‘तिरसोऽन्यतरस्याम्’ इति सत्वम्। अत्र जलदेष्वारोप्यमाणस्य तिरस्करिणीत्वस्य प्रकृतोपयोगित्वात्परिणामालंकारः।

भागीरथीनिर्झरसीकराणां वोढा मुहुः कम्पितदेवदारुः।  
यद्वायुरन्विष्टमृगैः किरातैरासेव्यते भिन्नशिखण्डिवर्हः॥१५॥

 **भागीरथीति॥** भागीरथीनिर्झरसीकराणां गङ्गाप्रवाहपाथःकणानाम्। कर्मणि षष्ठी। वोढा प्रापकः। वहेस्तृच्। मुहुः पुनःपुनः सद्यो वा। 'पौनःपुन्ये भृशार्थे च सद्यो वा स्यान्मुहुःपदम्' इति वैजयन्ती। कम्पिता देवदारवो येन स तथोक्तः। भिन्नानि विश्लेषितानि शिखण्डिनां बर्हाणि गतिलाघवार्थं किरातकटिबद्धानि येन स तथोक्तः। क्रमाद्विशेषणत्रयेण शैत्यसौरभ्यमान्द्यान्युक्तानि। यस्य हिमाद्रेर्वायुः। अन्विष्टमृगैर्मार्गितमृगैः। श्रान्तैरिति भावः। 'अन्विष्टं मार्गितं मृगितम्' इत्यमरः। किरातैरासेव्यते॥

सप्तर्षिहस्तावचिता[^12]वशेषाण्यधो विवस्वान्परिवर्तमानः।  
पद्मानि यस्याग्रसरोरुहाणि प्रबोधयत्यूर्ध्वमुखैर्मयूखैः॥१६॥

[^12]: "आचरित."

 **सप्तर्षीति॥** सप्त च ते ऋषयश्च सप्तर्षयः। 'दिक्संख्ये संज्ञायाम्' इति समासः। तेषां हस्तैरवचितेभ्यो लूनेभ्योऽवशेषाण्यवशिष्टानि। 'शेषोऽप्रधानसंतापे त्रिष्वन्यत्रोपयुज्यते' इति केशवः। कर्मण्यण्प्रत्ययः। अनेन पद्मानां साफल्यं सूचितम्। यस्य हिमाद्रेः रोहन्तीति रुहाणि। 'इगुपधज्ञाप्रीकिरः कः' इति कप्रत्ययः। अग्र उपरि यानि सरांसि तेषु रुहाणि पद्मान्यधःपरिवर्तमानो भ्रमन्विवस्वान्सूर्य ऊर्ध्वमुखैर्मयूखैः प्रबोधयति विकासयति। न कदाचिदधोमुखैः। अतिमार्तण्डमण्डलत्वादग्रभूमेरिति भावः। सप्तर्षिमण्डलं ध्रुवादप्यूर्ध्वमिति ज्यौतिषिकाः। अतस्तेषामग्रसरोरुभागित्वं युक्तम्॥

यज्ञाङ्गयोनित्वमवेक्ष्य यस्य सारं धरित्रीधरणक्षमं च।  
प्रजापतिः कल्पितयज्ञभागं शैलाधिपत्यं स्वयमन्वतिष्ठत्॥१७॥

 **यज्ञाङ्गेति॥** यस्य हिमाद्रेर्यज्ञाङ्गानां यज्ञसाधनानां सोमलतादीनां योनिः प्रभवस्तस्य भावस्तत्त्वम्। 'यज्ञाङ्गार्थं मया सृष्टो हिमवानचलेश्वरः' इति विष्णुपुराणात्। धरित्रीधरणक्षमं भूभारधरणयोग्यं सारं बलं च। 'सारो बले स्थिरांशे च' इत्यमरः। अवेक्ष्य ज्ञात्वा प्रजापतिः स्वयमेव कल्पितो यज्ञभागो यस्मिंस्तत्तथोक्तम्। 'सोमस्य राज्ञः कुरङ्ग इन्दोः शृङ्गी समुद्रस्य शिशुमारो हिमवतो हस्ती' इति श्रुतेरिति भावः। शैलानामाधिपत्यमधिपत्वम्। 'पत्यन्तपुरोहितादिभ्यो यक्' इति यक्प्रत्ययः। अन्वतिष्ठत्। ददाति स्मेत्यर्थः। उक्तं च ब्रह्माण्डपुराणे—'शैलानां हिमवन्तं च नदीनां चैव सागरम्। गन्धर्वाणामधिपतिं चक्रे चित्ररथं विधिः' इति॥

 संप्रति कथां प्रस्तौति—

**स मानसीं मेरुसखः पितॄणां कन्यां कुलस्य स्थितये स्थितिज्ञः।  
मेनां मुनीनामपि माननीयामात्मानुरूपां विधिनोपयेमे॥१८॥**

 **स इति॥** मेरोः सखा मेरुसखः। बन्धुसंपन्न इति भावः। स्थितिज्ञो मर्यादाभिज्ञः। अनेन श्रुतसंपत्तिः सूच्यते। स हिमवान्पितॄणां मानसीं मनःसंकल्पजन्यां मुनीनामपि माननीयाम्। योगिब्रह्मवादिभ्यां पूज्यामित्यर्थः। उक्तं च विष्णुपुराणे—‘तेभ्यः शुभास्पदं जज्ञे मेनका हरिणी तथा। ते उभे ब्रह्मवादिन्यौ योगिन्यौ चाप्युभे द्विज॥’ इति। आत्मानुरूपां कुलशीलसौन्दर्यादिभिः सदृशीं मेनां मेनकादेवीति नामवतीं कन्यां कुलस्य स्थितये प्रतिष्ठायै विधिना यथाशास्त्रेणोपयेमे परिणीतवान्। ‘उपाद्यमः स्वकरणे’ इत्यात्मनेपदम्। ‘तेषां तु मानसी कन्या मेना नाम महागिरेः। पत्नी हिमवतो यस्याः पुत्रो मैनाक उच्यते॥’ इति ब्रह्माण्डपुराणात्॥

**कालक्रमेणाथ तयोः प्रवृत्ते स्वरूपयोग्ये सुरतप्रसङ्गे।  
मनोरमं यौवनमुद्वहन्त्या गर्भोऽभवद्भूधरराजपत्न्याः॥१९॥**

 **कालक्रमेणेति॥** अथ कालक्रमेण। गच्छता कालेनेत्यर्थः। तयोर्मेनकाहिमवतोः स्वरूपयोग्ये सौन्दर्यानुगुणे। यद्वा रूप्यते निश्चीयतेऽनेनेति रूपं ज्ञानं तद्योग्ये। शास्त्रानुसारिणीत्यर्थः। सुरतप्रसङ्गे सुरतकर्मणि प्रवृत्ते सति मनोरमं यौवनमुद्वहन्त्या भूधरराजपत्न्या मेनकाया गर्भोऽभवत्॥

**असूत सा नागवधूपभोग्यं मैनाकमम्भोनिधिबद्धसख्यम्।  
क्रुद्धेऽपि पक्षच्छिदि वृत्रशत्राववेदनाज्ञं कुलिशक्षतानाम्॥२०॥**

 **असूतेति॥** सा मेना नागवधूपभोग्यम्। नागकन्यापरिणेतारमित्यर्थः। अम्भोनिधिना बद्धसख्यं समुद्रकृतमैत्रीकम्। सख्यमूलं सूचयति—पक्षच्छिदि पक्षच्छेत्तरि। ‘सत्सूद्विष–’ इत्यादिना क्विप्प्रत्ययः। वृत्रशत्रौ क्रुद्धे कुपिते सत्यपि कुलिशक्षतानां वज्रप्रहाराणाम्। संबन्धसामान्ये षष्ठी। जानातीति ज्ञः। ‘इगुपधज्ञा–’ इति कप्रत्ययः। वेदनानां ज्ञः। अथवा वेदना जानातीति वेदनाज्ञः। ‘अतोऽनुपसर्गे कः’ इति कप्रत्ययः। ‘उपपदमतिङ्’ इति समासः। स न भवतीत्यवेदनाज्ञस्तम्। कुलिशक्षतवेदनानभिज्ञमित्यर्थः। सापेक्षत्वेऽपि गमकत्वात्समासः। पक्षच्छेदोद्यतशक्रात्राणाय शरणागमनमनयोः सख्यमूलमिति भावः। मैनाकं पुत्रमसूत। सर्वपर्वतपक्षच्छेदेऽप्ययमच्छिन्नपक्ष एवेति मैनाकस्योत्कर्षः। तादृक्पुत्रवत्त्वं हिमाद्रेरिति सार्थकं मैनाकस्य वर्णनम्। ‘पिता न ज्ञायते यस्या भ्राता यदि न विद्यते। नोपयच्छेत्तु तां कन्यां धर्मलोपभयात्सुधीः॥’ इत्यभ्रातृककन्यापरिणयनिषेधात्प्रकृते पार्वती भ्रातृमत्येवेति सूचनार्थं मैनाकपर्वतमिति तात्पर्यार्थः॥

**अथावमा[^13]नेन पितुः प्रयुक्ता दक्षस्य कन्या भवपूर्वपत्नी।  
सती सती योगविसृष्टदेहा तां जन्मने शैलवधूं प्रपेदे॥२१॥**

[^13]: "अपमानेन."

 **अथेति॥** अथ मैनाकजननानन्तरं दक्षस्य प्रजापतेः कन्या भवस्य महादेवस्य पूर्वपत्नी पूर्वभार्या सती पतिव्रता। ‘सती साध्वी पतिव्रता’ इत्यमरः। सती नाम देवी। पितुर्दक्षस्य। कर्तरि षष्टी। अवमानेन स्वभर्त्रवज्ञया प्रयुक्ता प्रेरिता योगेन योगमार्गेण विसृष्टदेहा त्यक्तदेहा सती। जन्मने पुनरुद्भवाय तां शैलवधूं मेनकां प्रपेदे। अन्न पुरा किल सती देवी दक्षाध्वरे तत्कृतां स्वभर्त्रवज्ञामसहमाना पितरं प्रसूं चोपेक्ष्य मत्कर्तव्यकार्यं त्वज्जामातैव करिष्यतीति निर्धार्य देवकार्याणि साधयितुं च योगाग्निना स्वशरीरं ददाहेति पुरावृत्तकथानुसंधेया॥

**सा भूधराणामधिपेन तस्यां समाधिमत्यामुदपादि भव्या।  
सम्यक्प्रयोगादपरिक्षतायां नीताविवोत्साहगुणेन संपत्॥२२॥**

** सेति॥** भव्या कल्याणी सा सती भूधराणामधिपेन हिमवता समाधिमत्यां नियमवत्यां तस्यां मेनकायां सम्यक्प्रयोगात्साध्वाचरणाद्धेतोरपरिक्षतायामभ्रष्टायां नीतावुत्साहगुणेनोत्साहशक्त्या कर्त्रा। संपदिवोदपाद्युत्पादिता। उत्पद्यतेर्ण्यन्तात्कर्मणि लुङ्। ‘चिण्भावकर्मणोः’ इति चिण्प्रत्ययः। ‘चिणो लुक्’ इति तस्य लुक्॥

**प्रसन्नदिक्पांसुविविक्तवातं शङ्ख[^14]स्वनानन्तरपुष्पवृष्टि।  
शरीरिणां स्थावरजंगमानां सुखाय तज्जन्मदिनं बभूव॥२३॥**

[^14]: "तूर्य."

 **प्रसन्नेति॥** प्रसन्ना निर्मला दिशो यस्मिंस्तत्प्रसन्नदिक्। पांसुविविक्ता रजोरहिता वाता यस्मिंस्तत्तथोक्तम्। शङ्खस्य स्वनात्स्वनस्य वानन्तरं पुष्पवृष्टिर्यस्मिंस्तत्तथोक्तं तस्याः पार्वत्या जन्मदिनम्। स्थितिशीलाः स्थावराः शैलवृक्षादयः। ‘स्थेशभासपिसकसो वरच्’ इति वरच्प्रत्ययः। जंगम्यन्ते भृशं गच्छन्तीति जंगमा देवतिर्यङ्मनुष्यादयः। स्थावराश्च जंगमाश्च तेषां द्वयानामपि शरीरिणां सुखायानन्दाय बभूव॥

**तया दुहित्रा सुतरां सवित्री[^15] स्फुरत्प्रभामण्डलया चकासे।  
विदूर[^16]भूमिर्नवमेघशब्दादु[^17]द्भिन्नया रत्नशलाकयेव॥२४॥**

[^15]: "धरित्री."

[^16]: "वैदूर्यभूमिः"

[^17]: "नादात्."

 **तयेति॥** स्फुरत्प्रभामण्डलया तथा दुहित्रा सवित्री जनयित्री। ‘स्वरतिसूतिसूयतिधूञूदितो वा’ इतीडागमः। विदूरस्याद्रेः प्रान्तभूमिर्विदूरभूमिः। ‘अविदूरं विदूरस्य गिरेरुत्तुङ्गरोधसः। काकतालीयसीमान्ते मणीनामाकरो भवेत्॥’ इति बुद्धः। नवमेघशब्दादुद्भिन्नया रत्नशलाकया रत्नाङ्कुरयेव सुतरां चकासे रराज॥

**दिने दिने सा परिवर्धमाना लब्धोदया चान्द्रमसीव लेखा।  
पुपोष लावण्यमयान्विशेषाञ्ज्योत्स्नान्तराणीव कलान्तराणि॥२५॥**

 **दिन इति॥** लब्ध उदयो यया सा लब्धोदया। उत्पन्नेत्यर्थः। अभ्युदितेत्यन्यत्र। दिने दिने प्रतिदिनम्। ‘नित्यवीप्सयोः’ इति वीप्सायां द्विरुक्तिः। परिवर्धमाना। उभयत्र समानमेतत्। सा बाला। चन्द्रमस इयं चान्द्रमसी लेखेव लावण्यमयान्कान्तिविशेषप्रचुरान्। ‘मुक्ताफलेषु छायायास्तरलत्वमिवान्तरा। प्रतिभाति यदङ्गेषु तल्लावण्यमिहोच्यते॥’ इति भूपालः। विशेषानवयवान्। ‘विशेषोऽवयवे व्यक्तौ’ इत्युत्पलमालायाम्। ज्योत्स्नायामन्तरमन्तर्धानं येषां तानि ज्योत्स्नान्तराणि ज्योत्स्नयान्तर्हितानि। तन्मयानीति यावत्। अन्याः कलाः कलान्तराणीव। सुप्सुपेति समासः। ‘स्थानात्मीयान्यतादर्थ्यरन्ध्रान्तर्धिषु चान्तरम्’ इति शाश्वतः। पुपोषोपचितवती। इयं वाक्योपमेत्याह दण्डी। तल्लक्षणं तु–‘वाक्यार्थेनैव वाक्यार्थः कोऽपि यद्युपमीयते। एकानेकेवशब्दत्वात्सा तु वाक्योपमा द्विधा॥’ इति॥

**तां पार्वतीत्याभिजनेन नाम्ना बन्धुप्रियां बन्धुजनो जुहाव।  
उमेति मात्रा तपसो[^18] निषिद्धा पश्चादुमाख्यां सुमुखी जगाम॥२६॥**

[^18]: "तपसे."

 **तामिति॥** बन्धुप्रियां तां बालां बन्धुजनः पित्रादिः। अभिजनादागतेनाभिजनेन। पित्रादिपूर्वसंबन्धोपाधिकेनेत्यर्थः। ‘अभिजनाः पूर्वबान्धवाः’ इति काशिका। नाम्ना। पर्वतस्यापत्यं स्त्री पार्वती। ‘तस्यापत्यम्’ इत्यण्प्रत्ययः। इति जुहावाहूतवान्। ह्वयतेर्लिटि रूपम्। पर्वतजन्यत्वोपाधिना पार्वतीति नाम्ना प्रसिद्धिरिति भावः। पश्चादभिजननामप्रवृत्त्यनन्तरं मात्रा जनन्या। उ इति संबोधने। ‘उ इति वितर्कसंबोधनपादपूरणेषु’ इति गणव्याख्याने। माशब्दो निषेधे। उ हे वत्से, मामा कुर्वित्येवंरूपेण। तपसस्तपश्चर्यायाः। ‘वारणार्थानामीप्सितः’इत्यपादानत्वात्पञ्चमी। निषिद्धा निवारिता सती सुमुखी सा बालोमेत्याख्यां नामधेयमुमाख्यां जगाम॥

**महीभृतः पुत्रवतोऽपि दृष्टिस्तस्मिन्नपत्ये न जगाम तृप्तिम्।  
अनन्तपुष्पस्य मधोर्हि चूते द्विरेफमाला सविशेषसंङ्गा[^19]॥२७॥**

[^19]: "संघा; संज्ञा."

 **महीभृत इति॥** पुत्राश्च दुहितरश्च पुत्राः। ‘भ्रातृपुत्रौ स्वसृदुहितृभ्याम्’ इत्येकशेषः। तेऽस्य सन्तीति पुत्रवान्। भूमार्थे मतुप्। तस्य पुत्रवतोऽपि। बह्वपत्यस्यापीत्यर्थः। महीभृतो हिमाद्रेर्दृष्टिश्चक्षुस्तस्मिन्नपत्ये तोके। ‘अपत्यं तोकं तयोः समे’ इत्यमरः। तस्यां पार्वत्यामित्यर्थः। तृप्तिं न जगाम। तथा हि अनन्तपुष्पस्य नानाविधकुसुमस्यापि मधोर्वसन्तस्य संबन्धिनी द्विरेफमाला भृङ्गपङ्क्तिश्रूतस्य विकारे चूते चूतकुसुमे। ‘अवयवे च प्राण्यौषधिवृक्षेभ्यः’ इति विकारार्थोत्पन्नस्याण्प्रत्ययस्य लुक्प्रकरणे ‘पुष्पमूलेषु बहुलम्’ इति पठनाल्लुक्। सविशेषः सातिशयः सङ्गो यस्याः सा तथोक्ता। अत्यन्तासक्तेत्यर्थः॥

**प्रभामहत्या शिखयेव दीपस्त्रिमार्गयेव त्रिदिवस्य मार्गः।  
संस्कारवत्येव गिरा मनीषी तया स पूतश्च विभूषितश्च॥२८॥**

 **प्रभेति॥** प्रभामहत्या प्रकाशाधिकया शिखया ज्वालया दीप इव। शिखादीपयोरवयवावयविभावाद्भेदेन व्यपदेशः। त्रयो मार्गा यस्यास्तया त्रिमार्गया मन्दाकिन्या। तृतीया द्यौर्लोक इति त्रिदिवः स्वर्गः। वृत्तिविषये त्रिशब्दस्य त्रिभागवत्पूरणार्थत्वम् पृषोदरादित्वाद्दिव्शब्दादकारागमः। पुंस्त्वं लोकात्। दीव्यतेर्घञर्थे कविधानम्। दीव्यन्त्यत्र जना इति क्षीरस्वामी। तस्य मार्ग इव। संस्कारो व्याकरणजन्या शुद्धिस्तद्वत्या गिरा वाचा। ‘भद्रैषां लक्ष्मीर्निहिताधि वाचि’ इति श्रुतेरिति भावः। मनस ईषा मनीषा सास्यास्तीति मनीषी विद्वानिव। शकन्ध्वादित्वात्साधुः। तया पार्वत्या स हिमवान्पूतः शोधितश्च विभूषितश्च। अत्र शिखागिरोरविशिष्टयोरुपमानानर्हत्वान्न विशेषणाधिक्यदोषः। इयं मालोपमा॥

**मन्दाकिनीसैकतवेदिकाभिः सा कन्दुकैः कृत्रिमपुत्रकैश्च।  
रेमे मुहुर्मध्यगता सखीनां क्रीडारसं निर्विशतीव बाल्ये॥२९॥**

 **मन्दाकिनीति॥** सा पार्वती बाल्ये वयसि क्रीडानां रसः स्वादः। रुचिरिति यावत्। तं क्रीडारसम्। 'रसो गन्धे रसः स्वादे' इति विश्वः। निर्विशतीव भुञ्जानेव। ‘निर्वेशो भृतिभोगयोः’ इति विश्वः। ‘आच्छीनद्योर्नुम्’ इति विकल्पान्नुमभावः। सखीनां मध्यगता सती मन्दाकिन्याः सैकतेषु पुलिनेषु वेदिकाभिः कन्दुकैः। क्रियया निर्वृत्तैः कृत्रिमैः। ‘ड्वितः क्रिः’ इति क्रिप्रत्ययः। ‘क्रेर्मन्नित्यम्’ इति ममागमश्च। पुत्रकैः पाञ्चालिकाभिः। ‘पाञ्चालिका पुत्रिका स्याद्वस्त्रदन्तादिभिः कृता’ इत्यमरः। ‘संज्ञायां कन्’ इति कन्प्रत्ययः। मुहुः पुनः पुना रेमे॥

**तां हंसमालाः शरदीव गङ्गां महौषधिं[^20] नक्तमिवात्मभासः।  
स्थिरोपदेशामुपदेशकाले प्रपेदिरे प्राक्तनजन्मविद्याः॥३०॥**

[^20]: "महौषधी."

 **तामिति॥** स्थिरः स्थेयानुपदेशः प्राग्भवीयो यस्यास्तादृशीम्। मेधाविनीमित्यर्थः। तां पार्वतीमुपदेशकाले प्राक्तनजन्मविद्याः। पूर्वजन्माभ्यस्तविद्या इत्यर्थः। शरदि गङ्गां हंसमाला इव नक्तं रात्रौ महौषधिं तृणविशेषमात्मभासः स्वदीप्तय इव प्रपेदिरे। उपमानसामर्थ्यादुपदेशमन्तरेणैवेति गम्यते॥

**असंभृतं मण्डनमङ्गयष्टेरनासवाख्यं करणं मदस्य।  
कामस्य पुष्पव्यतिरिक्तमस्त्रं बाल्यात्परं साथ[^21] वयः प्रपेदे॥३१॥**

[^21]: "साधु."

** असंभृतमिति॥** अथ सा पार्वती। अङ्गयष्टेरसंभृतमयत्नसिद्धं मण्डनं प्रसाधनमनासवाख्यमासवाख्यारहितं मदस्य करणं साधनं कामस्य पुष्पव्यतिरिक्तमस्त्रमस्त्रभूतं बाल्याच्छैशवात्परमनन्तरभावि वयो यौवनं प्रपेदे प्राप। यौवनेनैव हि युवतयः प्रसाध्यन्ते माद्यन्ते काम्यन्ते चेति भावः। अत्र द्वितीयपाद आसवरूपकारणाभावेऽपि तत्कार्यमदोक्तेर्विभावनालंकारः। तदुक्तम्—‘कारणाभावे कार्योत्पत्तिर्विभावना’ इति। प्रथमतृतीययोस्त्वारोप्यमाणयोर्मण्डनमदनास्त्रत्वयोः प्रकृतोपयोगात्परिणामालंकारः। तल्लक्षणं तूक्तम्॥

**उन्मीलितं तूलिकयेव चित्रं सूर्यांशुभिर्भिन्नमिवारविन्दम्।  
बभूव तस्याश्चतुरस्रशोभि वपुर्विभक्तं नवयौवनेन॥३२॥**

 **उन्मीलितमिति॥** नवयौवनेन प्रथमयौवनेन विभक्तमभिव्यञ्जितम्। पीनजघनादिसंस्थानमित्यर्थः। तस्याः पार्वत्या वपुस्तूलिकया कूर्चिकया। शलाकयेत्यर्थः। 'तूलिका कथिता लेख्यकूर्चिका तूलशय्ययोः' इति विश्वः। उन्मीलितं रञ्जनद्रव्येणोद्भासितं समुत्कीर्णम्। रूपमिति यावत्। चित्रमालेख्यमिव। सूर्यांशुभिर्भिन्नं विकसितमरविन्दं पद्ममिव। चतस्रोऽस्रयो यस्य तच्चतुरस्रमन्यूनातिरिक्तं यथा तथा शोभत इति चतुरस्रशोभि। ताच्छील्ये णिनिः। बभूव। चित्रारविन्दयोस्तूलिकातरणिकिरणसंबन्ध इव स्वतःसिद्धस्यैवाङ्गसौष्ठवस्य यौवनप्रादुर्भावोऽभिव्यञ्जको बभूवेत्यर्थः॥

 देवतानां रूपं पादाङ्गुष्ठप्रभृति वर्ण्यते मानुषाणां केशादारभ्येति धार्मिकाः। संप्रति सप्तदशभिः श्लोकैः पार्वत्याः पादादिकेशान्तवर्णनमारभते—

**अभ्युन्नता[^22]ङ्गुष्ठनखप्रभाभिर्निक्षेपणाद्रागमिवोद्गिरन्तौ।  
आजहतुस्तच्चरणौ पृथिव्यां स्थलारविन्दश्रियमव्यवस्थाम्॥३३॥**

[^22]: "अत्युन्नता."

 **अभ्युन्नतेति॥** अभ्युन्नतयोरङ्गुष्ठनखयोः प्रभाभिर्निमित्तेन निक्षेपणान्निर्भरन्यासाद्धेतोः रागमन्तर्गतं लौहित्यम्। ‘रागः क्लेशादिके रक्ते मात्सर्ये लोहितादिषु’ इति शाश्वतः। उद्गिरन्तौ वमन्तौ। बहिर्निःसारयन्ताविव स्थितावित्यर्थः। अत्रोद्गिरतेर्गौणार्थत्वान्न ग्राम्यतादोषः प्रत्युत गुण एव। यथाह दण्डी—‘निष्ठ्यूतोद्गीर्णवान्तादि गौणवृत्तिव्यपाश्रयम्। अतिसुन्दरमन्यत्र ग्राम्यकक्षां विगाहते॥’ इति। तस्याश्चरणौ तच्चरणौ। पृथिव्यामव्यवस्थां व्यवस्थारहिताम्। संचारिणीमित्यर्थः। स्थलारविन्दश्रियमाज

ह्नतुः। स्थलविशेषणान्नियतलौहित्यलाभः। अत्र सामुद्रिकाः—'यस्या रक्ततलौ पादावुन्नताग्रौ तलस्पृशौ। निगूढगुल्फौ निहतौ सा स्यान्नृपतिसंमता॥’ इति। अत्रोपमानधर्मस्यारविन्दश्रियश्चरणयोरुपमेययोरसंभवादरविन्दश्रियमिव श्रियमिति प्रतिबिम्बीकरणाक्षेपान्निदर्शनालंकारः। सा च संबन्धेऽसंबन्धलक्षणातिशयोक्त्यनुप्राणिताव्यवस्थामित्यनेन स्थलारविन्दस्य स्थैर्यसंबन्धेऽप्यसंबन्धाभिधानात्। निदर्शनालक्षणं तु

—‘असंभवद्धर्मयोगादुपमानोपमेययोः। प्रतिबिम्बक्रिया गम्या यत्र सा स्यान्निदर्शना॥’इति॥

**सा राजहंसैरिव संनताङ्गी[^23] गतेषु लीलाञ्चितविक्रमेषु[^24]।  
व्यनीयत प्रत्युपदेशलुब्धै[^25]रादित्सुभिर्नूपुरसिञ्जितानि॥३४॥**

[^23]: "संनतांशा."

[^24]: "विभ्रमेषु."

[^25]: "लब्धैः."

 **सेति॥** प्रत्युपदेशलुब्धैः। ‘गुरुशुश्रूषया विद्या पुष्कलेन धनेन वा। अथवा विद्यया विद्या चतुर्थी नोपपद्यते॥’ इति न्यायादिति भावः। तदेव व्यनक्ति—नूपुरसिञ्जितान्यादित्सुभिरादातुमिच्छुभिः। मञ्जीरसिञ्जितमञ्जुकूजितोपदेशमिच्छद्भिरित्यर्थः। राजहंसैः संनताङ्गी। कुचभारादिति भावः। सा पार्वती लीलाभिर्विलासैरञ्चिताः पूजिता विक्रमाः पादन्यासा येषु तेषु। ‘अञ्चेः पूजायाम्’ इतीडागमः। ‘लीलाविलासक्रिययोः’इत्यमरः। गतेषु विषयेषु व्यनीयतेव विनीता किमु। अन्यथा कथमस्या हंसगमनमित्युत्प्रेक्षा॥

**वृत्तानुपूर्वे च न चातिदीर्घे जङ्घे शुभे सृष्टवतस्तदीये।  
शेषाङ्गनिर्माणविधौ विधातुर्लावण्य उत्पाद्य इवास यत्नः॥३५॥**

 **वृत्तेति॥** वृत्ते वर्तुले पूर्वमनुगतेऽनुपूर्वे। गोपुच्छाकार इत्यर्थः। वृत्ते च तेऽनुपूर्वे च वृत्तानुपूर्वे। नातिदीर्घे च। महाविभाषया नसमासः। नञो विशेषणत्वं चशब्दप्रयोगादेव ज्ञेयम्। शुभे मङ्गले। तस्या इमे तदीये जङ्घे प्रसृते। ‘जङ्घा तु प्रसृता’ इत्यमरः। सृष्टवतो निर्मितवतो विधातुः स्रष्टुः शेषाङ्गनिर्माणविधौ। जङ्घाव्यतिरिक्तावयवनिर्माणार्थमित्यर्थः। उत्पाद्ये पुनः संपाद्ये लावण्ये कान्तिविशेषविषये लावण्यलक्षणं तूक्तम्। यत्न आसेव बभूवेत्युत्प्रेक्षा। उपादानमन्तरेण कार्यस्य दुष्करत्वात्तदङ्गानां च लावण्योपादानकत्वात्पूर्वसंपादितस्य च जङ्घार्थमेव कार्त्स्न्येन विनियोगात्पुनर्लावण्यसंपादने यत्नः स्यादेवेत्येतादृक्सौन्दर्ये तज्जङ्घे इति भावः। आसेति बभूवार्थे ‘तिङन्तप्रतिरूपकमव्ययम्’ इत्याह शाकटायनः। वल्लभस्तु—‘न तिङन्तप्रतिरूपकमव्ययम्’ ‘अस्तेर्भूः’ इति भ्वादेशनियमात्तादृक्तिङन्तस्यैवाभावात्। किंतु ‘कवीनामयं प्रामादिकः प्रयोगः’ इत्याह। वामनस्तु—‘अस गतिदीप्त्यादानेष्विति धातोर्लिटि रूपमिदम्’ इत्याह। अस इत्यनुदात्तेद्दीप्त्यर्थे। आस दिदीपे। प्रवृत्त इत्यर्थः॥

**नागेन्द्रहस्तास्त्वचि कर्कशत्वादेकान्तशैत्यात्कदलीविशेषाः।  
लब्ध्वापि लोके परिणाहि रूपं जातास्तदूर्वोरुपमानबाह्याः॥३६॥**

 **नागेन्द्रेति॥** नागेन्द्राणामैरावतादीनां हस्ताः करास्त्वचि चर्मणि कर्कशत्वात्कदलीविशेषा रामरम्भादय एकान्तशैत्यान्नियतशैत्याद्धेतोः लोके परिणाहि वैपुल्ययुक्तम्। ‘परिणाहो विशालता' इत्यमरः। रूपं लब्ध्वापि। अपिशब्दात्करिकदलीमात्रस्य तादृक्परिणाहो नास्तीति भावः। तस्या ऊर्वोस्तदूर्वोरुपमानबाह्या जाता उपमानक्रियानर्हा बभूवुः। तदूर्वोर्न कार्कश्यं नाप्येकान्तशैत्यमिति भावः॥

एतावता नन्वनुमेयशोभि[^26] काञ्चीगुणस्थानमनिन्दितायाः।  
आरोपितं यद्गिरिशेन पश्चादनन्यनारीकमनीयमङ्कम्॥३७॥

[^26]: "कान्ति."

 **एतावतेति॥** अनिन्दिताया अनवद्यायाः पार्वत्याः काञ्चीगुणस्थानं नितम्बबिम्बमेतावता नन्वेतावतैव। ‘प्रश्नावधारणानुज्ञानुनयामन्त्रणे ननु’ इत्यमरः। शोभत इति शोभि। आवश्यके णिनिः ततस्तप्रत्ययः। अनुमेयं शोभित्वं शोभा यस्य तदनुमेयशोभि। ‘त्वप्रत्ययस्तु गतार्थत्वान्न प्रयुक्तः’ इत्याह वामनः। पश्चादादौ नैःस्पृह्येऽपि पश्चात्। तपश्चर्यानन्तरमित्यर्थः। गिरौ शेत इति गिरिशः शिवः। ‘गिरौ डश्छन्दसि' इति डप्रत्ययः। भाषायामपि क्वचिदिष्यते। अथवा गिरिः कैलासोऽस्यास्तीति गिरिशः। लोमादित्वाच्छप्रत्ययः। तेन गिरिशेन। अन्यासां नारीणां कमनीयः कामयितुं शक्यो न भवतीत्यनन्यनारीकमनीयस्तमङ्कं निजोत्सङ्गमारोपितमधिरोपितमिति यत्। एतावता लिङ्गेनेति पूर्वेणान्वयः। रोहतेर्ण्यन्तात्कर्मणि क्तः। ‘रुहः पोऽन्यतरस्याम्’ इति हकारस्य पकारः। गत्यर्थविवक्षायां द्विकर्मकत्वम्। प्रधाने कर्मणि क्तः। गिरिजानितम्बविम्बं विश्वातिशायि सौन्दर्यं गिरिशाङ्कारूढत्वाद्व्यतिरेकेण नार्यन्तरनितम्बबिम्बवत्। विपक्षे हेत्वनुक्तिरेव बाधिका। दाक्षायणीनितम्बविम्बस्य तु पक्षसपक्षयोरन्यतरभावानतिवृत्तेर्निष्कलङ्कमनुमानमित्यलमस्थानसंरम्भेण॥

तस्याः प्रविष्टा नतनाभिरन्ध्रं रराज तन्वी[^27] नवलोमराजिः[^28]।  
नीवीमतिक्रम्य सितेतरस्य तन्मेखलामध्यमणेरिवार्चिः॥३८॥[^29]")

[^27]: "नीला."

[^28]: "राजी."

[^29]: " ३८—३९ श्लोकयोर्मध्येऽयं श्लोको दृश्यते—  गम्भीरनाभीह्रदसंनिधाने रराज नीला नवलोमराजिः। मुखेन्दुभीरुस्तनचक्रवाकचञ्चच्युता शैवलमञ्जरीव॥ (१ नाभि. २ भीतं.

 **तस्या इति॥** नीवीं वस्त्रग्रन्थिम्। ‘स्त्रीकटीवस्त्रबन्धेऽपि नीवी परिपणेऽपि च’ इत्यमरः। अतिक्रम्यातीत्य नतं निम्नं नाभिरन्ध्रं प्रविष्टा प्रविशन्ती तन्वी सूक्ष्मा तस्याः पार्वत्या नवलोमराजिः सितेतरस्यासितस्य। इन्द्रनीलस्येत्यर्थः। तस्याः पार्वत्या मेखला तन्मेखला। तस्या इत्यनुवृत्तौ पुनस्तच्छब्दोपादानं वाक्यान्तरत्वात्सोढव्यम्। यद्वा तस्या नी

च्या मेखला तन्मेखला तत्र तदवस्थानात्। तस्या मध्यमणेरर्चिः प्रभेव रराज। ‘ज्वालाभासोर्नपुंस्यर्चिः’ इत्यमरः॥

मध्येन सा वेदिविलग्नमध्या वलित्रयं चारु बभार बाला।  
आरोहणार्थं नवयौवनेव[^30] कामस्य सोपानमिव प्रयुक्तम्॥३९॥[^29]")

[^30]: "नवयौवनस्य कामेन."

 **मध्येनेति॥** ‘वेदिः परिष्कृता भूमिः’ इत्यमरः। वेदिविलग्नमध्या वेदिवत्कृशमध्या। तनुमध्येति यावत्। सा बाला पार्वती। मध्येन मध्यभागेन चारु सुन्दरं वलित्रयं कामस्यारोहणार्थं नवयौवनेन प्रयुक्तं रचितं सोपानमिव बभारेत्युत्प्रेक्षा॥

**अन्योन्यमुत्पीडयदुत्पलाक्ष्याः स्तनद्वयं पाण्डु[^32] तथा प्रवृद्धम्[^33]।  
मध्ये यथा श्याममुखस्य तस्य मृणालसूत्रान्तरमप्यलभ्यम्॥४०॥**

[^32]: "चारु"

[^33]: "विवृद्धम्."

 **अन्योन्येति॥** अन्योन्यं परस्परम्। ‘कर्मव्यतिहारे सर्वनाम्नो द्वे वाच्ये’ इति द्विरुक्तिः। ‘समासवच्च बहुलम्’ इति बहुलवचनादसमासपक्षेऽपि पूर्वपदस्थस्य सुपः सुर्वक्तव्यः। उत्पीड्यदुपरुन्धत्पाण्डु गौरमुत्पलाक्ष्याः स्तनद्वयं तथा तेन प्रकारेण प्रवृद्धम्। कर्तरि क्तः। श्याममुखस्य कृष्णचूचुकस्येति स्वरूपवर्णनं। तस्य स्तनद्वयस्य मध्ये यथा येन प्रकारेण मृणालसूत्रान्तरं बिसतन्तुमात्रावकाशोऽप्यलभ्यं लब्धुमशक्यम्। ‘अन्तरमवकाशावधिपरिधानान्तर्धिभेदतादर्थ्ये’ इत्यमरः। अत्र संबन्धेऽसंबन्धरूपातिशयोक्त्यलंकारः। कुचयोः पीवरत्वातिशयार्थमवकाशसंबन्धेऽप्यसंबन्धाभिधानादिति॥

 लोके सुकुमारत्वमेव कुसुमास्त्रस्य साधकत्वमिति स्थिते सत्याह—

**शिरीषपुष्पाधिकसौकुमार्यौ बाहू तदीयाविति मे वितर्कः।  
पराजितेनापि कृतौ हरस्य यौ कण्ठपाशौ मकरध्वजेन॥४१॥[^34]**

[^34]: " ४१–४२ श्लोकयोर्मध्येऽयं श्लोको दृश्यते—  निर्भर्त्सिताशोकदलप्रसूति पाणिद्वयं चारुनखं तदीयम्। नवोदितेन्दुप्रतिमस्य शोभां व्योम्नः प्रदोषे विफलीचकार॥"

 **शिरीषेति॥** तस्या इमौ तदीयौ बाहू शिरीषपुष्पादधिकं सौकुमार्यं मार्दवं ययोस्तथोक्ताविति मे वितर्क ऊहः। कुतः। यौ बाहू पराजितेनापि पूर्वं निर्जितेनापि मकरध्वजेन कामेन हरस्य कण्ठपाशौ कण्ठबन्धनरज्जू कृतौ। कण्ठालिङ्गनं प्रापितावित्यर्थः। तदसाध्यसाधनात्तत आधिक्यमिति भावः। अत्र बाह्वोरारोपितकण्ठपाशत्वस्य प्रकृतवैरनिर्यातनोपयोगात्परिणामालंकारः॥

**कण्ठस्य तस्याः स्तनबन्धुरस्य मुक्ताकलापस्य च निस्तलस्य।  
अन्योन्यशोभाजननाद्बभूव साधारणो भूषणभूष्यभावः॥४२॥[^34]**

 **कण्ठस्येति॥** स्तनाभ्यां बन्धुरस्योन्नतस्य तस्याः पार्वत्याः कण्ठस्य गलस्य निस्तलस्य वर्तुलस्य मुक्ताकलापस्य मुक्ताभूषणस्य च। ‘वर्तुलं निस्तलं वृत्तं बन्धुरं तून्नतानतम्’। ‘कलापो भूषणे बर्हे तूणीरे संहतावपि’ इति चामरः। अन्योन्यशोभाजननाद्भूषणभूष्यभावोऽलंकारालंकार्यभावः साधारणः समानो बभूव। उभावप्यन्योन्यस्य भूष्यौ भूषणे च बभूवतुरित्यर्थः। अत्र कण्ठमुक्ता

कलापयोः शोभाक्रियाद्वारेणान्योन्यभूषाजनकत्वादन्योन्यालंकारः। तदुक्तम्—‘परस्परं क्रियाजननमन्योन्यम्’ इति॥

 इदानीं पार्वतीवदनं चन्द्रकमलसदृशमित्येतदेव वचोभङ्ग्याह—

**चन्द्रं गता पद्मगुणान्न भुङ्क्ते पद्माश्रिता चान्द्रमसीमभिख्याम्।  
उमामुखं तु प्रतिपद्य लोला द्विसंश्रयां प्रीतिमवाप लक्ष्मीः॥४३॥**

 **चन्द्रमिति॥** लोला चपला। परिभ्रमणशीलेत्यर्थः। लक्ष्मीः कान्त्यभिमानिनी देवता चन्द्रं गता प्राप्ता सती पद्मगुणान्सौगन्ध्यादीन्न भुङ्क्ते नानुभवति। पद्माश्रिता सती चन्द्रमस इमां चान्द्रमसीमभिख्यां शोभाम्। ‘अभिख्या नामशोभयोः’ इत्यमरः। अमृतवदानन्दिनीं न भुङ्क्ते। उमामुखं प्रतिपद्य तु द्वे चन्द्रपद्मे संश्रयः कारणं यस्यास्तां द्विसंश्रयां प्रीतिमानन्दमवाप। तत्रोभयगुणसंभवादिति भावः। अत्रोपमानभूतचन्द्रपद्मापेक्षयोपमेयस्योमामुखस्याधिकगुणवत्त्वोक्त्या व्यतिरेकालंकारः। तदुक्तम्—‘भेदप्राधान्येनोपमानादुपमेयस्याधिक्ये विपर्यये वा व्यतिरेकः’ इति॥

**पुष्पं प्रवालोपहितं यदि स्यान्मुक्ताफलं वा स्फुटविद्रुमस्थम्।  
ततोऽनुकुर्याद्विशदस्य तस्यास्ताम्रौष्ठ[^36]पर्यस्तरुचः स्मितस्य॥४४॥**

[^36]: "ताम्रोष्ठ."

 **पुष्पमिति॥** पुष्पं पुण्डरीकादिकं प्रवाले बालपल्लव उपहितं निहितं स्याद्यदि। 'प्रवालो वल्लकीदण्डे विद्रुमे बालपल्लवे’ इति विश्वः। मुक्ताफलं वा स्फुटे निर्मले विद्रुमे तिष्ठतीति स्फुटविद्रुमस्थं स्याद्यदि ततस्तर्हि विशदस्य शुभ्रस्य ताम्रे अरुणे ओष्ठे पर्यस्ता प्रसृता रुक्कान्तिर्यस्य तथोक्तस्य तस्याः पार्वत्याः स्थितस्यानुकुर्यात्। स्मितमनुकुर्यादित्यर्थः। अत्र ‘भाषाणामश्नीयात्’ इतिवत्संबन्धमात्रविवक्षया षष्ठी। अत्र पुष्पप्रवालयोर्मुक्ताविद्रुमयोश्चासंबन्धेऽपि संबन्धोक्त्यातिशयोक्तिः। ‘सा च संभावना’ इत्यलंकारसर्वस्वकारः। विशेषतस्तु पुष्पमुक्ताफलयोरुपमानयोः प्रकृतोत्कर्षार्थमुपमेयताकल्पनात्प्रतीपालंकारः। तदुक्तम्—‘उपमानस्याक्षेप उपमेयताकल्पनं वा प्रतीपः’ इति लक्षणात्। स च पूर्वोक्तातिशयोक्त्यनुप्राणित इति॥

**स्वरेण तस्याममृतस्रुतेव प्रजल्पितायामभिजातवाचि।  
अप्यन्यपुष्टा[^37] प्रतिकूलशब्दा[^38] श्रोतुर्वितन्त्रीरिव ताड्यमाना॥४५॥**

[^37]: "अन्यपुष्टाः."

[^38]: "शब्दाः."

 **स्वरेणेति॥** अभिजातवाचि मधुरभाषिण्यां तस्यां पार्वत्माममृतस्रुतामृतस्राविणेव। क्विप्। स्वरेण नादेन प्रजल्पितायामालपन्त्याम्। कर्तरि क्तः। अन्यैः काकादिभिः पुष्टान्यपुष्टा कोकिलापि। मुख्यया वृत्त्या जातिवचनत्वाभावान्ङीबभावः। ताड्यमाना वाद्यमाना विषमबद्धा तन्त्रीर्वितन्त्रीरिव। ‘अवि

तृृस्तृ— तन्त्रिभ्य ईः’ इति तन्त्रिधातोरौणादिक ईप्रत्ययः। ङीबभावान्न ‘हल्ङ्याब्भ्यः–’इति सुलोपः। तदुक्तम्—‘अवीलक्ष्मीतरीतन्त्रीधीह्रीश्रीणामुणादिषु। स्त्रीलिङ्गानाममीषां तु न सुलोपः कदाचन॥’ इति। एते डीबन्ता न भवन्तीत्यर्थः। श्रोतुर्जनस्य प्रतिकूलशब्दाः कर्णकठोरनादा भवन्तीति शेषः॥

**प्रवातनीलोत्पलनिर्विशेषमधीरविप्रेक्षितमायताक्ष्या।  
तया गृहीतं नु मृगाङ्गनाभ्यस्ततो गृहीतं नु मृगाङ्गनाभिः॥४६॥**

 **प्रवातेति॥** प्रवाते प्रभूतवातस्थले यन्नीलोत्पलं ततो निर्विशेषं निर्भेदम्। तत्सदृशमित्यर्थः। अधीरविप्रेक्षितं चकितविलोकितमायताक्ष्या विशालनेत्रया तया पार्वत्या मृगाङ्गनाभ्यो हरिणीभ्यो गृहीतमभ्यस्तं नु। अथवा मृगाङ्गनाभिस्ततस्तस्याः पार्वत्याः। पञ्चम्यास्तसिल्। गृहीतं नु। अत्र विवक्षितस्य परस्परग्रहणस्योत्प्रेक्षणादुत्प्रेक्षेति केचित्। तदुपजीविसंदेहालंकार इत्यन्ये। उभयोः संकर इत्यपरे॥

**तस्याः शलाकाञ्जननिर्मितेव कान्तिर्भ्रुवोरायतलेखयोर्या।  
तां वीक्ष्य लीला[^39]चतुरामनङ्गः स्वचापसौन्दर्यमदं मुमोच॥४७॥**

[^39]: "लोलाम्."

 **तस्या इति॥** आयतलेखयोर्दीर्घरेखयोस्तस्याः पार्वत्या भ्रुवोः संबन्धिनी शलाकयाञ्जनेन निर्मितेव स्थिता या कान्तिर्लीलाचतुरां विलाससुभगां तां कान्तिं वीक्ष्यानङ्गः स्वचापसौन्दर्येण यो मदस्तं मुमोच। इह सौन्दर्यातिशयोक्तिः॥

**लज्जा तिरश्चां यदि चेतसि स्यादसंशयं पर्वतराजपुत्र्याः।  
तं केशपाशं प्रसमीक्ष्य कुर्युर्बालप्रियत्वं शिथिलं चमर्यः॥४८॥**

 **लज्जेति॥** तिरश्चां तिर्यग्जातीनां चेतसि लज्जा स्याद्यदि। संशयाभावोऽसंशयम्। संदेहो नास्तीत्यर्थः। पर्वतराजपुत्र्याः। ‘शार्ङ्गरवाद्यञो ङीन्’ इति ङीन्। तं प्रसिद्धं केशपाशं केशकलापम्। 'पाशः पक्षश्च हस्तश्च कलापार्थाः कचात्परे' इत्यमरः। प्रसमीक्ष्य दृष्ट्वा चमर्यो मृगीविशेषा बालाः प्रिया यासामिति विग्रहे बालप्रियास्तासां भावो बालप्रियत्वम्। प्रियबालत्वमित्यर्थः। आहिताग्न्यादिपाठाद्वा परनिपातः। ‘त्वतलोर्गुणवचनस्य’ इति पुंवद्भावः। शिथिलं कुर्युः।

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

 ४५—४६ श्लोकयोर्मध्ये इमौ श्लोकौ दृश्येते—

**कर्णद्वयस्थं नगराजपुत्र्यास्ताटङ्कयुग्मं सुतरां[^40] रराज।  
मत्वा[^41] भवित्रीं त्रिपुरारिपत्नीं तां[^42] सेवमानाविव पुष्पवन्तौ॥**

[^40]: "नितरां बभास."

[^41]: "ज्ञात्वा."

[^42]: "सेवासमेतौ."

**ताटङ्कपत्रं[^43] विरराज तस्याः शैलात्मजायाः श्रवणद्वयस्थम्।  
मत्वा भवित्रीं मदनारिपत्नीं सेवासमेताविव पुष्पवन्तौ[^44]॥**

[^43]: "युग्मम्."

[^44]: "पुष्पदन्तौ."

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

 निर्लज्जत्वान्नशिथिलयन्तीत्यर्थः। अतएवात्र निर्लज्जत्वकरणहेतोराद्यपादे वाक्यार्थत्वेनोक्त्या काव्यलिङ्गाख्योऽलंकारः। तदुक्तम्—'हेतोर्वाक्यपदार्थत्वे काव्यलिङ्गमुदाहृतम्' इति॥

**सर्वोपमाद्रव्यसमुच्चयेन यथाप्रदेशं विनिवेशितेन।  
सा निर्मिता विश्वसृजा प्रयत्नादेकस्थसौन्दर्यदिदृक्षयेव॥४९॥**

 **सर्वोपमेति॥** किंबहुना सा पार्वती विश्वसृजा विधात्रैकत्र तिष्ठतीत्येकस्थं तस्य सौन्दर्यस्य। सर्ववस्तुगतस्येत्यर्थः। दिदृक्षयेव प्रयत्नाद्यथाप्रदेशं क्रमाद्विनिवेशितेन स्थापितेन सर्वेषामुपमाद्रव्याणां चन्द्रारविन्दाद्युपमानवस्तूनां समुच्चयेन समाहारेण निर्मिता। दिदृक्षयेवेति फलोत्प्रेक्षा दर्शनार्थित्वाद्विश्वसृज इति॥

**तां नारदः कामचरः कदाचित्कन्यां किल प्रेक्ष्य पितुः समीपे।  
समादिदेशैकवधुं[^45] भवित्रीं प्रेम्णा शरीरार्धहरां हरस्य॥५०॥**

[^45]: "एकवधूः."

 **तामिति॥** कामेनेच्छया चरतीति कामचरो नारदः। कदाचित्पितुर्हिमवतः समीपे कन्यां तां पार्वतीं प्रेक्ष्य किल प्रेम्णा न त्वन्यथा हरस्य शिवस्यार्धं हरतीत्यर्धहरा। 'हरतेरनुद्यमनेच्' इत्यच्प्रत्ययः। शरीरस्यार्धहरां शरीरार्धहराम्। कुलधुरंधरादिवदवयवद्वारा समुदायविशेषकत्वात्समासः। अन्यथा त्वर्धस्य समप्रविभागवचनत्वादशरीरेति स्यात्। एकवधूमसपत्नीकां भार्याम्। 'पूर्वकाल–' इत्यादिना समासः। भवत्रीं भाविनीं समादिदेश। हरस्यार्धाङ्गहारिण्येकपत्नी भविष्यतीत्यादिष्टवानित्यर्थः॥

**गुरुः प्रगल्भेऽपि वयस्यतोऽस्यास्तस्थौ निवृत्ता[^46]न्यवराभिलाषः।  
ऋते कृशानोर्न हि मन्त्रपूतमर्हन्ति तेजांस्यपराणि हव्यम्॥५१॥**

[^46]: "अन्यतर."

 **गुरुरिति॥** गुरुः पिता। 'गुरू गीष्पतिपित्राद्यौ' इत्यमरः। अतो नारदवचनाद्धेतोरस्याः पार्वत्याः प्रगल्भे वयस्यपि यौवने सत्यपि निवृत्तोऽन्यस्मिन्वरे जामातर्यभिलाषो यस्य स तथोक्तः सन्। 'वरो ना रूपजामात्रोः' इति वैजयन्ती। तस्थौ। वरान्तरं नान्विष्टवानित्यर्थः। ननु कुतोऽसौ निर्बन्ध इत्यत आह—ऋत इति। तथाहि मन्त्रैः पूतं संस्कृतं हूयत इति हव्यमाज्यादिकं कृशानोः पावकादृते कृशानुं विना। 'अन्यारादितर–' इत्यादिना पञ्चमी। अपराणि तेजांसि सुवर्णादीनि नार्हन्ति। न भजन्तीत्यर्थः। ईश्वरादन्यस्य तद्योग्यस्याभावादुपेक्षेति भावः॥

 तर्हि तमेवाहूय दीयतामित्याशङ्क्याह—

**अयाचितारं न हि देवदेवमद्रिः सुतां ग्राहयितुं शशाक।  
अभ्यर्थनाभङ्गभयेन साधुर्माध्यस्थ्यमिष्टेऽप्यवलम्बतेऽर्थे॥५२॥**

 **अयाचितारमिति॥** अद्रिर्हिमवानयाचितारमयाचमानं देवदेवं महादेवं सुतां पार्वतीं ग्राहयितुं स्वयमाहूय परिग्राहयितुं न शशाक नोत्सेहे। तथाहि साधुः सज्जनः। ‘साधुर्वार्धुषिके चारौ सज्जने चाभिधेयवत्’ इति विश्वः। अभ्यर्थनाभङ्गभयेन याच्ञावैफल्यभीत्येष्टेऽप्यर्थे विषये माध्यस्थ्यमौदासीन्यमवलम्बते॥

 न च तथैव स्थितः किं तूपायान्तरं चिन्तितवानिति वक्तुं प्रस्तौति—

**यदैव पूर्वे जनने शरीरं सा दक्षरोषात्सु[^47]दती ससर्ज।  
तदाप्रभृत्येव[^48] विमुक्तसङ्गः पतिः पशूनामपरिग्रहोऽभूत्॥५३॥**

[^47]: "स्वयमुत्ससर्ज."

[^48]: "ततःप्रभृति."

 **यदेति॥** शोभना दन्ता यस्याः सा सुदती। ‘वयसि दन्तस्य दतृ’ इति दत्रादेशः। ‘उगितश्च’ इति ङीप्। सा पार्वती पूर्वे जनने पूर्वस्मिञ्जन्मनि। 'पूर्वादिभ्यो नवभ्यो वा' इति स्मिन्नादेशविकल्पः। ‘पूर्वं ज्वलने’ इति पाठे पूर्वं दाक्षायणीत्वे ज्वलने योगाग्नौ। यदा यस्मिन्काले दक्षरोषाच्छरीरं देहं ससर्ज तत्याज, तदाप्रभृत्येव तदाद्येव यथा तथा पशूनां पतिः शिवो विमुक्तसङ्गस्त्यक्तविषयासङ्गः सन्। अपरिग्रहोऽपत्नीकोऽभूत्।

ख्यन्तरं न परिजग्राहेत्यर्थः। ‘पत्नीपरिजनादानमूलशापाः परिग्रहाः’ इत्यमरः॥

**स कृत्तिवासास्तपसे यतात्मा[^49] गङ्गाप्रवाहोक्षितदेवदारु।  
प्रस्थं हिमाद्रेर्मृगनाभिगन्धि किंचित्क्वणत्किंनरमध्युवास॥५४॥**

[^49]: "जितात्मा."

 **स इति॥** कृत्तिवासाश्चर्माम्बरः। ‘अजिनं चर्म कृत्तिः स्त्री’ इत्यमरः। यतात्मा नियतचित्तः सः पशुपतिस्तपसे तपोर्थं गङ्गाप्रवाहेणोक्षिताः सिक्ता देवदारवो यस्मिंस्तत्तथोक्तम्। मृगनाभिगन्धि कस्तूरीगन्धवत्। कस्तूरीमृगसंचारादिति भावः। ‘मृगनाभिर्मृगमदः कस्तूरी चाथ कोलकम्’ इत्यमरः। क्वणन्तो गायन्तः किंनरा यस्मिंस्तत्तथोक्तम्। किंचित्किमपि हिमाद्रेः प्रस्थं सानुमध्युवास। कुत्रचित्प्रस्थ उवासेत्यर्थः। ‘उपान्वध्याङ्वसः’ इत्याधारस्य कर्मत्वम्। ‘प्रस्थोऽस्त्रीसानुमानयोः’ इत्यमरः॥

**गणा नमेरुप्रसवावतंसा भूर्जत्वचः स्पर्शवतीर्दधानाः[^50]।  
मनःशिलाविच्छुरिता निषेदुः शैलेयनद्धेषु शिलातलेषु॥५५॥**

[^50]: "वसानाः."

 **गणा इति॥** गणाः प्रमथगणाः। ‘गणाः प्रमथसंख्यौघाः’ इति वैजयन्ती। नमेरुप्रसवावतंसाः सुरपुंनागकुसुमशेखराः। ‘नमेरुः सुरपुंनागः’ इति विश्वः। स्पर्शवतीः सुखस्पर्शाः। मृद्वीरित्यर्थः। प्रशंसायां मतुप्। भूर्जत्वचो भूर्जवल्कलानि दधानाः। वसाना इत्यर्थः। मनःशिलाभिर्धातुविशेषैर्विच्छुरिता अनुलिप्ताश्च सन्तः। शिलायां भवं शैलेयम्। गन्धौषधिविशेषः। शिलायाः ‘स्त्रीभ्यो ढक्’ इति भवार्थे ढक्। ‘शिलाजतु च शैलेयम्’ इति यादवः। तेन नद्धेषु व्याप्तेषु शिलातलेषु निषेदुः। उपविविशुरित्यर्थः॥

**तुषारसंघातशिलाः खुराग्रैः समुल्लिखन्दर्पकलः ककुद्मान्।  
दृष्टः कथंचिद्गवयैर्विविग्नैरसोढसिंहध्वनिरुन्ननाद॥५६॥**

 **तुषारेति॥** तुषारसंघाता हिमघनास्त एव शिलास्ताः खुराग्रैः समुल्लिखन्विदारयन्दर्पेण कलो मधुरध्वनिर्यस्य स दर्पकलो विविधैर्भीतैर्गवयैर्गोसदृशमृगविशेषैः कथंचित्कृच्छ्रेण दृष्टः। ककुदमस्यास्तीति ककुद्मान्वृषभोऽसोढः सिंहानां ध्वनिर्येन स सिंहध्वनिमसहमानः सन्। उन्ननादोच्चैर्ननाद। जगर्जेत्यर्थः। स्वभावोक्तिरलंकारः। तदुक्तम्—‘स्वभावोक्तिरसौ चारु यथावद्वस्तुवर्णनम्’ इति॥

**तत्राग्नि[^51]माधाय समित्समिद्धं[^52] स्वमेव मूर्त्यन्तरमष्टमूर्तिः।  
स्वयं विधाता तपसः फलानां केनापि कामेन तपश्चचार॥५७॥**

[^51]: "अयम्."

[^52]: "समृद्धम्."

 **तत्रेति॥** तपसः फलानामिन्द्रत्वादीनां स्वयं विधाता जनयिता। दातेत्यर्थः। अष्टौ मूर्तयो यस्य सोऽष्टमूर्तिरीश्वरः। ‘भूतार्कचन्द्रयज्वानो मूर्तयोऽष्टौ प्रकीर्तिताः’ इति। तत्र प्रस्थे स्वं स्वकीयमेव मूर्त्यन्तरं मूर्तिभेदं समिद्भिः समिद्धं दीपितमग्निमाधाय प्रतिष्ठाप्य केनापि कामेन कयापि फलकामनया तपश्चचार चक्रे। ‘प्रयोजनमनुद्दिश्य न मन्दोऽपि प्रवर्तते’ इति न्यायात्कामेनेत्युक्तम्। तस्यावाप्तसमस्तकामत्वात्केनापीत्युक्तम्॥

**अनर्घ्यमर्घ्येण तमद्रिनाथः स्वर्गौकसामर्चितमर्चयित्वा।  
आराधनायास्य सखीसमेतां समादिदेश प्रयतां तनूजाम्॥५८॥**

 **अनर्घ्येति॥** अद्रीणां नाथोऽद्रिनाथो हिमवान्। अर्घं मूल्यमर्हतीत्यर्घ्यः। 'मूल्ये पूजाविधावर्धः' इत्यमरः। ‘दण्डादिभ्यो यः’ इति यप्रत्ययः। अर्घ्यो न भवतीत्यनर्घ्यस्तमनर्घ्यम्। अमूल्यमित्यर्थः। स्वर्ग ओकः स्थानं येषां तेषां स्वर्गौकसां देवानामर्चितम्। देवैः पूज्यमानमित्यर्थः। ‘मतिबुद्धिपूजार्थेभ्यश्च’ इति वर्तमाने क्तः। ‘क्तस्य च वर्तमाने’ इति षष्ठी। तमीश्वरमर्घ्येण पूजार्थोदकेन। ‘पादार्घाभ्यां च’ इति यत्प्रत्ययः। ‘षट् तु त्रिष्वर्घ्यमर्घार्थे पाद्यं पादाय वारिणि’ इत्यमरः। अर्चयित्वा पूजयित्वास्येश्वरस्याराधनाय सखीभ्यां जयाविजयाभ्यां समेतां प्रयतां नियतां तनूजां सुतां समादिदेशाज्ञापयामास॥

**प्रत्यर्थिभूतामपि तां समाधेः शुश्रूषमाणां गिरिशोऽनुमेने।  
विकारहेतौ सति विक्रियन्ते येषां न चेतांसि त एव धीराः॥५९॥**

 **प्रत्यर्थीति॥** गिरिशः शिवः समाधेः प्रत्यर्थिभूतां प्रतिपक्षभूतामपि। सुप्सुपेति समासः। श्रोतुमिच्छन्तीं शुश्रूषमाणां सेवमानाम्। सेवका हि सेव्ये दत्तकर्णा भवन्ति। इच्छार्थे सन्प्रत्ययः। ‘ज्ञाश्रुस्मृदृशां सनः’ इत्यात्मनेपदम्। तां पार्वतीमनुमेनेऽङ्गीचकार। न प्रतिषिद्धवानित्यभिप्रायः। न चैतावता धीरस्य कश्विद्विकार इत्याशयः। धीरत्वमेवार्थान्तरन्यासेनाह—**विकारेति।** विकारस्य प्रकृतेरन्यथात्वस्य हेतौ स्त्रीसंनिधानादिकारणे सति विद्यमानेऽपि येषां चेतांसि न विक्रियन्ते न विकृतिं नीयन्ते त एव धीराः। ‘विक्रियन्ते’ इति कर्मणि लट्॥

 शुश्रूषाप्रकारमेवाह—

**अवचितबलिपुष्पा वेदिसंमार्गदक्षा  
नियमविधिजलानां बर्हिषां चोपनेत्री।  
गिरिशमुपचचार प्रत्यहं सा सुकेशी  
नियमितपरिखेदा तच्छिरश्चन्द्रपादैः॥६०॥**

 **अवचितेति॥** सुकेशी शोभनमूर्धजा। ‘स्वाङ्गाच्चोपसर्जनादसंयोगोपधात्’ इति ङीष्। सा पार्वत्यवचितानि लूनानि बलिपुष्पाणि पूजाकुसुमानि यया सा वेदेर्नियमवेदिकायाः संमार्गे संमार्जने दक्षा नियमविधेर्नित्यकर्मानुष्ठानस्य यानि जलानि तेषां बर्हिषां कुशानां चोपनेत्र्यानेत्री सती तस्य गिरिशस्य शिरसि चन्द्रस्य पादै रश्मिभिः। ‘पादा रश्म्यङ्घ्रितुर्यांशाः’ इत्यमरः। नियमितपरिखेदा निवर्तितपरिश्रमा सत्यहन्यहनि प्रत्यहम्। ‘अव्ययं विभक्तिसमीपसमृद्धि–’ इत्यादिना नियतार्थेऽव्ययीभावः। ‘नपुंसकादन्यतरस्याम्’ इत्यच्प्रत्ययः। गिरिशमुपचचार शुश्रूषांचक्रे॥

इति श्रीमन्महामहोपाध्यायकोलाचलमल्लिनाथसूरिविरचितया संजीविनीसमाख्यया व्याख्यया समेतः श्रीकालिदासकृतौ कुमारसंभवे महाकाव्य उमोत्पत्तिर्नाम प्रथमः सर्गः।  
**——————**

**द्वितीयः सर्गः।**

**<MISSING_FIG href="../books_images/U-IMG-1720682852कुमार24.JPG"/>**

**तस्मिन्विप्रकृताः काले तारकेण दिवौकसः।  
तुरासाहं पुरोधाय धाम स्वायंभुवं ययुः॥१॥**

 **तस्मिन्निति॥** तस्मिन्काले पार्वतीशुश्रूषाकाले तारकेण तारकनाम्ना वज्रणखपुत्रेण केनचिदसुरेण विप्रकृता उपप्लुता दिवमोकः स्थानं येषां ते दिवौकसो देवाः। ‘दिवं स्वर्गेऽन्तरिक्षे च’ इति विश्वः। द्यौरोक इति पक्षे पृषोदरादित्वात्साधुः। तुरं त्वरितं साहयत्यभिभवतीति तुराषाट्। साहयतेश्चौरादिकात्क्विप्। ‘नहिवृतिवृषि–’इत्यादिना पूर्वपदस्य दीर्घः। प्रकृतिग्रहणे प्रातिपदिकस्यापि ग्रहणात्। मुग्धबोधकारस्तु तुराशब्दष्टाबन्त इत्याचष्टे। तं तुरासाहं देवेन्द्रम्। अजादिषु साड्रूपत्वाभावात् ‘सहेः साडः सः’ इति पत्वं न भवति। पुरोधाय पुरस्कृत्य। स्वयंभुवो ब्रह्मण इदं स्वायंभुवम्। संज्ञापूर्वकविधेरनित्यत्वात् ‘ओर्गुणः’ इति गुणो न। धाम स्थानं ययुः। ब्रह्मलोकं जग्मुरित्यर्थः॥

**तेषामाविरभूद्ब्रह्मा परिम्लानमुखश्रियाम्।  
सरसां सुप्तपद्मानां प्रातर्दीधितिमानिव॥२॥**

 **तेषामिति॥** परिम्लाना परिक्षीणा मुखश्रीर्मुखकान्तिर्येषां तथोक्तानां तेषां देवानां ब्रह्मा सुप्तपद्मानां मुकुलितारविन्दानां सरसां प्रातर्दीधितिमान्सूर्य इवाविरभूत्। प्रकाशोऽभूदित्यर्थः। ‘प्रकाशे प्रादुराविः स्यात्’ इत्यमरः। सूर्योपमानेन तेषां म्लानिहरणत्वं सूचितम्। अत्रोपमालंकारः। तल्लक्षणं तु—‘स्वतःसिद्धेन भिन्नेन संमतेन च धर्मतः। साम्यमन्येन वर्ण्यस्य वाच्यं चैकपदोपमा॥’ इति॥

**अथ सर्वस्य धातारं ते सर्वे सर्वतोमुखम्।  
वागीशं वाग्भिरर्थ्याभिः प्रणिपत्योपतस्थिरे॥३॥**

 **अथेति॥** अथाबिर्भावानन्तरं सर्वे ते देवाः सर्वतः समन्ततो मुखानि यस्य तं सर्वतोमुखम्। चतुर्मुखमित्यर्थः। वाचां विद्यानामीशं सर्वस्य जगतो धातारं स्रष्टारं ब्रह्माणं प्रणिपत्य नमस्कृत्य। अर्थादनपेताभिरर्थ्याभिः। अर्थयुक्ताभिरित्यर्थः। ‘धर्मपथ्यर्थन्यायादनपेते’ इति यत्प्रत्ययः। वाग्भिरुपतस्थिरे। तुष्टुवुरित्यर्थः। ‘उपाद्देवपूजासंगतिकरणमित्रकरणपथिष्विति वक्तव्यम्’ इत्यात्मनेपदम्॥

 स्तुतिप्रकारमाह ‘नमः’ इत्यादिभिर्द्वादशभिः श्लोकैः—

**नमस्त्रिमूर्तये तुभ्यं प्राक्सृष्टेः केवलात्मने।  
गुणत्रयविभागाय पश्चाद्भेदमुपेयुषे॥४॥**

 **नम इति॥** हे भगवन्नित्यध्याहार्य व्याख्येयम्। सृष्टेः प्राक्। ‘अन्यारात्—’इत्यादिनाञ्चूत्तरपदयोगे पञ्चमी। केवलात्मन एकरूपाय। ‘आत्मा वा इदमेक एवाग्र आसीत्’ इति श्रुतेः। ‘निर्णीते केवलमिति त्रिलिङ्गं त्वेककृत्स्नयोः’ इत्यमरः। पश्चात्सृष्टिप्रवृत्तिकाले। विभज्यतेऽनेनेति विभागः। गुणानां सत्त्वादीनां त्रयमेव विभागो यस्य तस्मै। ‘गुणाः सत्त्वं रजस्तमः’ इत्यमरः। भेदमुपाधिम्। स्रष्टृत्वादिकमित्यर्थः। उपेयुषे प्राप्तवते। ‘उपेयिवाननाश्वाननूचानश्च' इति निपातः। अतएव त्रिमूर्तये ब्रह्मविष्णुरुद्ररूपिणे तुभ्यं नमः। ‘नमः स्वस्ति–’ इत्यादिना चतुर्थी। उक्तं च—‘नमो रजोजुषे सृष्टौ स्थितौ सत्त्वमयाय च। तमोरूपाय संहारे त्रिरूपाय स्वयंभुवे॥’ इति॥

**यदमोघमपामन्तरुप्तं बीजमज त्वया।  
अतश्चराचरं विश्वं प्रभवस्तस्य गीयसे॥५॥**

 **यदिति॥** न जायत इत्यजः। हे अज, अपां जलानामन्तस्त्वया यदमोघम— वन्ध्यं बीजं वीर्यमुप्तं निक्षिप्तम्। ‘मुक्तम्’ इति पाठे विसृष्टमित्यर्थः। ‘शुक्रं तेजोरेतसी च बीजवीर्येन्द्रियाणि च’ इत्यमरः। अतस्ते बीजाच्चराचरं स्थावरजंगमात्मकम्। समाहारे द्वन्द्वैकवद्भावः। विश्वं जगत्। उत्पन्नमिति शेषः। तस्य विश्वस्य। प्रभवत्यस्मादिति प्रभवः कारणं गीयसे। ‘अदश्चराचरं विश्वं प्रसवस्तस्य गीयते’ इति पाठे अद इदं चराचरं विश्वं तस्य वीजस्य प्रसवो गीयते। लोक इति शेषः। अत्र मनुः—‘अप एव ससर्जादौ तासु वीर्यमवासृजत्। तदण्डमभवद्धैमं सहस्रांशुसमप्रभम्॥’ इति॥

**तिसृभिस्त्वमवस्थाभिर्महिमानमुदीरयन्।  
प्रलयस्थितिसर्गाणामेकः कारणतां गतः॥६॥**

 **तिसृभिरिति॥** एकः सृष्टेः प्राक्केवलस्त्वं तिसृभिरवस्थाभिस्त्रैगुण्यमयीभिर्हरिहरब्रह्मस्वरूपाभिर्महिमानं निजशक्तिमुदीरयन्जृम्भयन्प्रलयस्थितिसर्गाणामन्तस्थित्युत्पत्तीनां कारणतां गतः। इदं ‘पश्चाद्भेदमुपेयुषे’ ( २।४ ) इत्यस्य विवरणमतो न गतार्थत्वदोषः॥

 भूतसृष्टिकर्तृत्वमुक्त्वा मिथुनसृष्ट्यर्थं मूर्तिमतो ब्रह्मणो भेदमाह—

**स्त्रीपुंसावात्मभागौ[^53] ते भिन्नमूर्तेः सिसृक्षया।  
प्रसूतिभाजः सर्गस्य तावेव पितरौ स्मृतौ॥७॥**

[^53]: "भावौ."

 **स्त्रीपुंसाविति॥** स्त्री च पुमांश्च स्त्रीपुंसौ। ‘अचतुर–’ इत्यादिनाच्प्रत्ययान्तो निपातः। सिसृक्षया स्रष्टुमिच्छया भिन्नमूर्तेर्द्विधाकृतविग्रहस्य ते तवात्मनो देहस्य भागावात्मभागौ। ‘आत्मा जीवे धृतौ देहे स्वभावे परमात्मनि’ इति विश्वः। तावेव भागौ प्रसूतिभाज उत्पत्तिभाजः। सृज्यत इति स्वर्गस्तस्य। निजसृष्टेरित्यर्थः। माता च पिता च पितरौ। ‘पिता मात्रा’ इत्येकशेषः। स्मृतौ। वृद्धेरिति शेषः। अत्र मनुः—‘द्विधा कृत्वात्मनो देहमर्धेन पुरुषोऽभवत्। अर्धेन नारी तस्यां स विराजमसृजत्प्रभुः॥’ इति॥

**स्वकाल[^54]परिमाणेन व्यस्तरात्रिंदिवस्य ते।  
यौ[^55] तु स्वप्नावबोधौ तौ भूतानां प्रलयोदयौ॥८॥**

[^54]: "परिणामेन."

[^55]: "यौ स्वप्नबोधौ तावेव; स्वप्नावबोधौ भूतानां तावेव."

 **स्वकालेति॥** स्वकालस्य परिमाणेन ‘चतुर्युगसहस्राणि ब्रह्मणो दिनमुच्यते’ इत्युक्तरूपेण व्यस्तं विभक्तं रात्रिंदिवं रात्र्यहनी यस्य तस्य। यद्यपि ‘अचतुर–’ आदिसूत्रेण रात्रौ च दिवा च रात्रिंदिवमिति सप्तम्यर्थे वृत्तौ द्वन्द्व इत्युक्तं तथापि ‘दोषामन्यमहः, दिवामन्या रात्रिः’ इत्यादाविवात्रापि प्रातिपदिकार्थवृत्तित्वं कथंचित्प्रयोगबलादाश्रयणीयम्। ते तव यौ तु स्वप्नावबोधौ तावेव भूतानां प्रलयोदयौ संहारसष्टी। यदाहुः—‘यदा स देवो जागर्ति तदैव चेष्टते जगत्। यदा स्वपिति शान्तात्मा तदा सर्वं प्रलीयते॥ इति। एतच्च दैनंदिनसृष्टिप्रलयाभिप्रायकं, महाप्रलयस्य ब्रह्मणो वर्षशतान्ते भावित्वात्॥

जगद्योनिरयोनिस्त्वं जगदन्तो[^56] निरन्तकः।  
जगदादिरनादिस्त्वं जगदीशो[^57] निरीश्वरः॥९॥

[^56]: "अनन्तो जगदन्तकः; जगदन्तोऽप्यनन्तकः."

[^57]: "जगदीशोऽप्यनीश्वरः."

 **जगदिति॥** हे भगवन्, त्वं जगद्योनिर्जगत्कारणं स्वयमयोनिरनादित्वादकारणकस्त्वम्। अन्तयतीत्यन्तः। पचाद्यच्। जगतोऽन्तर्जगत्संहती स्वयं निरन्तको नित्यत्वादन्तरहितः। त्वं जगतामादिर्जगदादिः। सृष्टेः प्रागपि सन्नित्यर्थः। अतएव त्वमनादिरादिरहितः। त्वं जगतामीशो नियन्ता स्वयं निरीश्वरः। अनियम्य इत्यर्थः। ‘यतो वा इमानि भूतानि जायन्ते’ इत्यादि श्रुतिरेवात्र प्रमाणम्। अत्रायोनिरित्यादौ नञ्तत्पुरुषाश्रयणे विरोधः। बहुव्रीहिणा तु तत्परिहार इति विरोधाभासालंकारः। यथाहुः—‘विरोधे तु विरोधाभासः’ इति॥

 तव तु न प्रपञ्चस्येव जन्मतिरोधानज्ञानेषु परापेक्षेत्याह—

आत्मानमात्मना वेत्सि सृजस्यात्मानमात्मना।  
आत्मना कृतिना च त्वमात्मन्येव प्रलीयसे॥१०॥

 **आत्मानमिति॥** हे भगवन्, त्वमात्मानं लोकानुग्रहार्थं ब्रह्मरूपेणोत्पिपादयिषितं स्वस्वरूपमात्मनैव वेत्सि जानासि। सर्वापि क्रिया कर्तव्यार्थज्ञानपूर्विकेति भावः। तथात्मानमात्मनैव। आत्मन्येवेत्यत्रापि संबध्यते। स्वस्मिन्नेव सृजसि। अधिष्ठानमपि स्वयमेवेत्यर्थः। ‘स्वे महिम्नि प्रतिष्ठितम्’ इति श्रुतेः। कृतिना समर्थेन। इदं सर्वत्र संबध्यते। आत्मना स्वेनैवात्मन्येव प्रलीयसे स्वस्मिन्नेव प्रलीनो भवसि। लीयतेर्दैवादिकात्कर्तरि लट्। ‘प्रकृत्यादिभ्य उपसंख्यानम्’ इति वार्तिकात्सर्वत्रात्मनेति तृतीया। न हि ते प्रपञ्चस्येव ज्ञानोत्पत्तिलयेषु परापेक्षेति फलितार्थः॥

द्रवः संघातकठिनः स्थूलः सूक्ष्मो लघुर्गुरुः[^58]।  
व्यक्तो व्यक्तेतरश्चासि प्राकाम्यं ते विभूतिषु॥११॥

[^58]: "गुरुर्लघुः"

 **द्रव्य इति॥** त्वमित्यनुषज्यते। हे भगवन्, त्वं द्रवः सरित्समुद्रादिवद्रसात्मकोऽसि। संघातेन निबिडसंयोगेन कठिनो महीधरादिवत्। स्थूल इन्द्रियग्रहणयोग्यो घटादिवत्। सूक्ष्मोऽतीन्द्रियः परमाण्वादिवत्। लघुरुत्पतनयोग्यस्तूलादिवत्। गुरुर्हेमाद्रिवदचलनीयः। व्यक्तः कार्यरूपोऽसि। व्यक्तेतरः कारणरूपश्चासि। एवं विभूतिष्वणिमादिषु ते तव। प्रकामस्य भावः प्राकाम्यं यथाकामत्वम्॥

उद्धातः[^59] प्रणवो यासां न्यायैस्त्रिभिरुदीरणम्।  

[^59]: "उद्गीथः."

**कर्म यज्ञः फलं स्वर्गस्तासां त्वं प्रभवो गिराम्॥१२॥**

 **उद्धात इति॥** हे भगवन्, यासां गिरां वाचामुद्धात उपक्रमः प्रणव ओंकारात्मकः। ‘ओंकारप्रणवौ समौ’ इति। ‘स्यादभ्यादानमुद्धात आरम्भः’ इति चामरः। इदमुपसंहारस्याप्युपलक्षणम्।‘ब्रह्मणः प्रणवं कुर्यादादावन्ते च सर्वतः। दहत्येनः कृतं पूर्वं परस्ताच्च विशेषतः॥’ इति निरुक्तपरिशिष्टयोर्यास्कः। नीयन्त एभिरर्थविशेषा इति न्यायाः स्वराः। उक्तं च—‘स्वरविशेषादर्थप्रतिपत्तिः’ इति। ‘यथेन्द्रशत्रुः स्वरतोऽपराधात्’ इति। यासां गिरां त्रिभिर्न्यायैरुदात्तानुदात्तस्वरितैः स्वरैरुदीरणमुच्चारणम्। यासां कर्म। प्रतिपाद्यमित्यर्थः। यज्ञो ज्योतिष्टोमादिः न तु चैत्यवन्दनादिरिति भावः। फलं स्वर्गः। कर्मद्वारेति शेषः। कर्मस्वर्गौ ब्रह्मापवर्गयोरप्युपलक्षणे। त्वं तासां गिराम्। वेदानामित्यर्थः। प्रभवत्यस्मादिति प्रभवः कारणम्। प्रणेता स्मर्ता वा मतभेदेन॥

 सांख्यमतेन स्तुवन्ति—

**त्वामामनन्ति प्रकृतिं पुरुषार्थप्रवर्तिनीम्।  
तद्दर्शिनमुदासीनं त्वामेव पुरुषं विदुः॥१३॥**

 **त्वामिति॥** हे भगवन्, त्वां पुरुषस्यार्थो भोगापवर्गरूपस्तदर्थं प्रवर्तत इति पुरुषार्थप्रवर्तिनी तां प्रकृतिं त्रैगुण्यात्मकं मूलकारणम्। ‘प्रकृतिः पञ्चभूतेषु प्रधानं मूलकारणम्’ इति यादवः। आमनन्ति कथयन्ति। 'म्ना अभ्यासे' इति धातोर्लट्। ‘पाघ्राध्मास्थाम्ना–’ इत्यादिना मनादेशः। प्रकृतिपुरुषभेदाग्रहणात्प्रकृतिपुरुषाभेदव्यपदेशः। त्वामेव तां प्रकृतिं साक्षित्वेन पश्यतीति तद्दर्शिनमुदासीनं कूटस्थं पुरुषं विदुर्विदन्ति। ‘विदो लटो वा’ इति झेर्जुसादेशः। ‘अजामेकां लोहितशुक्लकृष्णाम्’ इति श्रुतिरत्र प्रमाणम्॥

**त्वं पितॄणामपि पिता देवानामपि देवता।  
परतोऽपि परश्चासि विधाता वेधसामपि॥१४॥**

 **त्वमिति॥** हे भगवन्, त्वं पितॄणामग्निष्वात्तादीनामपि पिता। तेषामपि तर्पणीय इत्यर्थः। देवानामिन्द्रादीनामपि देवता। तेषामपि यजनीय इत्यर्थः। परतोऽपि परश्चासि। सर्वोत्तरोऽसीत्यर्थः। ‘इन्द्रियेभ्यः परा ह्यर्था अर्थेभ्यश्च परं मनः। मनसश्च परा बुद्धिर्बुद्धेरात्मा महान्परः। महतः परमव्यक्तमव्यक्तात्पुरुषः परः। पुरुषान्न परं किंचित्सा काष्ठा सा परा गतिः॥’ इति सर्वोत्तरत्वाभिधानात्। वेधसां दक्षादीनामपि विधाता स्रष्टासि॥

**त्वमेव हव्यं होता च भोज्यं भोक्ता च शाश्वतः।  
वेद्यं[^60] च वेदिता चासि ध्याता ध्येयं च यत्परम्॥१५॥**

[^60]: "वेद्यं वेदयिता; वेद्यश्च वेदिता."

 **त्वमेवेति॥** शश्वत्सिद्धः शाश्वतः। शैषिकोऽण्प्रत्ययः। यद्यपि ‘कालाठ्ठञ्’ इति ठञपवादः। अतएव सूत्रकारस्यापि प्रयोगः—येषां च विरोधः शाश्वतिकः’ इति। तथापि प्रयोगवशात्साधुरिति वामन इति। शाश्वतः शश्वत्प्रयुक्तः शाश्वतस्त्वमेव। हूयत इति हव्यं हविराज्यादिकम्। जुहोतीति होता यजमानश्चासि। भोज्यमभ्यवहार्यमन्नम्। ‘भोज्यं भक्ष्ये’ इति निपातनात्कुत्वाभावः। भोक्तान्नादश्चासि। वेद्यं साक्षात्कार्यं वस्तु वेदिता साक्षात्कर्ता चासि। ध्याता स्मर्ता च। यत्परं वस्तु ध्येयं तच्चासि। साक्षात्कारसाधनभूतप्रत्ययविशेषप्रवाहो ध्यानम्॥

**इति तेभ्यः स्तुतीः श्रुत्वा यथार्था[^61] हृदयंगमाः।  
प्रसादाभिमुखो वेधाः[^62] प्रत्युवाच दिवौकसः॥१६॥**

[^61]: "यथार्थ."

[^62]: "ब्रह्मा."

 **इतीति॥** वेधा ब्रह्मेति तेभ्यो देवेभ्यः। 'आख्यातोपयोगे' इत्यपादानत्वात्पञ्चमी। यथार्थाः सत्या अतएव हृदयं गच्छन्तीति हृदयंगमा मनोहराः। खच्प्रकरणे ‘गमेः सुप्युपसंख्यानम्’ इति खच्प्रत्ययः। ‘अरुर्द्विषदजन्तस्य मुम्’ इति मुमागमः। स्तुतीः स्तोत्राणि श्रुत्वा प्रसादाभिमुखोऽनुग्रहप्रवणः सन्। दिवौकसो देवान्प्रत्युवाच॥

 अथ कविराह—

**पुराणस्य कवेस्तस्य चतुर्मुखसमीरिता।  
प्रवृत्तिरासीच्छब्दानां चरितार्था चतुष्टयी॥१७॥**

 **पुराणस्येति॥** द्रव्यगुणक्रियाजातिभेदेन चत्वारोऽवयवा यस्या इति चतुष्टयी चतुर्विधा। ‘संख्याया अवयवे तयप्’ इति तयप्। ‘टिड्ढाणञ्द्वयसच्–’इत्यादिना ङीप्। शब्दानां प्रवृत्तिर्वैखरीप्रमुखा वाग्वृत्तिः। उक्तं च—'वैखरी शब्दनिष्पत्तिर्मध्यमा श्रुतिगोचरा। द्योतितार्था च पश्यन्ती सूक्ष्मा वागनपायिनी॥' इति। पुराणस्य पुरातनस्य। पृषोदरादित्वात्साधुः। कवेः कवयितुस्तस्य ब्रह्मणश्चतुर्भिर्मुखैः समीरिता सती। ‘तद्धितार्थ–’ इत्यादिनोत्तरपदसमासः। समाहारे चतुर्मुखीति स्यात्। चरितार्थान्वर्थासीत्। चतुर्मुखोच्चारणाच्चातुर्विध्यं सफलमासीदित्यर्थः॥

 भगवानाह—

**स्वागतं स्वानधीकारान्प्रभावैरवलम्ब्य वः।  
युगपद्युगबाहुभ्यः प्राप्तेभ्यः प्राज्यविक्रमाः॥१८॥**

 **स्वागतमिति॥** हे प्राज्यविक्रमाः प्रभूतपराक्रमा देवाः। ‘प्राज्यं भूरि प्रभूतं च’ इति यादवः। स्वान्स्वकीयानधीकारान्नियोगान्। ‘उपसर्गस्य घञि–’इति वा दीर्घः। प्रभावैः सामर्थ्यैरवलम्ब्यास्थाय। यथाधिकारं स्थित्वापीत्यर्थः।

युगपत्समकालं प्राप्तेभ्यः। युगपत्प्राप्त्यामहत्कार्यमनुमीयत इति भावः। युगबाहुभ्यः। दीर्घबाहुभ्य इत्यर्थः। आजानुबाहुत्वं भाग्यलक्षणम्। वो युष्मभ्यम्। ‘बहुवचनस्य वस्त्रसौ’इति वसादेशः। ‘कर्मणा यमभिप्रैति—‘इत्यत्र कर्मपदेन क्रियाग्रहणात्संप्रदानत्वम्। स्वागतं शोभनमागमनम्। काकुरत्रानुसंधेया ॥

**किमिदं[^63] द्युतिमात्मीयां न विभ्रति यथा पुरा।  
हिमक्लिष्टप्रकाशानि[^64] ज्योतींपीव मुखानि वः ॥१९॥**

[^63]: "इमाम्; इति."

[^64]: "प्रभावानि."

 **किमिति॥**‘वत्साः’ इत्युत्तरश्लोकीय (२/२८) संबोधनमत्राप्यनुषञ्जनीयम्। हे वत्साः पुत्रकाः, हिमेन नीहारेण क्लिष्टप्रकाशानि मन्दप्रभाणि ज्योतींषि नक्षत्राणीव ।‘दीप्तिताराहुताशेषु ज्योतिः’ इति शाश्वतः। वो युष्माकं मुखानि पुरा यथा पूर्वमिवात्मीयां द्युतिं न विभ्रति। इदं किम्। किंनिबन्धनमित्यर्थः। किमिदमित्यनेन वाक्यार्थः परामृश्यते॥

 उक्तमेव प्रपञ्चयति सप्तभिः श्लोकैः—

**प्रशमादर्चिषामेतदनुद्गीर्ण[^65]सुरायुधम्।  
वृत्रस्य हन्तुः कुलिशं कुण्ठितास्रीव[^66] लक्ष्यते ॥२०॥**

[^65]: "अनुद्दूर्ण; अनुगूर्ण."

[^66]: "कुण्ठितश्रीव-"

** प्रशमादिति॥**अर्चिषां तेजसां प्रशमान्निर्वाणादनुद्गीर्णसुरायुधम् । अनुदितचित्रप्रभमित्यर्थः। एतद्वृत्रस्य हन्तुरिन्द्रस्य कुलिशं वज्रम् । कुण्ठिता आश्रयो यस्य तत्कुण्ठितास्रिकुण्ठितकोटीव लक्ष्यते दृश्यते ॥

**किं चायमरि[^67]दुर्वारः पाणौ पाशः प्रचेतसः ।  
मन्त्रेण हतवीर्यस्य फणिनोदैन्यमाश्रितः ॥२१॥**

[^67]: "अपि."

 **किं चेति॥** किं चायमरिदुर्वारो रिपुदुष्प्रधर्षः प्रचेतसो वरुणस्य। ‘प्रचेता वरुणः पाशी’ इत्यमरः। पाणौ पाशो रज्जुरायुधविशेषः। मन्त्रेण गारुडेन इतवीर्यस्य प्रतिबद्धशक्तेः फणिनः सर्पस्य दैन्यं शोच्यत्वमाश्रितः। अत्र फणिनिष्ठदैन्यस्य पाशेऽसंभवाद्दैन्यमिव दैन्यमिति कल्पनादसंभवद्वस्तुसंबन्धो निदर्शनालंकारः॥

**कुबेरस्य मनःशल्यं शंसतीव पराभवम्।  
अपविद्धगदो बाहुर्भग्नशाख इव द्रुमः॥२२॥**

 **कुबेरस्येति॥** अपविद्धा त्यक्ता गदा येन सोऽपविद्धगदः। अतएव भग्नशाखो द्रुम इव स्थितः कुबेरस्य बाहुर्मनःशल्यम्। दुःखहेतुत्वान्मनसः शल्यप्रायत्वमित्यर्थः। पराभवम्। शत्रुकृतमिति शेषः। शंसतीव कथयतीव। लक्षणयानुमापयतीत्यर्थः। बाहौ मुख्यकथनस्यासंभवादिवशब्दोऽप्यत एव॥

**यमोऽपि विलिखन्भूमिं दण्डेनास्तमितत्विषा ।  
कुरुतेऽस्मिन्नमोघेऽपि निर्वाणालातलाघवम् ॥२३॥**

 **यम इति॥** अस्तं नाशमिताः प्राप्ताः। अस्तमिति मकारान्तमव्ययम्। तस्य ‘द्वितीयाश्रितातीतपतितगतात्यस्तप्राप्तापन्नैः’ इति समासः। अस्तमितास्त्विषो यस्य तेन निस्तेजस्केन दण्डेन यमोऽपि भूमिं विलिखन्नमोघेऽपि। प्रागिति भावः। अस्मिन्दण्डे निर्वाणालातस्य शान्तोल्मुकस्य। अलातं नाम भूलेखनशलाका तस्य यल्लाघवं क्लैव्यं तत्कुरुते। ‘अलातमुल्मुकं ज्ञेयम्’ इति हलायुधः। ‘निर्वाणोऽवाते’ इति निपातनान्निष्ठानत्वम्। अत्रापि लाघवमिव लाघवमिति कल्पनान्निदर्शनालंकारः॥

**अमी च कथमादित्याः प्रतापक्षतिशीतलाः ।  
चित्रन्यस्ता इव गताः[^68] प्रकामालोकनीयताम्[^69] ॥२४॥**

[^68]: "आयाताः"

[^69]: "दर्शिनः; दर्शनम्."

 **अमी इति॥** प्रतापक्षत्या तेजसां क्षयेण शीतला अमीआदित्याश्च। द्वादशेति शेषः। कथम्। केन हेतुनेत्यर्थः। चित्रन्यस्ताश्चित्रलिखिता इव। प्रकाममत्यन्तमालोकनीयतां दृश्यतां गताः प्राप्ताः॥

**पर्याकुलत्वान्मरुतां वेगभङ्गोऽनुमीयते ।  
अम्भसामोघसंरोधः प्रतीपगमनादिव ॥२५॥**

 **पर्याकुलेति॥** मरुतां वायूनाम्। सप्तसप्तानामिति शेषः। पर्याकुलत्वात्खलितगतित्वाद्धेतोर्वेगस्य भङ्गोऽम्भसां जलानां प्रतीपगमनात्। उत्तानावरोहादित्यर्थः। ओघस्य संरोधः प्रवाहप्रतिबन्ध इवानुमीयते॥

**आवर्जितजटामौलिविलम्बिशशिकोटयः ।  
रुद्राणामपि मूर्धानः क्षतहुंकार[^70]शंसिनः ॥२६॥**

[^70]: "अहंकार."

 **आवर्जितेति॥** आवर्जितेषु परिभवदुःखावनम्रेषु जटानां मौलिषु जटाजूटेषु विलम्बिन्यः स्रंसिन्यः शशिकोटयश्चन्द्ररेखा येषां ते तथोक्ताः। रुद्राणामपि। एकादशानामिति शेषः। मूर्धानः क्षतं हुंकारं शंसन्तीति तथोक्ताः। हुंकारक्षत्यनुमापका इत्यर्थः। हुंकारशस्त्रा हि रुद्रा इति भावः॥

**लब्धप्रतिष्ठाः प्रथमं यूयं किं बलवत्तरैः[^71] ।  
अपवादैरिवोत्सर्गाः कृतव्यावृत्तयः परैः ॥२७॥**

[^71]: "न खलु स्थ बलोत्तरैः"

 **लब्धेति॥** प्रथमं पूर्वं लब्धप्रतिष्ठा लब्धस्थितयः। लब्धावकाशा इत्यन्यत्र। यूयं बलवत्तरैः पौरुषातिरेकाव्प्रबलतरैः। निरवकाशैरित्यपरत्र। परैः शत्रुभिरुत्सर्गाः सामान्यशास्त्राणि ’मा हिंस्यात्’ इत्येवमादीनि। अपोद्यन्त एभिरित्यपवादैः‘गामालभेत’ इत्यादिभिर्विशेषशास्त्रैरिव किं कृतव्यावृत्तयः कृतप्रतिष्ठाभङ्गाः। कृतविषयसंकोचरूपबाधा इत्यन्यत्र। ‘विषयसंकोच एव बाधः’ इत्याचार्याः। निषेधशास्त्रस्यावैदिकहिंसापरिहारेण लौकिकमात्रे व्यवस्थापनाद्विषयसंकोच इत्यलमतिगहनावगाहनेन॥

**तह्ब्रूत वत्साः किमितः प्रार्थयध्वं[^72] समागताः ।  
मयि सृष्टिर्हि लोकानां[^73] रक्षा युष्मास्ववस्थिता ॥२८॥**

[^72]: "प्रार्थयध्वे "

[^73]: "भूतानाम् "

 **तदिति॥** तत्तस्मात्कारणात्। हे वत्साः पुत्रकाः, 'वत्सस्त्वर्भकपुत्राद्योर्वर्षे वत्सं तु वक्षसि’ इति विश्वः। स्वयं पितामहत्वाद्वत्सा इत्यामन्त्रयते। संभूयागताः समागता इतो मत्तः किं प्रार्थयध्वम्। किमिच्छतेत्यर्थः। ब्रूत। लोकरक्षणे यूयमेव कर्तार इत्याह—मयि लोकानां सृष्टिः हि। रक्षा युष्मास्ववस्थिता। अतस्तदर्थमपि नास्ति मदपेक्षेत्यर्थः॥

**ततो मन्दानिलोद्धूतकमलाकरशोभिना।  
गुरुं नेत्रसहस्रेण नोदयामास[^74] वासवः[^75] ॥२९॥**

[^74]: "चोदयामास; प्रेरयामास."

[^75]: "वृत्रहा."

 **तत इति॥** ततो भगवत्प्रश्नानन्तरं वासव इन्द्रो गुरु बृहस्पतिम् । ‘गुरू गीष्पतिपित्राद्यौ’ इत्यमरः। मन्दानिलोद्धूतो यः कमलाकरः स इव शोभत इति तेन तथोक्तेन नेत्राणां सहस्रेण नोदयामास प्रेरयामास। सहस्रग्रहणमास्थातिशयार्थम्। अनिमेषाणामपि प्रयत्नवशादक्षिस्पन्दो न विरुध्यते॥

**स द्विनेत्रं[^76] हरेश्चक्षुः सहस्र[^77]नयनाधिकम् ।  
वाचस्पतिरुवाचेदं प्राञ्जलिर्जलजासनम् ॥३०॥**

[^76]: "द्विनेत्रः"

[^77]: "दशचक्षुः शताधिकम्."

 **स इति॥** हरेरिन्द्रस्य। इन्द्रो दुश्च्यवनो हरिः’इति हलायुधः। सहस्रान्नयनेभ्योऽधिकं सहस्रनयनाधिकम्। तदगोचरदर्शित्वादिति भावः। द्वे नेत्रे यस्य तद्द्विनेत्रम्। प्रसिद्धाच्चक्षुषोऽयं विशेष इत्यर्थः। चक्षुश्चक्षुर्भूतः। चक्षुष्ट्वारोपस्य प्रकृतोपयोगात्परिणामालंकारः। स वाचस्पतिः। कस्कादित्वादलुक्सत्वे। ‘षष्ठ्याः पतिपुत्र—’इत्यादिना सत्वमिति स्वामी। तन्न, छन्दोविषयत्वात्। प्राञ्जलिः सन्। जलजासनं ब्रह्माणमिदमुवाच॥

**एवं यदात्थ[^78] भगवन्नामृष्टं नः परैः पदम्।  
प्रत्येकं विनियुक्तात्मा कथं न ज्ञास्यसि प्रभो[^79] ॥३१॥**

[^78]: "यथा."

[^79]: "ज्ञास्यति प्रभुः."

** एवमिति॥** हे भगवन् षङ्गुणैश्वर्यसंपन्न, यदात्थ ‘कृतव्यावृत्तयः परैः’ (२/२७) इति यद्ब्रवीषि। ‘व्रुवः पञ्चानाम्’ इत्यादिनाहादेशः। ‘वर्तमानसामीप्ये वर्तमानवद्वा’ इति वर्तमानप्रयोगः। वामनस्तु भ्रान्तोऽयं प्रयोग इत्याह। आाहेति भूते णलन्तभ्रमवदिति। आहेत्युपलक्षणम्। तदेवं सत्यम् नोऽस्माकं पदमधिकारः परैः शत्रुभिरामृष्टमाक्षिप्तम्। हे प्रभो, प्रत्येकं प्रतिपुरुषं विनियुक्तात्मा प्रवेशितस्वरूपः। सर्वान्तर्यामीत्यर्थः। कथं न ज्ञास्यसि न वेत्सि। वर्तमानेऽपि वचनभङ्ग्या भविष्यन्निर्देशः प्रसिद्धः। ‘अपह्नवे ज्ञः’। ‘अकर्मकाच्च’ इत्यात्मनेपदविकल्पः॥

 उक्तमेव प्रपञ्चयति—

**भवल्लब्ध[^80]वरोदीर्णस्तारकाख्यो महासुरः ।  
उपप्लवाय लोकानां धूमकेतुरिवोत्थितः ॥३२॥**

[^80]: "त्वया दत्त;भवद्दत्त."

** भवदिति॥** भवतस्त्वत्तो लब्धेन वरेणोदीर्ण उद्धतः तारक इत्याख्या नामधेयं यस्य स तारकाख्यः। महानसुरो महासुरः। ‘सन्महत्परमोत्तमोत्कृष्टाः पूज्यमानैः’ इति तत्पुरुषः। धूमकेतुरुत्पातविशेष इव लोकानामुपप्लवायोपद्रवायोस्थित उत्पन्नः॥

**पुरे तावन्तमेवास्य तनोति[^81] रविरातपम् ।  
दीर्घिकाकमलोन्मेषो यावन्मात्रेण साध्यते ॥३३॥**

[^81]: "करोति."

 **पुर इति॥** अस्य तारकस्य पुरे रविः सूर्यस्तावन्तं तावन्मात्रमेवातपं तनोति। यावन्मात्रेण यावतैव। यावती मात्रा मितिर्यस्य यावन्मात्रं तेन वा। अल्पपरिमाणेनेत्यर्थः। ‘मात्रा परिच्छदे। अल्पे च परिमाणे सा मात्रं कार्त्स्न्येऽवधारणे’ इत्यमरः। दीर्घिकासु क्रीडावापीषु कमलानामुन्मेषो विकासः साध्यते निष्पाद्यते। कठोरकिरणोऽपि मन्दोष्णः सन्नेव तद्भीत्या पुरे प्रकाशत इत्यभिप्रायः॥

**सर्वाभिः सर्वदा चन्द्रस्तं कलाभिर्निषेवते ।  
नादत्ते केवलां लेखां हरचूडामणीकृताम् ॥३४॥**

 **सर्वाभिरिति॥** चन्द्रस्तं तारकं सर्वदा। कृष्णपक्षेऽपीत्यर्थः। सर्वाभिः कलाभिर्निषेवते । ‘कला तु षोडशो भागः’ इत्यमरः। केवलां हरचूडामणीकृतां शिवशिरोमणीकृतां लेखां नादत्ते न गृह्णाति॥

**व्यावृत्तगतिरुद्याने कुसुमस्तेयसाध्वसात्।  
न वाति वायुस्तत्पार्श्वे तालवृन्तानिलाधिकम् ॥३५॥**

 **व्यावृत्तेति॥** वायुः स्तेनस्य भावः कर्म वा स्तेयं चौर्यम्। ‘स्तेनाद्यन्नलोपश्च’ इति यत्प्रत्ययो नलोपश्च। कुसुमानां स्तेयं तस्मात्स्तेयाभियोगाद्दण्डाद्वा साध्वसं भयं तस्माद्धेतोरुद्याने व्यावृत्तगतिः। निवृत्तोद्यानसंचारःसन्नित्यर्थः। सापेक्षत्वेऽपि गमकत्वात्समासः। तत्पार्श्वे तत्समीपे। तालस्य वृन्तैरु

द्ब्रथ्यते। तालस्येव

वृन्तमस्येति वा तालवृन्तं तस्यानिलाद्व्यजनसंचारपवनादधिकं यथा तथा न वाति । ‘व्यजनं तालवृन्तकम्’ इत्यमरः॥

**पर्यायसेवामुत्सृज्य पुष्पसंभारतत्पराः।  
उद्यानपालसामान्यमृतवस्तमुपासते ॥३६॥**

 **पर्यायेति॥** ऋतवः षड्वसन्तादयः पर्यायसेवां क्रमसेवामुत्सृज्य पुष्पाणां संभारे संग्रहे तत्पराः। आसक्ताः सन्त इत्यर्थः। ‘तत्परे प्रसितासक्तौ’ इत्यमरः। उद्यानपालैरुद्यानाधिकृतैः सामान्यं साधारणं यथा भवति तथा तं तारकमुपा-सते सेवन्ते। शीतोष्णादिदोषप्रकाशनं तु दूरापास्तमित्यर्थः ॥

**तस्योपायनयोग्यानि रत्नानि सरितां पतिः ।  
कथमप्यम्भसामन्तरा निष्पत्तेः प्रतीक्षते ॥३७॥**

 **तस्येति॥** सरितां पतिः समुद्रस्तस्थ तारकस्योपायनानां प्राभृतानां योग्यानि। ‘प्राभृतं तु प्रदेशनम्। उपायनम्’ इत्यमरः। रत्नान्यम्भसामन्तरा निष्पत्तेः परिपाकपर्यन्तम्। विकल्पादसमासः। कथमपि महता यत्नेन प्रतीक्षते। कदा वा परिपच्येरन्नित्येकाग्रेण पालयतीत्यर्थः॥

**ज्वलन्मणिशिखाश्चैनं वासुकिप्रमुखा[^82] निशि ।  
स्थिरप्रदीपतामेत्य भुजंगाः पर्युपासते ॥३८॥**

[^82]: "प्रहिताः "

** ज्वलदिति॥** किंचेति चार्थः । ज्वलन्त्यो मणीनां शिरोरत्नानां शिखा ज्वाला येषां ते वासुकिप्रमुखा भुजंगाः सर्पाः। सिद्धाश्च ध्वन्यन्ते। ‘भुजंगः सिद्धसर्पयोः’ इत्यमरः। निशि स्थिरप्रदीपतामनिर्वाणदीपत्वमेत्यैनं तारकं पर्युपासते परिवृत्य सेवन्ते॥

**तत्कृतानुग्रहापेक्षी तं[^83] मुहुर्दूतहारितैः।  
अनुकूलयतीन्द्रोऽपि कल्पद्रुम[^84]विभूषणैः॥३९॥**

[^83]: "प्रत्यहम् "

[^84]: "स्वर्गद्रुम "

 **तत्कृतेति ॥** इन्द्रोऽपि तेन तारकेण कृतं तत्कृतमनुग्रहं प्रसादमपेक्षत इति तथोक्तः सन्। मुहुर्दूतहारितैर्दूतप्रापितैः कल्पद्रुमाणां विभूषणैः। तत्प्रसूनैरित्यर्थः। तं तारकमनुकूलयत्यनुकूलं करोति॥

**इत्थमाराध्यमानोऽपि क्लिश्नाति भुवनत्रयम्।  
शाम्येत्प्रत्यपकारेण[^85] नोपकारेण दुर्जनः ॥४०॥**

[^85]: "प्रत्युपकारेण"

** इत्थमिति॥** इत्थमुक्तप्रकारेण रविशशिपवनोदधिभुजंगसुरेन्द्रैराराध्यमानोऽपि भुवनत्रयं क्लिश्नाति पीडयति। तथाहि। दुर्जनः प्रत्यपकारेण प्रतीकारेणैव शाम्येच्छान्तो भवेत्। उपकारेण तु न शाम्येत्। प्रत्युत प्रकुप्यतीति भावः॥

**तेनामरवधूहस्तैः सदया[^86]लूनपल्लवाः।  
अभिज्ञाश्छेदपातानां क्रियन्ते नन्दनद्रुमाः॥ ४१ ॥**

[^86]: "हस्तसदया."

** तेनेति।** तेन तारकेणामरवधूहस्तैः। सुकुमारैरिति भावः। तैरपि सदयमलूना अवतंसार्थं छिन्नाः पल्लवा येषां ते नन्दनद्रुमाः। छेदाश्च पाताश्च छेदपातास्तेषाम्। अभिजानन्तीत्यभिज्ञाः। कृद्योगात्कर्मणि षष्ठी। क्रियन्ते ॥

**वीज्यते स हि संसुप्तः श्वाससाधारणानिलैः।  
चामरैः सुरबन्दीनां वाष्पसीकरवर्षिभिः ॥४२॥**

** वीज्यत इति॥** हि यस्मात्कारणात्स तारकः संसुप्तः सन्। श्वाससाधारणो निश्वाससमानोऽनिलो येषां तैः। ततोऽप्याधिक्ये निद्राभङ्गभयादिति भावः। बाष्पशीकरवर्षिभिः। तासां स्त्रीणां रोदनस्यायमवसर इति भावः। सुरबन्दीनां सुरप्रग्रहस्त्रीणां संबन्धिभिः। ‘प्रग्रहोपग्रहौ बन्द्याम्’ इत्यमरः। चामरैर्वीज्यते॥

**उत्पाट्य मेरुशृङ्गाणि क्षुण्णानि हरितां खुरैः।  
आक्रीडपर्वतास्तेन कल्पिताः स्वेषु वेश्मसु ॥४३॥**

 **उत्पाट्येति॥** तेन तारकेण हरितां सूर्याश्वानाम्। ‘हरित्सूर्ये च सूर्याश्वे वर्णे च हरिते दिशि’ इति विश्वः। खुरैः शफैः क्षुण्णानि चूर्णितानि। एतेन तेषामत्यौन्नत्यं सूचितम्। मेरुशृङ्गाण्युत्पाट्य स्वेषु वेश्मसु। वेश्मस्थिति बहुवचनेनास्य भुवनत्रयनिवासः सूचितः। आक्रीडन्त एष्वित्याक्रीडाः। ते च ते पर्वताः कल्पिताः कृताः॥

**मन्दाकिन्याः पयः शेषं दिग्वारणमदाविलम्।  
हेमाम्भोरुहसस्यानां तद्वाप्यो धाम सांप्रतम्॥४४॥**

 **मन्दाकिन्या इति॥** सांप्रतं संप्रति मन्दाकिन्या भागीरथ्या दिग्वारणानां दिग्गजानां मदैराविलं कलुषं पयो जलमेव। शिष्यत इति शेषं शिष्टम्। कर्मण्यण्प्रत्ययः। ‘त्रिष्वन्यत्रोपयुज्यते’ इति नपुंसकत्वम्। तर्हि कनककमलानि क्व गतानीत्याह—हेमेति। हेमाम्भोरुहाण्येव सस्यानि तेषां तु तस्य वाप्यस्तद्वाप्य एव धाम स्थानम्। सर्वाण्यप्युत्पाट्य स्वदीर्घिकास्वेव प्रतिरोपितवानित्यर्थः॥

**भुवनालोकनप्रीतिः स्वर्गिभिर्नानुभूयते।  
खिलीभूते विमानानां तदापातभयात्पथि ॥४५॥**

 **भुवनेति॥** तस्य तारकस्यापातात्समापत्तेर्भयाद्विमानानां पथि खिलीभूते अप्रहितीभूते सति। ‘द्वे खिलाप्रहते समे’ इत्यमरः। स्वर्गिभिर्देवैर्भुवनानामालोकने प्रीतिर्नानुभूयते॥

यज्वभिः संभृतं हव्यं विततेष्वध्वरेषु सः।  
जातवेदोमुखान्मायी मिषतामा[^87]च्छिनत्ति नः ॥४६॥

[^87]: "पिबताम् "

 **यज्वभिरिति।** यज्वभिर्विधिवदिष्टवद्भिः। ‘यज्वा तु विधिनेष्टवान्’इत्यमरः।‘सुयजोर्ङ्वनिप्’ इति ङ्वनिप्प्रत्ययः। विततेष्वध्वरेषु यज्ञेषु संभृतं दत्तं हव्यं हविर्मायी मायावी। व्रीह्मादित्वादिनिप्रत्ययः। स तारको नोऽस्माकं मिषतां पश्यताम्। पश्यत्सु सत्स्वित्यर्थः। 'षष्टी चानादरे' इति षष्ठी। जातवेदा वह्निरेव मुखं तस्माज्जातवेदोमुखादाच्छिनत्ति। आक्षिप्य गृह्णातीत्यर्थः ॥

उच्चैरुच्चैःश्रवास्तेन हयरत्नमहारि च ।  
देहबद्धमिवेन्द्रस्य चिरकालार्जितं यशः ॥४७॥

 **उच्चैरिति॥** किंचेति चार्थः। तेन तारकेणोच्चैरुन्नत उच्चैःश्रवा नाम हयो रत्तमिव हयरत्नमश्वश्रेष्ठः। ‘रत्नंश्रेष्ठे मणावपि’ इति विश्वः। अस्य शुभ्रत्वादुत्प्रेक्षते—देहबद्धं बद्धदेहम्। मूर्तिमदित्यर्थः। आहिताग्न्यादित्वान्निष्ठायाः परनिपातः। चिरकालार्जितमिन्द्रस्य यश इवाहार्यपहृतम् ॥

 तर्हि सामाद्युपायास्तत्र कथं न प्रयुक्ता इत्यत्राह—

तस्मिन्नुपायाः सर्वे नः क्रूरे प्रतिहतक्रियाः ।  
वीर्यवन्त्यौषधानीव विकारे सांनिपातिके ॥४८॥

 **तस्मिन्निति॥** क्रूरे घातुके। ‘नृशंसो घातुकः क्रूरः’ इत्यमरः। तस्मिन्नसुरे नोऽस्माकं सर्व उपायाः संनिपातदोषत्रयस्य प्रकोपजे सांनिपातिके विकारे ज्वरादौ। ‘संनिपाताच्च’ इति वक्तव्याठ्ठक्। वीर्यवन्ति सारवन्त्यौषधानीव प्रतिहतक्रिया विफलप्रयोगा भवन्ति॥

 तदेव प्रतिहतक्रियत्वमाह—

जयाशा यत्र चास्माकं प्रतिघातोत्थितार्चिषा ।  
हरिचक्रेण तेनास्य कण्ठे निष्क[^88]मिवार्पित[^89]म् ॥४९॥

[^88]: "निष्कः"

[^89]: "अर्पितः"

** जयाशेति॥** किंचेति चार्थः। नूनमनेन हरिचक्रेण वयं जेष्याम इति यत्र हरिचक्रेऽस्माकं जयाशा विजयाशंसा। आसीदिति शेषः। प्रतिघातेन प्रतिहत्योत्थितार्चिषोद्गततेजसा तेन हरिचक्रेण विष्णोः सुदर्शनेनास्य तारकस्य कण्ठे निष्कमुरोभूषणमर्पितमिवेत्युत्प्रेक्षा। स्वयमेव निष्कमिव स्थितमित्यर्थः। तारकशिरश्छेदाय हरिणा चक्रं त्यक्तं तदपि नष्टशक्ति जातमिति भावः । ‘साष्टे शते सुवर्णानां हेम्न्युरोभूषणे पले। दीनारेऽपि च निष्कोऽस्त्री’ इत्यमरः॥

**तदीयास्तोयदेष्वद्य पुष्करावर्तकादिषु।  
अभ्यस्यन्ति तटाघातं[^90] निर्जितैरावता गजाः॥५०॥**

[^90]: "तटाघातान्."

 **तदीया इति॥** अद्य संप्रति निर्जित ऐरावतो यैस्ते तथोक्ताः। तस्य तारकस्येमे तदीया गजाः पुष्कराश्चावर्तकाश्च नामादयो येषां तेषु तोयदेषु मेघेषु तटाघातं वप्रक्रीडामभ्यस्यन्ति॥

**तदिच्छामो विभो स्रष्टुं सेनान्यं तस्य शान्तये ।  
कर्मबन्धच्छिदं धर्मं भवस्येव मुमुक्षवः॥५१॥**

** तदिति॥** तत्तस्मात्कारणात्। हे विभो स्वामिन्, मोक्तुं भवं त्यक्तुमिच्छवो मुमुक्षवो विरक्ता भवस्य संसारस्य शान्तये निवृत्तये कर्मैव बन्धस्तं छिनत्तीति कर्मबन्धच्छित्तं धर्ममिव। आत्मज्ञानहेतुभूतमिति शेषः। ‘तमेव विदित्वाति- मृत्युमेति' इति ज्ञानादेव मुक्तिः। तस्य तारकस्य शान्तये नाशाय। सेनां नयतीति सेनानीश्चमूपतिः। ‘सत्सूद्विष—’इत्यादिना क्विप्। तं सेनान्यं कंचित्स्रष्टुमिच्छामः। वयमिति शेषः॥

 सेनानीसृष्टेः फलमाह—

**गोप्तारं सुरसैन्यानां यं पुरस्कृत्य गोत्रभित्।  
प्रत्यानेष्यति शत्रुभ्यो वन्दीमिव जयश्रियम्॥५२॥**

 **गोप्तारमिति॥** सुरसैन्यानां देवतासेनानां गोप्तारं रक्षितारं यं सेनान्यं पुरस्कृत्य पुरोधाय। ‘पुरोऽव्ययम्’ इति गतित्वात् ‘नमस्पुरसोर्गत्योः’ इति सकारः। गां पृथ्वीं त्रायन्त इति गोत्रास्तान्भिनत्तीति गोत्रभिदिन्द्रो जयश्रियं बन्दीमिव बन्दीकृतां स्त्रियमिव शत्रुभ्यः सकाशात्प्रत्यानेष्यति प्रत्याहरिष्यति। तं स्रष्टुमिति पूर्वेण संबन्धः॥

**वचस्यवसिते[^91] तस्मि[^92]न्ससर्ज गिरमात्मभूः।  
गर्जितानन्तरां वृष्टिं सौभाग्येन जिगाय सा[^93] ॥५३॥**

[^91]: "उपरते."

[^92]: "तस्य."

[^93]: "या."

** वचसीति॥** तस्मिन्बार्हस्पत्ये वचस्यवसिते परिसमाप्ते सत्यात्मभूर्ब्रह्मा गिरं वाचं ससर्ज। जगादेत्यर्थः। सा गीः सौभाग्येन मनोहरत्वेन। ‘हृद्भगसिन्ध्वन्ते पूर्वपदस्य च’ इत्युभयपदवृद्धिः। गर्जिताद्गर्जितस्य वानन्तरां प्रवृत्तां वृष्टिं जिगाय जितवती। गर्जितपरत्वाद्वृष्टेरिव तद्विज्ञापनफलत्वाद्गिरः सुभगत्वमिति भावः॥

**संपत्स्यते वः कामोऽयं कालः कश्चित्प्रतीक्ष्यताम्।  
न त्वस्य सिद्धौ[^94] यास्यामि सर्वव्यापारमात्मना॥५४॥**

[^94]: "सिद्ध्यौ."

 **संपत्स्यत इति॥** अयं वो युष्माकं कामो मनोरथः सेनानीरूपः संपत्स्यते सेत्स्यति। कश्चित्कियानपि कालः प्रतीक्ष्यताम्। तु किंतु तस्य सेनान्यः सिद्धौ विषय आत्मना स्वयं सर्गः सृष्टिरेव व्यापारस्तं न यास्यामि। नाहं स्रक्ष्यामीत्यर्थः॥

 कुत इत्याशङ्क्याह—

**इतः स दैत्यः प्राप्तश्रीर्नेत एवार्हति क्षयम्।  
विषवृक्षोऽपि संवर्ध्य स्वयं छेत्तुमसांप्रतम् ॥५५॥**

** इत इति॥** इतो मत्त एव प्राप्तश्रीर्लब्धोदयः स दैत्यस्तारकासुर इतो मत्त एव क्षयं नाशं नार्हति। तथाहि। अन्यो वृक्षस्तावदास्ताम्। विषस्य वृक्षो विषवृक्षोऽपि संवर्ध्य कुतश्चित्कारणात्सम्यग्वर्धयित्वा स्वयं छेत्तुमसांप्रतमनर्हः। असांप्रतमित्यनेन निपातेनाभिहितत्वाद्वृक्ष इति द्वितीयान्तो न भवति, अनभिहिते कर्मणि द्वितीयाभिधानात्। यथाह वामनः— ‘निपातेनाप्यभिहिते कर्मणि न विभक्तिः परिगणनस्य प्रायिकत्वात्’ इति ॥

**वृतं[^95] तेनेदमेव प्राङ्मया[^96] चास्मै प्रतिश्रुतम्।  
वरेण शमितं[^97] लोकानलं दग्धुं हि तत्तपः॥५६॥**

[^95]: "वृतः."

[^96]: "अहम्; आदौ "

[^97]: "अशमितम्."

** वृतमिति॥** प्राक्पूर्वं तेनासुरेणेदमेव देवैरवध्यत्वमेव वृतं प्रार्थितम्। मया चास्मै तारकाय प्रतिश्रुतं प्रतिज्ञातम्। ‘प्रत्याङ्भ्यां श्रुवः पूर्वस्य कर्ता’ इति संप्रदानत्वाच्चतुर्थी। कर्तव्यं चैतदित्याह—लोकान्दग्धुमलं शक्तम्। ‘पर्याप्तिवचनेष्वलमर्थेषु’ इति तुमुन्प्रत्ययः। तस्य तपस्तत्तपो वरेण वरदानेन शमितं हि। मयेति शेषः॥

**संयुगे सांयुगीनं तमुद्यतं[^98] प्रसहेत कः।  
अंशादृते निषिक्तस्य नीललोहितरेतसः॥५७॥**

[^98]: "उद्यन्तम्; युध्यन्तम्."

** संयुग इति॥** संयुगे युद्ध उद्यतं व्याप्रियमाणम्। संयुगे साधुं सांयुगीनम्। ‘प्रतिजनादिभ्यः खञ्’ इति खञ्प्रत्ययः। तं तारकं निषिक्तस्य क्वचित्क्षेत्रे क्षरितस्य। ‘नीलः कण्ठे लोहितश्च केशेष्विति नीललोहित’ इति पुराणम्’ इति स्वामी। तस्य नीललोहितस्य धूर्जटे रेतसः शुक्रस्यांशादृतेंऽशं विनान्यः कः प्रसहेताभिभवेत् । 'प्रसहनमभिभवः' इति वृत्तिकारः॥

 कथमसावीदृक्शक्तिरित्याह—

**स हि देवः परं ज्योतिस्तमःपारे व्यवस्थितम्[^99]।  
परिच्छिन्नप्रभावर्द्धिर्न मया न च विष्णुना॥५८॥**

[^99]: "प्रतिष्ठितम्."

 **स इति॥** स देवो नीललोहितस्तमसः पारे परतो व्यवस्थितं तमोगुणातीतं परं ज्योतिः परमात्मा हि। अतएव मया परिच्छिन्नप्रभावर्द्धिरवगाढमहिमातिशयो न भवति। तथा विष्णुना च न। अतस्तस्यासाध्यं नास्तीत्यर्थः॥

 संप्रति तदंशोत्पत्तावुपायं दर्शयति—

**उमारूपेण ते यूयं संयमस्तिमितं मनः।  
शंभोर्यतध्वमाक्रष्टुमयस्कान्तेन लोहवत्॥५९॥**

 **उमेति॥** ते कार्यार्थिनो यूयं संयमस्तिमितं समाधिनिश्वलं शंभोर्मन उमारूपेणोमासौन्दर्येण। ‘रूपं स्वभावे सौन्दर्ये नाणके पशुशब्दयोः। ग्रन्थावृत्तौ नाटकादावाकारश्लोकयोरपि॥’ इति विश्वः। अयस्कान्तेन मणिविशेषेण। ‘कस्कादिषु च' इति सकारः। लोहवदयोधातुमिव। ‘तेन तुल्यं क्रिया चेद्वतिः’ इति वतिप्रत्ययो मृग्यः । आक्रष्टुमाहर्तुं यतध्वमुद्युक्ता भवत॥

 नच गत्यन्तरमस्तीत्याह—

**उभे एव क्षमे वोढुमु[^100]भयोर्बीजमाहितम्।  
सा वा शंभोस्तदीया वा मूर्तिर्जलमयी मम॥६०॥**

[^100]: "सोढुम्."

 **उभे इति॥** उभयोः शंभोर्मम चाहितं निषिक्तं बीजं तेजो वोढुं सोढुं सा वोमा शंभोरष्टमूर्तेस्तस्येयं तदीया जलमयी मूर्तिर्वा मम। उसे एवक्षमे न तृतीयेत्यर्थः। वाशब्दो द्वन्द्वार्थे न त्वन्यार्थे। एतदेवोदाहृत्येत्थमेव व्याख्यातं गणव्याख्याने। अत्र दीपकालंकारः। प्राकरणिकयोरुमामहेश्वरप्राकरणिकयोर्ब्रह्मजलमूर्त्योश्चौपम्यस्य गम्यत्वात्। यथाह भोजराजः—‘प्रस्तुतानामप्रस्तुतानां चौपम्यस्य गम्यत्वे दीपकम्’ इति । नचेयं तुल्ययोगिता तस्याः केवलप्रस्तुतविषयत्वेन केवलाप्रस्तुतविषयत्वेन चोत्थानादिति ॥

**तस्यात्मा शितिकण्ठस्य सैनापत्यमु[^101]पेत्य वः ।  
मोक्ष्यते सुरबन्दीनां वेणीर्वीर्यविभूतिभिः[^102] ॥६१॥**

[^101]: "सेनापत्यम्."

[^102]: "वेणीबन्धानदूषितान् "

** तस्येति॥** तस्य शितिकण्ठस्याष्टमूर्तेरात्मा। पुत्र इत्यर्थः। ‘आत्मा वै पुत्रनामासि’ इति श्रुतेः। वो युष्माकं सेनापतेर्भावः सैनापत्यम्। ‘पत्यन्तपुरोहितादिभ्यो यक्’ इति यक्प्रत्ययः। उपेत्य प्राप्य वीर्यविभूतिभिः शौर्यसंपत्तिभिः सुरबन्दीनां वेणीर्मोक्ष्यते विस्रंसयिष्यति। तारकासुरं हनिष्यतीति भावः॥

**इति व्याहृत्य विबुधान्विश्वयोनिस्तिरोदधे।  
मनस्याहितकर्तव्यास्तेऽपि देवा[^103] दिवं ययुः ॥६२॥**

[^103]: "प्रति."

** इतीति॥** विश्वस्य योनिः कारणम्। ‘योनिः स्त्रीणां भगस्थाने कारणे तान्त्रिके पणे’ इति वैजयन्ती। विबुधान्सुरानिति व्याहृत्याभिधाय तिरोदधेऽन्तर्हितवान्। ते देवा अपि मनस्याहितं कर्तव्यं यैस्ते तथोक्ताः सन्तो दिवं स्वर्गं ययुः प्रापुः॥

**तत्र निश्चित्य कंदर्पमगमत्पाकशासनः।  
मनसा कार्यसंसिद्धौ[^104] त्वराद्विगुणरंहसा॥६३॥**

[^104]: "कर्मसंसिद्धि; कार्यसंसिध्यै; कार्यसंसिद्धि."

 **तत्रेति॥** पाको नाम कश्चिदसुरस्तस्य शासन इन्द्रस्तत्र हरचित्ताकर्षणकृत्ये कंदर्पंनिश्चित्य। साधकत्वेनेति शेषः। कार्यसंसिद्धौ त्वरयौत्सुक्येन। द्वौ गुणौ यस्य तद्द्विगुणं द्विरावृत्तं रंहो वेगो यस्य तेन तथोक्तेन। ‘गुणस्तु वृत्तिशब्दादिज्येन्द्रियामुख्यतन्तुषु’ इति वैजयन्ती। मनसागमत्। सस्मारेत्यर्थः। गमेर्लुङ्। लृदित्त्वाच्च्लेरङादेशः ॥

**अथ सललित[^105]योषिद्भ्रूलताचारुशृङ्गं[^106]  
रतिवलयपदाङ्के चापमासज्य कण्ठे।  
सहचरमधुहस्तन्यस्तचूताङ्कुरास्त्रः  
शतमखमुपतस्थे प्राञ्जलिः पुष्पधन्वा[^107] ॥६४॥**

[^105]: "सुललित "

[^106]: "शार्ङ्गम्."

[^107]: "पुष्पकेतुः"

 **अथेति॥** अथ स्मरणानन्तरम्। स स्मृत इत्यर्थः। पुष्पं धनुर्यस्य स पुष्पधन्वा कामः। ‘वा संज्ञायाम्’ इत्यनङ्।‘ललितं त्रिषु सुन्दरम्’ इत्यमरः। ललितायाः सुन्दर्या योषितो भ्रुवौ लते इव चारुणी शृङ्गे कोटी यस्य तत्तथोक्तं चापम् । रतिः स्मरप्रिया। ‘रतिः स्मरप्रिया’ इत्यमरः। तस्या वलयपदानि कङ्कणस्थानान्यङ्कश्चिह्नंयस्य स तथोक्ते कण्ठ आसज्य लगयित्वा। चापकण्ठविशेषणाभ्यां शृङ्गारैकनिधेस्त्रिभुवनैकवीरस्य शृङ्गारवीरोपकरणेषु तुल्यरसत्वं व्यज्यते। सहचरस्य सख्युर्मधोर्वसन्तस्य हस्ते न्यस्तं चूताङ्कुरमेवास्त्रं यस्य स तथोक्तः प्राञ्जलिः कृताञ्जलिः सन्। शतमखमिन्द्रमुपतस्थे संगतवान्। संगतिकरणार्थादात्मनेपदम्। अत्र स्वभावोक्तिः—‘स्वभावोक्तिरसौ चारु यथावद्वस्तुवर्णनम्’ इति। मालिनीवृत्तमेतत्—‘ननमयययुतेयं मालिनी भोगिलोकैः’ इति लक्षणात् ॥

 इति श्रीमन्महामहोपाध्यायकोलाचलमल्लिनाथसूरिविरचितया संजीविनीसमाख्यया व्याख्यया समेतः श्रीकालिदासकृतौ कुमारसंभवे महाकाव्ये ब्रह्मसाक्षात्कारो नाम द्वितीयः सर्गः।

\_\_\_\_\_\_\_\_\_\_\_\_\_\_\_\_\_\_\_

**तृतीयः सर्गः ।  
——————**

**तस्मिन्मघोनस्त्रिदशान्विहाय सहस्रमक्ष्णां युगपत्पपात।  
प्रयोजनापेक्षितया प्रभूणां प्रायश्चलं गौरवमाश्रितेषु॥१॥**

 **तस्मिन्निति॥** मघोन इन्द्रस्याक्ष्णां सहस्रं त्रिरावृत्ता दश परिमाणमेषामिति त्रिदशान्देवान्। ‘संख्ययाव्ययासन्नादूराधिकसंख्याः संख्येये’ इति बहुव्रीहिः। ‘बहुव्रीहौ संख्येये—’ इति उच्प्रत्ययः। उक्तार्थत्वात्सुचो निवृत्तिः। विहाय त्यक्त्वा तस्मिन्कामे युगपत्पपात। सहस्रेणाक्षिभिरद्राक्षीदित्यादरातिशयोक्तिः। ननु सुचिरपरिचितानेकसुरपरित्यागेन भगवतो महेन्द्रस्य कथमकाण्डे तस्मिन्नेकस्मिन्पक्षपात इत्याशङ्क्यार्थान्तरं न्यस्यति—प्रायो भूम्ना प्रभूणामाश्रितेषु सेवकेषु विषये गौरवमादरः प्रयोजनापेक्षितया कार्यार्थित्वेन हेतुना चलं चञ्चलम्। फलतन्त्राः प्रभवो न तु गुणतन्त्रा इति भावः॥

**स वासवेनासनसंनिकृष्टमितो निषीदेति विसृष्ट[^108]भूमिः ।  
भर्तुः प्रसादं प्रतिनन्द्य[^109] मूर्ध्ना वक्तुं मिथः प्राक्रमतैवमेनम् ॥२॥**

[^108]: "निसृष्ट."

[^109]: "प्रतिवन्ध."

 **स इति॥** स कामो वासवेनेन्द्रेणासनस्य सिंहासनस्य संनिकृष्टं संनिहितमासनसंनिकृष्टं यथा तथा। शेषषष्ठ्यायं समासः। कृद्योगलक्षणया तु न। ‘न लोकाव्ययनिष्ठाखलर्थतृनाम्’ इति षष्ठीनिषेधात्। इतो निषीदेहोपविशेति विसृष्टभूमिर्दत्तावकाशः सन्। भर्तुः स्वामिनः प्रसादमनुग्रहं मूर्ध्ना प्रतिनन्द्य संभाव्य मिथो रहसि। ‘मिथोऽन्योन्यं रहस्यपि’ इत्यमरः। एनमिन्द्रमेवं वक्ष्यमाणप्रकारेण वक्तुं प्राक्रमतोपक्रान्तवान्। ‘प्रोपाभ्यां समर्थाभ्याम्’ इत्यात्मनेपदम्॥

**आज्ञापय ज्ञातविशेष पुंसां लोकेषु यत्ते करणीयमस्ति।  
अनुग्रहं संस्मरणप्रवृत्तमिच्छामि संवर्धितमा[^110]ज्ञया ते ॥३॥**

[^110]: "संवर्धितुम्."

 **आज्ञापयेति॥** हे पुंसां ज्ञातविशेष ज्ञातसार। ज्ञातपुंविशेषेत्यर्थः। सापेक्षत्वेऽपि गमकत्वात्समासः। आज्ञापय। तदिति शेषः। उत्तरवाक्ये यच्छब्दप्रयोगान्न पूर्ववाक्ये तच्छब्दप्रयोगनिर्बन्धः। किं तदित्याह—लोकेषु ते तव यत्करणीयं कर्तव्यमस्ति। संस्मरणेन प्रवृत्तमुत्पन्नं ते तवानुग्रहं प्रसादमाज्ञया नियोगेन संवर्धितं वृद्धिं गमितमिच्छामि। संस्मरणकृतमनुग्रहं केनचिन्नियोगेन वर्धय। क्वचित्कर्मणि नियुङ्क्ष्वेत्यर्थः। अन्यथा मे नास्ति परितोष इति भावः। तुमुन्नन्तपाठे णिजर्थे यत्तः कार्यः॥

 न च मे किंचिदसाध्यमस्तीत्याह—

**केनाभ्यसूया पद[^111]काङ्क्षिणा ते नितान्तदीर्घैर्जनिता तपोभिः ।  
यावद्भवत्याहितसायकस्य मत्कार्मुकस्यास्य निदेशवर्ती ॥४॥**

[^111]: "फल."

** केनेति॥** पदकाङ्क्षिणा स्वाराज्यकामेन केन पुंसा नितान्तदीर्घैरतिप्रभूतैस्तपोभिस्ते तवाभ्यसूयेर्ष्या जनिता। तं ब्रूहीति शेषः। किमर्थम्। यावद्यतः स भवद्वैर्याहितसायकस्य संहितबाणस्यास्य मत्कार्मुकस्य निदेशे वर्तत इति निदे

शवर्त्याज्ञावशो भवति। अविलम्बेनैव भविष्यतीत्यर्थः। ‘वर्तमानसामीप्ये वर्तमानवद्वा’ इति लट् ॥

 संप्रति चतुर्वर्गे मोक्षमधिकृत्याह—

**असंमतः कस्तव मुक्तिमार्गं पुनर्भवक्लेशभयात्प्रपन्नः।  
बद्धश्चिरं तिष्ठतु सुन्दरीणामारेचित[^112]भ्रूचतुरैः कटाक्षैः[^113]॥५॥**

[^112]: "आरोपित "

[^113]: "विलासैः"

 **असंमत इति॥** तवासंमतः कः पुनर्भवः पुनरुत्पत्तिः। संसार इति यावत्। तत्र ये क्लेशा जन्मजरामरणादयस्तेभ्यो भयान्मुक्तिमार्गंप्रपन्नस्तं वद। यतः सोऽप्यारेचिताभिरेकैकशो विवर्तिताभिर्भ्रूभिश्चतुरैः सुन्दरीणां कटाक्षैर्बद्धश्चिरं तिष्ठतु। आरेचितलक्षणं तु—‘स्याद्भ्रुवोर्ललिताक्षेपादेकस्या एव रेचितम्। तयोर्मूलसमुत्क्षेपं कौटिल्याद्भ्रूकुटिं विदुः ॥’ इति ॥

 धर्मार्थावधिकृत्याह—

**अध्यापितस्योशनसापि नीतिं प्रयुक्तरागप्रणिधि[^114]र्द्विषस्ते।  
कस्यार्थधर्मौवद पीडयामि सिन्धोस्तटावोधइव प्रवृद्धः॥६॥**

[^114]: "प्रणिधेः"

 **अध्यापितस्येति॥** उशनसा शुक्रेण नीतिं नीतिशास्त्रमध्यापितस्यापि । अपिशब्दाच्छुक्रशिष्याणामप्रधृष्यत्वं गम्यते। ‘गतिबुद्धि—’ इत्यादिना द्विकर्मकादिङ्धातोर्ण्यन्तात्प्रधाने कर्मणि क्तः। ‘अप्रधाने दुहादीनां ण्यन्ते कर्तुश्च कर्मणः’ इति वचनात्। ते द्विषस्तव शत्रोः कस्यार्थधर्मौप्रयुक्तः प्रहितो रागो विषयाभिलाष एव प्रणिधिर्दूतो येन सोऽहम्। ‘प्रणिधिः प्रार्थने चरे’ इति यादवः। प्रवृद्ध ओधः प्रवाहः सिन्धोर्नद्यास्तटाविव पीडयामि वद ॥

 काममधिकृत्याह—

**कामेकपत्नीव्रतदुःखशीलां लोलं मनश्चारुतया प्रविष्टाम् ।  
नितम्बिनीमिच्छसि मुक्तलज्जां कण्ठे स्वयंग्राहनिषक्तबाहुम् ॥७॥**

 **कामिति॥** एकः पतिर्यस्याः सैकपत्नी पतिव्रता। ‘नित्यं सपत्न्यादिषु’ इति ङीप्। तस्य तं पातिव्रत्यं तेन दुःखशीलां दुःखस्वभावाम्। दृढव्रतामित्यर्थः । ‘शीलं स्वभावे सद्वृत्ते’ इत्यमरः। चारुतया सुन्दरत्वेन हेतुना लोलं मनस्त्वच्चित्तं प्रविष्टां कां नितम्बिनीं नारीं मुक्तलज्जां सतीं कण्ठे स्वयंग्राहनिषक्तबाहुम् । स्वयं गृह्णातीति स्वयंग्राहा। ‘विभाषा ग्रहः’ इति णप्रत्ययः। नच जलचर एव ग्राहइति नियमः। जलचरे ग्राह एवेति नियमादिति। स्वयंग्राहा च सा निषक्तबाहुश्च तां तथाभूतामिच्छसि। त्वदर्थे पतिव्रतामपि व्रताद्भ्रंशयिष्यामीत्यर्थः। एतच्चेन्द्रस्य पारदारिकत्वादुक्तम्। तथा च श्रुतिः— ‘अहल्यायै जारः’ इति॥

 त्रिविधा नायिका स्वकीया परकीया साधारणी चेति। तत्र परकीयां प्रत्युक्तम्। इतरे प्रत्याह—

**कयासि कामिन्सुरतापराधात्पादानतः कोपनयावधूतः।  
यस्याः करिष्यामि दृढानुतापं प्रवालशय्याशरणं शरीरम् ॥८॥**

** कयेति॥** हे कामिन्कामुक, सुरतापराधात्। अन्यासङ्गादित्यर्थः। पादानतः प्रणतः सन्। कोपनया कोपनशीलया कया स्त्रियावधूतस्तिरस्कृतोऽसि। तस्याः शरीरं दृढानुतापं गाढपश्चात्तापमतएव प्रवालशय्याशरणं करिष्यामीति ॥

**प्रसीद विश्राम्यतु वीर वज्रं शरैर्मदीयैः कतमः सुरारिः।  
बिभेतु मोघीकृतबाहुवीर्यः स्त्रीभ्योऽपि कोपस्फुरिताधराभ्यः ॥९॥**

 **प्रसीदेति॥** हे वीर, प्रसीद प्रसन्नो भव। वज्रं कुलिशं विश्राम्यतु। उदास्तामित्यर्थः। मदीयैः शरैर्मोघीकृतबाहुवीर्यो विफलीकृतभुजशक्तिः कतमो दैत्यदानवादिषु यः कश्चन सुरारिः। ‘वा बहूनां जातिपरिप्रश्ने डतमच्’ इति उतमच्प्रत्ययः। कोपेन स्फुरिताधराभ्यः स्त्रीभ्योऽपि बिभेतु। किमु वक्तव्यं पुंभ्य इत्यर्थः। सकृद्भीतः सर्वतो विमेतीति भावः। ‘भीत्रार्थानां भयहेतुः’ इत्यपादानत्वात्पञ्चमी॥

**तव प्रसादात्कुसुमायुधोऽपि सहायमेकं मधुमेव लब्ध्वा ।  
कुर्यां हरस्यापि पिनाकपाणेर्धैर्यच्युतिं के मम धन्विनोऽन्ये ॥१०॥**

** तवेति॥** किं बहुना, तव प्रसादादनुग्रहात्कुसुमायुधोऽप्यतिदुर्बलास्त्रोऽप्यहमेकं मधुं वसन्तमेव सहायं लब्ध्वा पिनाकः पाणौ यस्य स पिनाकपाणिः। ‘प्रहरणार्थेभ्यः परे निष्ठासप्तम्यौ'। तस्य हरस्यापि। हरः पिनाकी चेत्यतिदारुण इति भावः। धैर्यच्युतिं धैर्यहानिं कुर्याम्। कर्तुं शक्नुयामित्यर्थः। ‘शकि लिङ् च’ इति शक्यार्थे लिङ्। अन्ये धन्विनो धनुर्भृतो मम के। न केऽपीत्यर्थः। किंशब्दः कुत्सायाम्। ‘कुत्साप्रश्नवितर्केषु क्षेपे किंशब्द इष्यते’ इति शाश्वतः॥

**अथोरुदेशादवतार्य पादमाक्रान्ति[^115]संभावितपादपीठम्।  
संकल्पितार्थे[^116] विवृतात्मशक्तिमाखण्डलः काममिदं बभाषे॥११॥**

[^115]: "अक्रान्ति "

[^116]: "संकल्पितेऽर्थे."

** अथेति॥** अथ स्मरवाक्यश्रवणानन्तरमाखण्डलः सहस्राक्ष ऊरुदेशात्पादमाक्रान्त्याक्रमणेन संभावितं पादपीठं यस्मिंस्तद्यथा तथावतार्य संकल्पितार्थे हरचित्ताकर्षणरूपे विषये विवृतात्मशक्तिम् । ‘कुर्यां हरस्यापि—’ (३/१०) इत्यादिना प्रकटीकृतस्वसामर्थ्यं कामं स्मरमिदं वक्ष्यमाणं बभाषे

**सर्वं सखे त्वय्युपपन्नमेतदुभे ममास्त्रे कुलिशं भवांश्च।  
वज्रं तपोवीर्यमहत्सु कुण्ठं त्वं सर्वतोगामि च साधकं च ॥१२॥**

 **सर्वमिति॥** हे सखे। सखे इति संबोधनं गौरवार्थम्। सर्वमेतत्त्वय्युपपन्नं सिद्धम्। मम कुलिशं वज्रं भवांश्चोभे अस्त्रे। तत्र वज्रं तपोवीर्येण तपोबलेन महत्सु प्रतिबलेषु कुण्ठं प्रतिबद्धप्रसरम्। त्वमस्त्रं सर्वतोगामि च साधकं च। तापसेष्वप्यकुण्ठमित्यर्थः॥

**अवैमि ते सारमतः खलु त्वां कार्ये गुरुण्यात्मसमं नियोक्ष्ये।  
व्यादिश्यते भूधरतामवेक्ष्य कृष्णेन देहोद्वहनाय शेषः॥१३॥**

 **अवैमीति॥** हे सखे, ते सारं बलमवैमि वेद्मि। अतः खल्वतएवात्मसमं मत्तुल्यं त्वां गुरुणि महति कार्ये ‘तस्मै हिमाद्रेः’—(३/१६) इति वक्ष्यमाणे नियोक्ष्ये। ‘स्वराद्यन्तोपसर्गादिति वक्तव्यम्’ इति वार्तिकादात्मनेपदनियमः। तथाहि। सारपरीक्षापूर्वक एव सर्वत्र नियोग इत्याह— कृष्णेन विष्णुना। धरतीति धरः। पचाद्यच्। भुवो धरो भूधरस्तस्य भावस्तत्तां भूधरताम्। भूधरणशक्तिमित्यर्थः। अवेक्ष्य ज्ञात्वा शेषः सर्पराजो देहोद्वहनाय स्वदेहमुद्वोढुम्। ‘क्रियार्थोपपदस्य—’इत्यादिना चतुर्थी । व्यादिश्यते नियुज्यते। शेषशायी हि भगवान्॥

 नियोगाङ्गीकारं सिद्धवत्कर्तुमाह—

**आशंसता वाणगतिं वृषाङ्के कार्यं त्वया नः प्रतिपन्नकल्पम्।  
निबोध यज्ञांशभुजामिदानीमुच्चैर्द्विषामीप्सितमेतदेव[^117]॥१४॥**

[^117]: "अर्थमत्र."

 **आशंसतेति॥** वृषाङ्के हरे बाणगतिं बाणप्रसरमाशंसता कथयता। ‘कुर्यां हरस्यापि पिनाकपाणेः’ (३/१०) इत्यादिनेति शेषः। त्वया नोऽस्माकं कार्यं प्रतिपन्नकल्पमङ्गीकृतप्रायम्। ‘ईषदसमाप्तौ—’इत्यादिना कल्पप्प्रत्ययः। कथमेतदत आह—इदानीमुच्चैरुन्नता द्विषो येषां तेषामुच्चैर्द्विषां यज्ञांशभुजां देवानाम्। एतेन द्विषल्लुप्तयज्ञभागत्वं सूच्यते। ईप्सितमाप्तुमिष्टमेतदेव हरे बाणप्रयोगरूपमेव निबोध। हरायत्तं बुध्यस्वेत्यर्थः। ‘बुध बोधने’ इति धातोर्लोट्। अत्र ‘आशंसता प्रार्थयमानेन’ इति नाथव्याख्यानमनाथव्याख्यानम्। आङ्पूर्वयोः शास्तिशंसत्योरिच्छार्थत्वे आत्मनेपदनियमात्। याच्ञार्थत्वस्याप्रामाणिकत्वात्। ‘कुर्यां हरस्यापि—’(३/१०) इत्यत्रानयोरभावादयोगाच्चेति ॥

 किं तत्कार्यं कथं वा तस्य हरायत्तत्वं कुतो वा मदपेक्षेत्यत्राह—

**अमी हि वीर्यप्रभवं भवस्य जयाय सेनान्यमुशन्ति देवाः।  
स च त्वदेकेषुनिपातसाध्यो ब्रह्माङ्गभूर्ब्रह्मणि योजितात्मा[^118] ॥१५॥**

[^118]: "ब्रह्मनियोजितात्मा."

 **अमी इति॥** हि यस्मादमी देवा जयाय शत्रुजयार्थं भवस्य हरस्य वीर्यप्रभवं तेजःसंभूतं सेनान्यं सेनापतिमुशन्ति कामयन्ते। ‘वश कान्तौ’ इति धातोर्लट्। ब्रह्मणां सद्योजातादिमत्राणामङ्गानां हृदयादिमन्त्राणां भूः स्थानं ब्रह्माङ्गभूः। कृतमन्त्रन्यास इत्यर्थः। ब्रह्मणि निजतत्त्वे 'वेदस्तत्त्वं तपो ब्रह्म ब्रह्मा' इत्युभयत्राप्यमरः। योजितात्मा नियमितचित्तः। मन्त्रन्यासपूर्वकं ब्रह्म ध्यायन्नित्यर्थः। स भवश्च त्वदेकेषोस्तवैकबाणस्य निपातेन साध्यः। अनन्यसाध्योऽयमस्मिन्नवसर इति भावः ॥

**तस्मै हिमाद्रेः प्रयतां तनूजां यतात्मने[^119] रोचयितुं यतस्व ।**  
**योषित्सु तद्वीर्यनिषेकभूमिः सैव क्षमेत्यात्मभुवोपदिष्टम् ॥१६॥**

[^119]: "जितात्मने."

** तस्मा इति॥** यतात्मने नियतचित्ताय तस्मै भवाय। ‘रुच्यर्थानां प्रीयमाणः’ इति संप्रदानत्वाच्चतुर्थी। प्रयतां हिमाद्रेस्तनूजां पार्वतीं रोचयितुं यतस्व। भवितव्यं चात्र पार्वत्यैवेत्याह—योषित्सु स्त्रीषु मध्ये। ‘यतश्च निर्धारणम्’ इति सप्तमी। क्षमा शक्ता तस्य हरस्य वीर्यं रेतस्तस्य निषेकः क्षरणं तस्य भूमिः क्षेत्रं सा पार्वत्येवेत्यात्मभुवा ब्रह्मणोपदिष्टम्। ‘उभे एव क्षमे वोढुम्’ (२/६०) इत्यादिनोक्तमित्यर्थः॥

 सापीदानीं संनिकृष्टैव तस्येत्याह—

**गुरोर्नियोगाच्च नगेन्द्रकन्या स्थाणुं तपस्यन्तमधित्यकायाम् ।  
अन्वास्त इत्यप्सरसां मुखेभ्यः श्रुतं मया मत्प्रणिधिः स वर्गः ॥१७॥**

** गुरोरिति॥** नगेन्द्रकन्या पार्वती च गुरोः पितुर्नियोगाच्छासनादधित्यकायां हिमाद्रेरूर्ध्वभूमौ। ‘भूमिरूर्ध्वमधित्यका’ इत्यमरः। ‘उपाधिभ्यां त्यकन्नासन्नारूढयोः’ इति त्यकन्प्रत्ययः। तपस्यन्तं तपश्चरन्तम्। ‘कर्मणो रोमन्थतपोभ्यां वर्तिचरोः’ इति क्यङ्प्रत्ययः। ततः शतृप्रत्ययः। स्थाणुं रुद्रमन्वास्ते। उपास्त इत्यर्थः। इतीदं मयाप्सरसां मुखेभ्यः श्रुतम्। न चैतदैतिह्यमात्रमित्याह—स वर्गः सोऽप्सरसां गणो मत्प्रणिधिर्मम गूढचरः। ‘प्रणिधिः प्रार्थने चरे’ इति यादवः॥

**तद्गच्छ सिद्ध्यै कुरु देवकार्यमर्थोऽयमर्थान्तरभाव्य एव ।  
अपेक्षते प्रत्ययमुत्तमं[^120] त्वां वीजाङ्कुरः प्रागुदयादिवाम्भः ॥१८॥**

[^120]: "प्रत्ययसङ्गलब्धौ"

** तदिति॥** तत्तस्मात्सिद्ध्यै कार्यसिद्ध्यर्थं गच्छ देवकार्यं कुरु। आशिषि लोट्। अयमर्थः प्रयोजनमर्थान्तरभाव्यः कारणान्तरसाध्य एव। तच्च कारणान्तरं पार्वतीसंधानमिति भावः। ‘अर्थः प्रकारे विषये वित्तकारणवस्तुषु। अभिधेये च शब्दानां वृत्तौ चापि प्रयोजने॥’ इति विश्वः। तथापि बीजसाध्योऽङ्कुरो बीजाङ्कुर उदयादुत्पत्तेः प्रागम्भ इव त्वामुत्तमं प्रत्ययं चरमं कारणमपेक्षते।

‘प्रत्ययोऽधीनशपथज्ञानविश्वासहेतुषु’ इत्यमरः। तस्मादस्मिन्नर्थे तव चरमसहकारित्वादनन्यसाध्योऽयमर्थ इति भावः ॥

**तस्मिन्सु[^121]राणां विजयाभ्युपाये तवैव नामा[^122]स्त्रगतिः कृती त्वम् ।  
अप्यप्रसिद्धं यशसे हि पुंसामनन्यसाधारणमेव कर्म ॥१९॥**

[^121]: "अस्मिन्."

[^122]: "काम."

 **तस्मिन्निति॥** सुराणां विजयाभ्युपाये जयस्योपायभूते तस्मिन्हरेऽस्त्रगतिरस्त्रप्रसरस्तवैव नाम। नामेति संभावनायाम्। अन्येषां तु संभावनापि नास्तीति भावः। अतस्त्वं कृती कृतमस्यास्तीति कृती कृतार्थः। तथाहि। अप्रसिद्धमप्यनन्यसाधारणमेव कर्म पुंसां यशसे हि। इदं तु प्रसिद्धमसाधारणं चेत्यतियशस्करमिति भावः ॥

 प्रोत्साहनार्थं स्तौति—

**सुराः समभ्यर्थयितार एते कार्यं त्रयाणामपि विष्टपानाम्।  
चापेन ते कर्म न चातिहिंस्रमहो बतासि स्पृहणीयवीर्यः ॥२०॥**

 **सुरा इति॥** एते सुराः समभ्यर्थयितारो याचितारः। कार्यं प्रयोजनं त्रयाणां विष्टपानामपि संबन्धि। सर्वलोकार्थमित्यर्थः। कर्म ते तव चापेन। न त्वन्येनेति भावः। अतिहिंस्रमतिधातुकं च न। अहो बत इति संबोधने। ‘अहो बतानुकम्पायां खेदे संबोधनेऽपि च’ इति विश्वः। अथवा अहो आश्चर्ये। बतेत्यामन्त्रणे संतोषे चेति। ‘बतामन्त्रणसंतोषखेदानुक्रोशविस्मये’ इति विश्वः। स्पृहणीयवीर्योऽस्याश्चर्यविक्रमोऽसि। ‘आश्चर्यं स्पृहणीयं च’ इति नानार्थकोशः ॥

**मधुश्च ते मन्मथ साहचर्यादसावनुक्तोऽपि सहाय एव ।  
समीरणो नोदयिता[^123] भवेति व्यादिश्यते केन हुताशनस्य ॥२१॥**

[^123]: "समीरणश्चोदयिता; समीरणः प्रेरयिता."

** मधुरिति॥** हे मन्मथ, असौ मधुश्च वसन्तोऽपि ते साहचर्यात्सहचरत्वादेवानुक्तोऽप्यप्रेरितोऽपि सहायः सहकार्येव। तथाहि। समीरणो वायुर्हुताशनस्याग्नेर्नोदयिता प्रेरको भवेति केन व्यादिश्यते। अत्र मधुसमीरणयोरुक्तिमन्तरेण सहायताकरणं सामान्यधर्मः। स च वाक्यद्वये वस्तुप्रतिवस्तुभावेन पृथङ्निर्दिष्ट इति प्रतिवस्तूपमालंकारोऽयम्। तदुक्तम्— 'यत्र सामान्यनिर्देशः पृथग्वाक्यद्वये यदि। गम्यौपम्याश्रिता सा स्यात्प्रतिवस्तूपमा मता॥’इति ॥

**तथेति शेषामिव भर्तुराज्ञामादाय मूर्ध्ना मदनः प्रतस्थे ।  
ऐरावता[^124]स्फालनकर्कशेन हस्तेन पस्पर्श तदङ्गमिन्द्रः ॥२२॥**

[^124]: "दिग्वारणा."

 **तथेति ॥** तथास्त्विति भर्तुः स्वामिनः शेषामिव प्रसाददत्तां मालामिव। ‘प्रसादान्निजनिर्माल्यदाने शेषेति कीर्तिता’ इति विश्वः। ‘माल्याक्षतादिदाने स्त्री शेषा’ इति वैजयन्तीकेशवौ। आज्ञां मूर्ध्नादाय शिरसा गृहीत्वा मदनः प्रतस्थे। ‘समवप्रविभ्यः स्थः’ इत्यात्मनेपदम्। इन्द्र ऐरावतास्फालनेन प्रोत्साहनार्थेन ताडनेन कर्कशेन परुषेण हस्तेन तदङ्गं मदनदेहं पस्पर्श। हस्तस्पर्शेन संभावयामासेत्यर्थः। ‘शेषामिवाज्ञाम्’ इत्यत्र साधकबाधकप्रमाणाभावादुपमोत्प्रेक्षयोः संदेहसंकर इति। यदि भर्त्रा शेषापि दत्ता तदा तामाज्ञामिवेत्युपमा। अथ न दत्ता तर्हि शेषात्वेनोत्प्रेक्षिता। शेषादानं तु संदिग्धमिति॥

**स माधवेनाभिमतेन सख्या रत्या च साशङ्कमनुप्रयातः।  
अङ्गव्ययप्रार्थितकार्यसिद्धिः[^125] स्थाण्वाश्रमं हैमवतं जगाम॥२३॥**

[^125]: "कर्मसिद्धिः "

** स इति॥** स मदनोऽभिमतेन प्रियेण सख्या सुहृदा माधवेन वसन्तेन रत्या स्वदेव्या च साशङ्कं संकटमापतितमिति सभयमनुप्रयातः सन्। तथाङ्गस्य व्ययेनापि प्रार्थिता कार्यसिद्धिर्येन स तथोक्तः। शीर्त्वा मृत्वापि सर्वथा देवकार्यं साधयिष्यामीति कृतनिश्चयः सन्नित्यर्थः। हैमवतं हिमवति भवं स्थाणो रुद्रस्वाश्रमं जगाम॥

**तस्मिन्वने संयमिना मुनीनां तपःसमाधेः प्रतिकूलवर्ती।  
संकल्पयोनेरभिमानभूतमात्मानमाधाय मधुर्जजृम्भे॥२४॥**

** तस्मिन्निति॥** तस्मिन्वने स्थाण्वाश्रमे संयमिनां समाधिमतां मुनीनां तपसः समाधेरेकाग्रतायाः प्रतिकूलं वर्तत इति प्रतिकूलवर्ती विरोधी मधुर्वसन्तः संकल्पयोनेर्मनोभवस्याभिमानभूतम्। गर्वहेतुभूतमित्यर्थः। कार्यकारणयोरभेदोपचारः। आत्मानं निजं स्वरूपमाधाय संनिधाय जजृम्भे प्रादुर्बभूव। वसन्तधर्मान्प्रवर्तयामासेत्यर्थः॥

 वसन्तधर्मानाह—

**कुबेरगुप्तां[^126]दिशमुष्णरश्मौ गन्तुं प्रवृत्ते समयं विलङ्घ्य।  
दिग्दक्षिणा गन्धवहं मुखेन व्यलीकनिश्वासमिवोत्ससर्ज॥२५॥**

[^126]: "जुष्टाम्."

** कुबेरेति॥** उष्णरश्मौ सूर्ये साहसिके च नायके समयं दक्षिणायनकालं संगमकालं च विलङ्घ्याकाण्डे व्यतिक्रम्य कुबेरगुप्तां धनपतिपालितां कुत्सितशरीरेण केनचिद्रक्षितां च। दिशमुदीचीं स्त्रीलिङ्गाक्षिप्तां कांचिन्नायिकां च। गन्तुं चलितुं संगन्तुं च प्रवृत्ते सति दक्षिणा दिग्दाक्षिण्यवती नायिका च मुखेनाग्रभागेन वक्त्रेण च। वहतीति वहः। पचाद्यच्। गन्धस्य वहं गन्धवहमनिलं व्यलीकेन दुःखेन निश्वासस्तं व्यलीकनिश्वासमिव। ‘दुःखे वैलक्ष्ये व्यलीकमप्रियाकार्यवस्तुनोः’ इति वैजयन्ती। उत्ससर्ज प्रवर्तयामास। स्वभर्तरि समयोल्लङ्घनेन पराङ्गनासंगतिं प्रवृत्ते सति स्त्रियो दाक्षिण्यादकिंचिद्वदा दुःखान्निश्वसन्तीति भावः। उत्तरायणे सति मलयानिलाः प्रवृत्ता इति वाक्यार्थः। अत्रोत्प्रेक्षालंकारः। न च समासोक्तिरेवेयमुत्प्रेक्षानुप्रविष्टेति शङ्कितव्यम्। केवलविशेषणसामर्थ्यादेवाप्रस्तुतप्रतीतौ सोत्तिष्ठते। अत्र तु दक्षिणेति विशेष्यसामर्थ्यादपि नायिका प्रतीयते। न च श्लेष एव प्रकृताप्रकृतविषयः, उभयश्लेषे श्लिष्टविशेष्यानङ्गीकारात्। तस्माच्छन्दशक्तिमूलोऽयं ध्वनिः। स च व्यलीकनिश्वासरूपचेतनधर्मसंभावनार्थंदक्षिणस्या दिशो नायिकया सहाभेदमासादयन्नभेदलक्षणातिशयोक्त्युपजीविनीं निश्वासमिवेति वाच्योत्प्रेक्षां निर्वहतीति वाच्यसिद्ध्यङ्गभूत इत्युत्पश्यामः॥

**असूत सद्यः कुसुमान्यशोकः स्कन्धात्प्रभृत्येव सपल्लवानि।  
पादेन नापैक्षत सुन्दरीणां संपर्कमासिञ्जितनूपुरेण॥२६॥**

** असूतेति॥** अशोको वृक्षविशेषः सद्यः स्कन्धात्प्रकाण्डात्प्रभृत्येव। स्कन्धादारभ्येत्यर्थः। भाष्यकारवचनात्प्रभृतियोगे पञ्चमीति कैयटः। भाष्यं च ‘मूलात्प्रभृत्यग्राद्वृक्षांस्तक्ष्णुवन्ति’ इति ‘कार्तिक्याः प्रभृत्याग्रहायणी मासे' इत्यादि। सपल्लवानि कुसुमान्यसूत। उभयमप्यजीजनदित्यर्थः। आसिञ्जितो नूपुरो यस्य तेन। सिञ्जधातोः ‘अकर्मक—’ इत्यादिना कर्तरि क्तः। सुन्दरीणां पादेन संपर्कं ताडनं नापैक्षत। ‘सनूपुररवेण स्त्रीचरणेनाभिताडनम्। दोहदं यदशोकस्य ततः पुष्पोद्गमो भवेत्॥’ इति। तथाहि—‘पादाहतः प्रमदया विकसत्यशोकः शोकं जहाति बकुलो मुखसीधुसिक्तः। आलोकितः कुरुबकः कुरुते विकासमालोडितस्तिलक उत्कलिको विभाति’ इति ॥

**सद्यः प्रवालोद्गमचारुपत्रे नीते समाप्तिं नवचूतवाणे।  
निवेशयामास मधुर्द्विरेफान्नामाक्षराणीव मनोभवस्य॥२७॥**

** सद्य इति॥** मधुर्वसन्त एवेषुकारः प्रवालोद्गमाः पल्लवाङ्कुरा एव चारूणि पत्राणि पक्षा यस्य तस्मिन्। ‘पत्रं वाहनपक्षयोः’ इत्यमरः। नवं चूतं चूतकुसुमं तदेव बाणस्तस्मिन्नवचूतबाणे समाप्तिं नीते सति सद्यो मनोभवस्य धन्विनो नामाक्षराणीव द्विरेफान्भ्रमरान्निवेशयामास निदधौ। अत्र प्रवालपत्र इत्याद्येकदेशविवर्तिरूपकं मधोरिषुकारत्वं रूपं यन्नामाक्षराणीवेत्युत्प्रेक्षायां निमित्तमित्येकदेशविवर्तिरूपकोत्थापितेयमुत्प्रेक्षा॥

**वर्णप्रकर्षे सति कर्णिकारं दुनोति निर्गन्धतया[^127] स्म चेतः।  
प्रायेण सामग्र्यविधौ गुणानां पराङ्मुखी विश्वसृजः प्रवृत्तिः ॥२८॥**

[^127]: "निर्गन्धमिति"

** वर्णेति॥** कर्णिकारं कर्णिकारकुसुमम्। ‘अवयवे च प्राण्योषधिवृक्षेभ्यः’ इत्युत्पन्नस्य तद्धितस्य ‘पुष्पमूलेषु बहुलम्’ इति लुक्। एवमन्यत्रापि द्रष्टव्यम्। वर्णप्रकर्षे वर्णोत्कर्षे सत्यपि निर्गन्धतया हेतुना चेतो दुनोति स्म

पर्यतापयत्। ‘लट् स्मे’ इति भूतार्थे लट्। तथाहि। प्रायेण विश्वसृजो विधातुः प्रवृत्तिर्गुणानां सामग्र्यविधौ साकल्यसंपादनविषये पराङ्मुखी। सर्वत्रापि वस्तुनि किंचिद्वैकल्यं संपादयति। यथा चन्द्रे कलङ्कः। अतः कर्णिकारेऽपि नैर्गन्ध्यं युज्यत इति भावः। सामान्येन विशेषसमर्थनरूपोऽर्थान्तरन्यासोऽलंकारः ॥

**बालेन्दुवक्राण्यविकाशभावाद्बभुः पलाशान्यतिलोहितानि।  
सद्यो वसन्तेन समागतानां नखक्षतानीव वनस्थलीनाम् ॥२९॥**

 **बालेन्द्विति॥** अविकाशभावान्निर्विकाशत्वान्मुकुलभावाद्धेतोर्बालेन्दुरिव वक्राण्यतिलोहितान्यतिरक्तानि पलाशानि किंशुकपुष्पाणि । ‘पलाशे किंशुकः पर्णः’ इत्यमरः। वसन्तेन पुंसा समागतानां संगतानां वनस्थलीनां स्त्रीणां सद्यः सद्यो दत्तानि। पुराणेष्वतिलौहित्याभावादिति भावः। नखक्षतानीव बभुः। अत्र वसन्तस्य वनस्थलीनां च विशेषणसाधारण्यान्नायकव्यवहारप्रतीतेः समासोक्तिस्तावदस्ति। ‘नखक्षतानीव’ इति जातिस्वरूपोत्प्रेक्षा वक्रत्वलौहित्यगुणनिमित्ता जागर्ति। सा च नायकव्यवहाराश्रितसमासोक्तिगर्भिण्येवोत्तिष्ठत इत्युभयोरेककालतैव। ‘विशेषणसामर्थ्यादप्रस्तुतस्य गम्यत्वे समासोक्तिरिष्यत’ इति हि लक्षणम्॥

**लग्नद्विरेफाञ्जनभक्तिचित्रं मुखे मधुश्रीस्तिलकं प्रकाश्य[^128]।  
रागेण बालारुणकोमलेन चूतप्रवालोष्टमलंचकार॥३०॥**

[^128]: "निवेश्य "

 **लग्नेति॥** मधुश्रीर्वसन्तलक्ष्मीर्लग्नद्विरेफा एवाञ्जनभक्तयः कज्जलरचनास्ताभिश्चित्रं चित्रवर्णं तिलकं पुष्पविशेषमेव तिलकं विशेषकम्। मुखं प्रारम्भस्तस्मिन्नेव मुखे वक्रे प्रकाश्य प्रकटय्य बालारुणकोमलेन बालार्कसुन्दरेण रागेणारुणिम्ना तेनेव लाक्षारागेण चूतप्रवाल एवौष्टस्तं चूतप्रवालोष्ठमलंचकार प्रसाधयामास। अत्र रूपकालंकारः ॥

**मृगाः प्रियाल[^129]द्रुममञ्जरीणां रजःकणैर्विघ्नितदृष्टिपाताः।  
मदोद्धताः प्रत्यनिलं विचेरुर्वनस्थलीर्मर्मरपत्रमोक्षाः॥३१॥**

[^129]: "प्रियालु"

** मृगा इति॥** प्रियालद्रुमा राजादनवृक्षाः। ‘राजादनः प्रियालः स्यात्’ इत्यमरः। तेषां मञ्जर्यस्तासां रजःकणैर्विघ्निताः संजातविघ्ना दृष्टीनां पाताः प्रसादा येषां ते तथोक्ताः मदोद्धृता मृगाः प्रत्यनिलमनिलाभिमुखं मर्मरा मर्मरशब्दवन्तः पत्रमोक्षा जीर्णपर्णपाता यासु ता वनस्थलीर्विचेरुर्वनप्रदेशेषु चरन्ति स्म। ‘देशकालाध्वगन्तव्याः कर्मसंज्ञा ह्यकर्मणाम्’ इति चरतेः सकर्मकत्वम्॥

**चूताङ्कुरास्वादकषायकण्ठः पुंस्कोकिलो यन्मधुरं चुकूज।  
मनस्विनीमानविघातदक्षं तदेव जातं वचनं स्मरस्य॥३२॥**

 **चताङ्कुरेति॥** चूताङ्कुराणामास्वादेन कषायकण्ठो रक्तकण्ठः। 'सरभावपथे रक्ते कषायः' इति केशवः। पुमान्कोकिलः पुंस्कोकिलः। पुंग्रहणं प्रागल्भ्यद्योतनार्थम्। मधुरं चुकूजेति यत्तत्कूजनमेव मनस्विनीनां मानविधाते रोषनिरासे दक्षं स्मरस्य वचनं मानं त्यजतेत्याज्ञावचनं जातम्। कोकिलकूजितश्रवणानन्तरं स्मराज्ञप्ता इव मानं जहुरित्यर्थः॥

**हिमव्यपायाद्विशदाधराणामापाण्डरीभूत[^130]मुखच्छवीनाम्।  
स्वेदोद्गमः किंपुरुषाङ्गनानां चक्रे पदं पत्र विशेषकेषु॥३३॥**

[^130]: "आपाण्डुरीभूत."

 **हिमेति॥** हिमस्य व्यपायादपगमाद्विशदा नीरुजा अधरा ओष्ठा यासां तासामापाण्डरीभूतमुखच्छवीनाम्। कुङ्कुमपरिहारादिति भावः। किंपुरुषाङ्गनानां पत्रविशेषकेषु पत्ररचनासु स्वेदोद्गमः पदं चक्रे। धर्मोदयात्स्वेदोदयोऽभूदित्यर्थः। विशदाधरत्वं मधूच्छिष्टराहित्यादिति भावः। हेमन्तेषु नार्यो बिम्बोष्टेषु मधूच्छिष्टं शीतभयाद्दधतीति प्रसिद्धम्॥

**तपस्विनः स्थाणुवनौकसस्तामाकालिकीं वीक्ष्य मधुप्रवृत्तिम्।  
प्रयत्नसंस्तम्भितविक्रियाणां कथंचिदीशा मनसां बभूवुः ॥३४॥**

 **तपस्विन इति॥** स्थाणोर्वनमोको येषां ते तपस्विनस्तत्रत्या मुनयः। समानकाल आद्यन्तावस्याआकालिकीम्। अकालभवत्वादुत्पत्त्यनन्तरविनाशिनीभित्यर्थः। ‘आकालिकडाद्यन्तवचने’ इति समानकालादिकट्प्रत्ययः प्रकृतेराकाल  
आदेशश्च निपातितः। ‘टिड्ढाणञ्—’ इत्यादिना ङीप्। केचिदकालाद्देहादध्यात्मादित्वाद्भवार्थे ठगित्याहुः। तामाकालिकीं मधुप्रवृत्तिं वीक्ष्य प्रयत्नेन संस्तम्भितविक्रियाणां निरुद्धविकाराणां मनसां कथंचिदीशा नियन्तारो बभूवुः॥

**तं देशमारोपितपुष्पचापे रतिद्वितीये मदने प्रपन्ने।  
काष्ठागतस्नेहरसानुविद्धं द्वन्द्वानि भावं क्रियया विवव्रुः॥३५॥**

 **तमिति॥** आरोपितमधिज्यं कृतं पुष्पचापं येन तस्मिन्नतिर्द्वितीया यस्य तस्मिन्ततिसहाये मदने तं देशं स्थाण्वाश्रमं प्रपन्ने प्राप्ते सति द्वन्द्वानि स्थावराणि जंगमानि च मिथुनानि काष्टोत्कर्षः। ‘काष्टोत्कर्षे स्थितौ दिशि’ इत्यमरः। तां गतो यः स्नेह इष्टसाधननिबन्धनः प्रेमापरनामा ममताभिमानः। ‘प्रेमा ना प्रियता हार्दं प्रेम स्नेहः’ इत्यमरः। स एव रसस्तेनानुविद्धं संपृक्तं भावं रत्याख्यं शृङ्गारभावं क्रियया कार्यभूतया चेष्टया विवव्रःप्रकटीचक्रुः। शृङ्गारचेष्टाः प्रावर्तन्तेत्यर्थः॥

 ताश्चेष्टा आह ‘मधु’ इत्यादिभिश्चतुर्भिः—

**मधु द्विरेफः कुसुमैकपात्रे पपौ प्रियां स्वामनुवर्तमानः।  
शृङ्गेण च स्पर्श[^131]निमीलिताक्षीं मृगीमकण्डूयत कृष्णसारः॥३६॥**

[^131]: "संस्पर्श."

** मध्विति॥** द्वौ रेफौ वर्णविशेषौ यस्य स द्विरेफो भ्रमरः। उपचारात्तदर्थोऽपि द्विरेफ उच्यते। यथाह कैयटः—‘शब्दधर्मेणाप्यर्थस्य व्यपदेशो दृश्यते। यथा भ्रमरशब्दस्य द्विरेफत्वाद्द्विरेफो भ्रमरः’ इति। कुसुममेवैकं साधारणं पात्रं तस्मिन्मधु मकरन्दम्। ‘मधु मद्येपुष्परसे’ इति विश्वः। स्वां प्रियां भृङ्गीमनुवर्तमानोऽनुसरन्पपौ। तत्पीतशेषं पपावित्यर्थः। कृष्णश्चासौ सारः शबलश्च कृष्णसारः कृष्णमृगः। ‘वर्णो वर्णेन’ इति समासः। स्पर्शेन स्पर्शसुखेन निमीलिताक्षीं मृगीं शृङ्गेणाकण्डूयत कर्षितवान्। ‘कण्ड्वादिभ्यो यक्’ इति यक्। ततः कर्तरि लङ्॥

**ददौ रसात्पङ्कज[^132]रेणुगन्धि गजाय गण्डूषजलं करेणुः।  
अर्धोपभुक्तेन विसेन जायां संभावयामास रथाङ्गनामा ॥३७॥**

[^132]: "सरः पङ्कज."

** ददाविति॥** रसादतिरागात्करेणुः करिणी। ‘करेणुरिभ्यां स्त्री नेभे’ इत्यमरः। पङ्काज्जायत इति पङ्कजं तस्य रेणुः पङ्कजरेणुस्तस्य गन्धोऽस्यास्तीति पङ्कजरेणुगन्धि गण्डूषजलं मुखान्तर्धृतजलं गजाय ददौ। रथाङ्गनामा चक्रवाकोऽर्धं यथातथोपभुक्तेनार्धजग्धेन बिसेन जायां संभावयामास। स्वजग्धशेषं ददावित्यर्थः॥

**गीतान्तरेषु श्रमवारिलेशैः किंचित्समुच्छ्वासितपत्रलेखम्।  
पुष्पासवाघूर्णितनेत्रशोभि प्रियामुखं किंपुरुषश्रुचुम्बे[^133]॥३८॥**

[^133]: "चुचुम्ब"

** गीतान्तरेष्विति॥** किंपुरुषः किंनरः श्रमवारिलेशैः स्वेदोदबिन्दुभिः किंचिदीषत्समुच्छ्वासिता विश्लेषिताः पत्रलेखा यस्य तत्। पुष्पाणामासवो मद्यं पुष्पासवः। पुष्पोद्भवमद्यमित्यर्थः। वसन्ते मधूकस्य संभवात्पुष्पवासितमिति केचित्। तेनाघूर्णिताभ्यामुद्भ्रान्ताभ्यां नेत्राभ्यां शोभत इति तथोक्तं प्रियामुखं गीतान्तरेषु गीतमध्येषु चुचुम्बे चुचुम्ब॥

**पर्याप्तपुष्पस्तबकस्तनाभ्यः स्फुरत्प्रवालोष्ठमनोहराभ्यः।  
लतावधूभ्यस्तरवोऽप्यवापुर्विनम्रशाखाभुजबन्धनानि॥३९॥**

** पर्याप्तेति॥** पर्याप्ताः समग्राः पुष्पस्तबका एव स्तना यासां ताभ्यः। ‘स्वाङ्गाच्चोपसर्जनादसंयोगोपधात्’ इति विकल्पान्न ङीप्। स्फुरन्तः प्रवालाः पल्लवा एवौष्ठास्तैर्मनोहराभ्यो लता एव वध्वस्ताभ्यः सकाशात्तरवोऽपि। लिङ्गादेव पुंस्त्वं गम्यते। विनम्राः शाखा एव भुजास्तैर्बन्धनान्यवापुः। ताभिरालिङ्गिता इत्यर्थः। स्थावराणामपि मदनविकारोऽभूत्किमुतान्येषामिति भावः। एतच्च तरुलतानामपि चेतनत्वादुक्तम्। यथाह मनुः—‘अन्तःसंज्ञा भवन्त्येते सुखदुःखसमन्विताः’ इति। अत्र रूपकालंकारः॥

**श्रुताप्सरोगीतिरपि क्षणेऽस्मिन्हरः प्रसंख्यानपरो बभूव।  
आत्मेश्वराणां नहि जातु विघ्नाः समाधिभेदप्रभवो भवन्ति॥४०॥**

** श्रुतेति॥** अस्मिन्क्षणे वसन्ताविर्भावकाले भगवान्हरः श्रुताप्सरोगीतिरपि। दिव्याङ्गनागानमाकर्णयन्नपीत्यर्थः। प्रसंख्यानपर आत्मानुसंधानपरो बभूव। तथाहि। आत्मनश्चित्तस्येश्वराणां नियन्तृृणाम्। वशिनामित्यर्थः। विहन्यन्त एभिरिति विघ्नाः प्रत्यूहाः। घञर्थे कप्रत्ययः। जातु कदाचिदपि समाधिभेदे समाधिभञ्जने प्रभवः समर्था न भवन्ति॥

**लतागृहद्वारगतोऽथ नन्दी वामप्रकोष्ठार्पितहेमवेत्रः।  
मुखार्पितैकाङ्गुलिसंज्ञयैव मा चापलायेति गणान्व्यनैषीत्॥४१॥**

** लतेति॥** अथ लतागृहद्वारं गतो वामे प्रकोष्ठेऽर्पित हेमवेत्रो धारितहेमदण्डो नन्दी नन्दिकेश्वरः। ‘नन्दी भृङ्गिरिटस्तण्डुनन्दिनौ नन्दिकेश्वरे’ इति कोशः। मुखेऽर्पितायाः सरोषविस्मयस्तिमितावलोकं निहिताया एकस्या अड्गुलेस्तर्जन्याः संज्ञया सूचनयैव। ‘संज्ञा स्याच्चेतना नाम हस्ताद्यैश्चार्थसूचना’ इत्यमरः। गणान्प्रमथांश्चापलाय चापलं कर्तुं मा भवतेति। ‘क्रियार्थोपपदस्य—’ इत्यादिना चतुर्थी। व्यनैषीच्छिक्षितवान्॥

 न केवलं गणा एव विनीताः, किंतु जरायुजादिचतुर्विधं प्राणिजातमपीत्याह—

**निष्कम्पवृक्षं निभृतद्विरेफं मूकाण्डजं शान्तमृगप्रचारम्।  
तुच्छासनात्काननमेव सर्वं चित्रार्पितारम्भमिवावतस्थे॥४२॥**

** निष्कम्पेति॥** निष्कम्पवृक्षम्। इदमुद्भिज्जोपलक्षणम्। निभृतद्विरेफं निश्चलभृङ्गम्। स्वेदजोपलक्षणमेतत्। मूकाण्डजं निःशब्दपक्षिसरीसृपादिकम्। एतेनाण्डजजातिरुक्ता। शान्तमृगप्रचारम्। जरायुजोपलक्षणमेतत्। सर्वमेव काननं तच्छासनान्नन्दीश्वराज्ञया चित्रार्पितारम्भं चित्रलिखितारम्भमिवावतस्थे। ‘नृगवाद्या जरायुजाः। स्वेदजाः कृमिदंशाद्याः पक्षिसर्पादयोऽण्डजाः। उद्भिदस्तरुगुल्माद्याः’ इत्यमरः॥

**दृष्टिप्रपातं परिहृत्य तस्य कामः पुरःशुक्रमिव प्रयाणे।  
प्रान्तेषु संसक्तनमेरुशाखं ध्यानास्पदं भूतपतेर्विवेश॥४३॥**

** दृष्टिप्रपातमिति॥** कामः प्रयाणे यात्रायां पुरोगतः शुक्रो यस्मिन्देशे तं पुरःशुक्रं देशमिव। ‘प्रतिशुक्रंप्रतिबुधं प्रत्यङ्गारकमेव च। अपि शक्रसमो राजा हतसैन्यो निवर्तते॥’इति प्रतिषेधात्। तस्य दृष्टिप्रपातं दृग्विषयं परिहृत्य प्रान्तेषु पार्श्वदेशेषु संसक्ता अन्योन्यसंसृष्टा नमेरूणां सुरपुंनागानां शाखा यस्य तत्। तिरोधानयोग्यमिति भावः। भूतपतेः शिवस्य ध्यानास्पदं समाधिस्थानम्। ‘आस्पदं प्रतिष्ठायाम्’ इति निपातः। विवेश॥

**सदेवदारुद्रुमवेदिकायां शार्दूलचर्मव्यवधानवत्याम्।**  

**आसीनमासन्नशरीरपातस्त्रियम्बकं[^134] संयमिनं ददर्श॥४४॥**

[^134]: "त्रिलोचनम्."

** स इति॥** आसन्नशरीरपात आसन्नमृत्युः स कामः शार्दूलचर्मणा व्यवधानवत्याम्। व्याघ्रचर्मास्तृतायामित्यर्थः। ‘मोक्षश्रीर्व्याघ्रचर्मणि’ इति प्राशस्त्यादिति भावः। देवदारुद्रुमवेदिकायामासीनमुपविष्टं संयमिनं समाधिनिष्ठं त्रियम्बकं त्रिनेत्रं ददर्श। केचित्साहसिकाः ‘त्रिलोचनम्’ इति पेठुः। त्र्यम्बकमित्युक्ते पादपूरणव्यत्यासात्रियम्बकमिति पादपूरणार्थोऽयमियङादेशश्छान्दसो महाकविप्रयोगादभियुक्तैरङ्गीकृतः॥

 तमेव देवं षड्भिः श्लोकैर्वर्णयति—

**पर्यङ्कबन्धस्थिरपूर्वकायमृज्वायतं संनमितोभयांसम्।  
उत्तानपाणिद्वयसंनिवेशात्प्रफुल्लराजीवमिवाङ्कमध्ये॥४५॥**

** पर्यङ्केति॥** पर्यङ्कबन्धेन वीरासनेन स्थिरपूर्वकायं निश्चलोत्तरार्धमृजुरायतवयतश्चर्ज्वायतस्तं संनमितावुभावंसौ यस्य तं तथोक्तम्। वृत्तिविषये उभशब्दस्थान उभयशब्दप्रयोग इत्युक्तं कैयटेन। उत्तान ऊर्ध्वतलो यः पाणिद्वयस्य संनिवेशः संस्थानं तस्मादङ्कमध्ये प्रफुल्लं राजीवं पङ्कजं यस्य तमिव स्थितम्। वीरासने वसिष्ठः—‘एकं पादमथैकस्मिन्विन्यस्योरौ तु संस्थितम्। इतरस्मिंस्तथैवोरुं वीरासनमुदाहृतम्॥’ इति। तथा योगसारे—‘उत्तानिते करतले करमुत्तानितं परम्। आदायाङ्कगतं कृत्वा ध्यायेद्यस्तस्य सोऽन्तरम्॥’ इति ॥

**भुजंगमोन्नद्ध[^135]जटाकलापं कर्णावसक्त[^136]द्विगुणाक्षसूत्रम्।  
कण्ठप्रभासङ्गविशेषनीलां कृष्णत्वचं[^137] ग्रन्थिमतीं दधानम् ॥४६॥**

[^135]: "उद्बद्ध; आबद्ध."

[^136]: "कर्णावतंस."

[^137]: "मृगत्वचम् "

** भुजंगमेति॥** भुजंगमेनोन्नद्ध उन्नमय्य बद्धो जटाकलापो येन तं तथोक्तम्। कर्णावसक्तम्। कर्णावलम्बीत्यर्थः। अतएव द्विगुणं द्विरावृत्तमक्षसूत्रमक्षमाला यस्य तं कण्ठप्रभाणां सङ्गेन मिश्रणेन विशेषनीलामतिनीलां ग्रन्थिमतीं बन्धनयुक्तां कृष्णत्वचं कृष्णमृगाजिनं दधानम् ॥

**किंचित्प्रकाशस्तिमितोग्रतारैर्भ्रूविक्रियायां विरत[^138]प्रसङ्गैः।  
नेत्रैरविस्पन्दितपक्ष्ममालैर्लक्ष्यीकृत[^139]घ्राणमधोमयूखै॥४७॥**

[^138]: "विगत."

[^139]: "लक्षीकृत."

** किंचिदिति॥** किंचित्प्रकाशा ईषत्प्रकाशाः स्तिमिता निश्चला उग्राश्च ताराः कनीनिका येषां तैः। ‘तारकाक्ष्णः कनीनिका’ इत्यमरः। भ्रूविक्रियायां भ्रूविक्षेपे विरतप्रसङ्गैः प्रसक्तिरहितैरविस्पन्दितपक्ष्ममालैरचलितपक्ष्मपङ्क्तिभिरधःप्रसृता मयूखा येषां तैरधोमयूखैर्नेत्रैः। त्रिनेत्रत्वाद्बहुवचनम्। लक्ष्यीकृतघ्राणंनासाग्रनिविष्टदृष्टिमित्यर्थः। ‘करणान्यबहिष्कृत्य स्थाणु

न्निश्चलात्मकः। आत्मानं हृदये ध्यायेन्नासाग्रन्यस्तलोचनः॥’ इति योगसारे॥

**अवृष्टिसंरम्भमिवाम्बुवाहमपामिवाधारमनुत्तरंगम्।  
अन्तश्चराणां मरुतां निरोधान्निवात[^140]निष्कम्पमिव प्रदीपम्॥४८॥**

[^140]: "निर्वात"

** अवृष्टीति॥**अन्तश्चरन्तीत्यन्तश्चरास्तेषां मरुतां प्राणादीनां निरोधाद्धेतोवृष्टिसंरम्भमविद्यमानवर्षसंभ्रममम्बुवाहमिव स्थितम्। एतेन प्राणनिरोधः सूचितः। अनुत्तरंगमनुद्भूततरंगमपामाधारं हृदमिव स्थितम्। एतेनापाननिरोधः सूचितः। तथा निवाते निर्वातदेशे निष्कम्पं निश्चलं प्रदीपमिव स्थितम्। एतेन शेषवायुनिरोधः सूचितः। ‘निवातावाश्रयावातौ’ इत्यमरः॥

**कपालनेत्रान्तरलब्धमार्गैर्ज्योतिःप्ररोहैरुदितैः शिरस्तः।  
मृणालसूत्राधिकसौकुमार्यां बालस्य लक्ष्मीं ग्लपयन्तमिन्दोः ॥४९॥**

** कपालेति॥** कपालनेत्रान्तरेण ब्रह्मकरोटिनेत्रविवरेण लब्धमार्गैःशिरस्तो ब्रह्मरन्ध्रात्। पञ्चम्यास्तसिल्। उदितैरुद्भूतैर्ज्योतिःप्ररोहैस्तेजोङ्करैर्मृणालसूत्राधिकं सौकुमार्यं मार्दवं यस्यास्तां बालस्येन्दोः शिरश्चन्द्रस्य लक्ष्मीं ग्लपयन्तम्॥

**मनो नवद्वारनिषिद्धवृत्ति हृदि व्यवस्थाप्य समाधिवश्यम्।  
यमक्षरं क्षेत्रविदो[^141] विदुस्तमात्मानमात्मन्यवलोकयन्तम् ॥५०॥**

[^141]: "वेदविदः "

 **मन इति॥** नवभ्यो द्वारेभ्यो निषिद्धा निवर्तिता वृत्तिः संचारो यस्य तत्तथोक्तम्। समाधिना प्रणिधानेन वश्यं वशंगतम्। यत्प्रत्ययः। ‘प्रणिधानं समाधानं समाधिश्चसमाश्रयः’ इति हलायुधः। मनो हृदि हृदयाख्येऽधिष्ठाने व्यवस्थाप्य। तथा च वसिष्ठः—‘यतो निर्याति विषयान्यस्मिंश्चैव प्रलीयते। हृदयं तद्विजानीयान्मनसः स्थितिकारणम्॥’ इति। क्षेत्रविदः क्षेत्रज्ञाः पुरुषाः यं न क्षरतीत्यक्षरमविनाशिनं विदुर्विदन्ति। ‘विदो लटो वा’ इति झेर्जुस्। तमात्मानमात्मनि स्वस्मिन्नवलोकयन्तं साक्षात्कुर्वन्तम्। स्वातिरेकेण परमात्मनोऽभावादिति भावः॥

**स्मरस्तथाभूतमयुग्मनेत्रं पश्यन्नदूरान्मनसाप्यधृष्यम्।  
नालक्षयत्साध्वससन्नहस्तः स्रस्तं शरं चापमपि स्वहस्तात्॥५१॥**

 **स्मरेति॥** स्मरः कामस्तथाभूतं पूर्वोक्तरूपं मनसाप्यधृष्यमयुग्मनेत्रं विषमाक्षमदूरात्पश्यन्। साध्वसेन सन्नहस्तो विश्लथपाणिः सन्। स्वहस्तात्स्रस्तं शरं चापमपि चापं च नालक्षयन्न विवेद। भीतो मुह्यतीति भावः॥

**निर्वाणभूयिष्ठमथास्य वीर्यं संधुक्षयन्तीव वपुर्गुणेन।  
अनुप्रयाता वनदेवताभ्यामदृश्यत स्थावरराजकन्या॥५२॥**

 **निर्वाणेति॥** अथ निर्वाणेन नाशेन भूयिष्ठं निर्वाणभूयिष्ठम्। नष्टप्रायमित्यर्थः। अस्य स्मरस्य वीर्यंबलं वपुर्गुणेन सौन्दर्येण संधुक्षयन्तीव पुनरुज्जीवयन्तीव स्थिता वनदेवताभ्यां सखीभूताभ्यामनुप्रयातानुगता स्थावरराजकन्या पार्वत्यदृश्यत दृष्टा॥

 तामेवाह चतुर्भिः—

**अशोकनिर्भर्त्सितपद्मरागमाकृष्टहेमद्युतिकर्णिकारम्।  
मुक्ताकलापीकृतसिन्धुवारं[^142] वसन्तपुष्पाभरणं वहन्ती॥५३॥**

[^142]: "सिन्दुवारम् "

 **अशोकेति॥** अशोकपुष्पेण निर्भर्त्सितास्तिरस्कृताः पद्मरागा येन तत्तथोक्तम्। आकृष्टहेमद्युतीन्याहृतस्वर्णाभरणवर्णानि कर्णिकाराणि यस्मिंस्तत्तथोक्तम्। मुक्ताकलापीकृतानि सिन्धुवाराणि निर्गुण्डीकुसुमानि यस्मिंस्तत्। ‘सिन्धुवारेन्द्रसुरसौ निर्गुण्डीन्द्राणिकेत्यपि’ इत्यमरः। वसन्तपुष्पाण्येवाभरणं वहन्ती॥

**आवर्जिता किंचिदिव स्तनाभ्यां वासो वसाना तरुणार्करागम्।  
पर्याप्तपुष्प[^143]स्तबकावनम्रा संचारिणी पल्लविनी लतेव॥५४॥**

[^143]: "सुजातपुष्प."

** आवर्जितेति॥** स्तनाभ्यां किंचिदावर्जितेवेपदानमितेव। तरुणार्कस्य राग इव रागो यस्य तत्। बालार्कारुणमित्यर्थः। उपमानपूर्वपदो बहुव्रीहिरुत्तरपदलोपश्च। वासो वसानाच्छादयन्ती। अतएव पर्याप्तपुष्पस्तबकावनम्रा पल्लविनी किसलयवती संचारिणी लतेव । स्थितेति शेषः ॥

**स्रस्तां नितम्बादवलम्बमाना पुनः पुनः केसरदामकाञ्चीम[^144]्।  
न्यासीकृतां स्थानविदा स्मरेण मौर्वी द्वितीयामिव[^145] कार्मुकस्य॥५५॥**

[^144]: "पुष्पकाञ्चीम्."

[^145]: "द्वितीयमौर्वीमिव"

** स्रस्तामिति॥** स्थानविदा निक्षेपयोग्यस्थानवेदिना स्मरेण न्यासीकृतां निक्षेपीकृताम्। कर्मणि प्रभवतीति कार्मुकं धनुः। ‘कर्मण उकञ्’ इत्युकञ्प्रत्ययः। तस्य द्वितीयां मौर्वीमिव स्थिताम्। अत्र हि न्यस्ता मौर्व्युत्तरत्र हरवैरनि

र्यातनायोपयुज्यत इति भावः। नितम्बात्स्रस्तां चलितां केसरदाम बकुलमाला सैव काञ्ची तां पुनःपुनरवलम्बमाना हस्तेन धारयन्ती॥

**सुगन्धिनिश्वासविवृद्धतृष्णं विम्बाधरासन्नचरं द्विरेफम्।  
प्रतिक्षणं संभ्रमलोलदृष्टिर्लीलारविन्देन निवारयन्ती॥५६॥**

** सुगन्धीति॥** सुगन्धिभिर्निश्वासैर्विवृद्धतृष्णम्। बिम्बतुल्योऽधरो बिम्बाधरः। ‘वृत्तौ मध्यपदलोपः स्यात्’ इति वामनः। तस्यासन्नचरं संनिकृष्टचरं द्विरेफं भृङ्गंप्रतिक्षणं संभ्रमेण लोलदृष्टिश्चञ्चलाक्षी सती लीलारविन्देन निवारयन्ती॥

**तां वीक्ष्य सर्वावयवानवद्यां रतेरपि ह्रीपदमादधानाम्।  
जितेन्द्रिये शूलिनि पुष्पचापः[^146] स्वकार्यसिद्धिं[^147] पुनराशशंसे[^148] ॥५७॥**

[^146]: "पुष्पकेतु."

[^147]: "स्वकर्मसिद्धिम् "

[^148]: "आशशंस "

** तामिति॥** सर्वावयवेष्वनवद्यामगर्ह्यम्। ‘अवद्यपण्य—’ इति निपातः। रतेः कामकलत्रस्यापि ह्रीपदं लज्जानिमित्तमादधानाम्। न्यूनतामावहन्तीमित्यर्थः। तां पार्वतीं वीक्ष्य पुष्पचापः कामो जितेन्द्रिये। दुर्जयेऽपीत्यर्थः। शूलिनि शिवे विषये स्वकार्यसिद्धिं पुनराशशंसे चकमे। पूर्वं‘साध्वससन्नहस्तः’ (३/५१) इत्यादिना कार्यसिद्धेरुन्मूलितत्वाभिधानादिह पुनरित्युक्तम् ॥

**भविष्यतः[^149]पत्युरुमा च शंभोः समाससाद प्रतिहारभूमिम्।  
योगात्स चान्तः[^150]परमात्मसंज्ञं दृष्ट्वा परं ज्योतिरूपारराम ॥५८॥**

[^149]: "उपासितुं सा च पिनाकपाणिम्."

[^150]: "अन्तर्गतम्."

** भविष्यत इति॥** उमा च भविष्यतः पत्युः शंभोःप्रतिहारभूमिं द्वारदेशं समाससाद।‘स्त्री द्वार्द्वारं प्रतीहारः’ इत्यमरः। स शंभुश्चान्तः परमात्मेति संज्ञा यस्य तत्परं मुख्यम्। ‘परं दूरान्मुख्येषु’ इति यादवः। ज्योतिर्दृष्ट्वा साक्षात्कृत्य योगाद्धानात्। ‘योगः संनहनोपायध्यानसंगतियुक्तिषु’ इत्यमरः। उपाररामोपारतः। ‘व्याङ्परिभ्यो रमः’ इति परस्मैपदम्॥

**ततो भुजंगाधिपतेः फणाग्रैरधः कथंचिद्धृतभूमिभागः।  
शनैः कृतप्राणविमुक्तिरीशः पर्यङ्कबन्धं निविडं विभेद॥५९॥**

** तत इति॥** ततो भुजंगाधिपतेः शेषस्य फणाग्रैरधो भूमेरधः कथंचिदतियत्नेन धृतो भूमिभागः स्वोपवेशनभूभागो यस्य स तथोक्तः। वायुधारणाहितलाघवनिवृत्या भगवतो गुरुत्वादिति भावः। शनैः कृता प्राणानां प्राङ्विरुद्धानां विमुक्तिः पुनः संचारो येन स कृतप्राणविमुक्तिरीशो निविडं दृढं पर्यङ्कबन्धं वीरासनं बिभेद शिथिलीचकार॥

**तस्मै शशंस प्रणिपत्य नन्दी शुश्रूषया शैलसुतामुपेताम्।  
प्रवेशयामास च भर्तुरेनां भ्रूक्षेपमात्रानुमत[^151]प्रवेशाम्॥६०॥**

[^151]: "अनुमित."

** तस्मा इति॥** अथ नन्दी तस्मै भगवते। क्रियाग्रहणाच्चतुर्थी। प्रणिपत्य नमस्कृत्य शुश्रूषया सेवया निमित्तेनोपेताम्। सेवार्थमागतामित्यर्थः। शैलसुतां शशंस निवेदयामास। भर्तुः स्वामिनो भ्रूक्षेपमात्रेण भूसंज्ञयैवानुमतप्र-वेशामङ्गीकृतप्रवेशामेनां शैलसुतां प्रवेशयामास च॥

**तस्याः सखीभ्यां प्रणिपातपूर्वं स्वहस्तलूनः शिशिरात्ययस्य।  
व्यकीर्यत त्र्यम्बकपादमूले पुष्पोच्चयः पल्लवभङ्गभिन्नः॥६१॥**

** तस्या इति॥** तस्याः पार्वत्याः सखीभ्यां पूर्वोक्ताभ्यां स्वहस्तेन लून उपचितः पल्लवभङ्गभिन्नः किसलयशकलमिश्रः शिशिरात्ययस्य वसन्तस्य संबन्धी पुष्पोच्चयः पुष्पप्रकारः। ‘हस्तादाने चेरस्तेये’ इति घञ्विषयत्वात्कवीनामयं प्रामादिकः प्रयोग इति वल्लभः। त्र्यम्बकपादमूले प्रणिपातपूर्वं नमस्कारपूर्वकं व्यकीर्यत विक्षिप्तः॥

**उमापि नीलालकमध्यशोभि विस्रंसयन्ती नवकर्णिकारम्।  
चकार कर्णच्युतपल्लवेन मूर्ध्ना प्रणामं वृषभध्वजाय॥६२॥**

** उमेति॥** उमापि नीलालकानां मध्ये शोभत इति तथोक्तम्। अलकन्यस्तमित्यर्थः। नवकर्णिकारं विस्रंसयन्ती कर्णाच्च्युतः पल्लवो यस्य तेन मूर्ध्ना वृषभध्वजाय प्रणामं चकार। क्रियाग्रहणात्संप्रदानत्वम् ॥

**अनन्यभाजं पतिमाप्नुहीति सा तथ्यमेवाभिहिता भवेन।  
न हीश्वरव्याहृतयः कदाचित्पुष्णन्ति लोके विपरीतमर्थम्॥६३॥**

 **अनन्येति॥** सा कृतप्रणामा देवी भवेन हरेण। अन्यां न भजतीति तमनन्यभाजम्। ‘भजो ण्विः’ इति ण्विप्रत्ययः। सर्वनाम्नो वृत्तिमात्रे पूर्वपदस्य पुंवद्भावः। पतिमाप्नुहीति तथ्यं सत्यमेवाभिहितोक्ता। उत्तरत्र तथैव संभवादिति भावः। अभिदधातेर्बुवर्थस्य दुहादित्वादप्रधाने कर्मणि क्तः। तथाहि। ईश्वरव्याहृतयो महापुरुषोक्तयः कदाचिदपि लोके भुवने। ‘लोकस्तु भुवने जने’ इत्यमरः। विपरीतं विसंवादिनमर्थमभिधेयं न पुष्णन्ति। न बोधयन्तीत्यर्थः॥

**कामस्तु बाणावसरं प्रतीक्ष्य पतङ्गवद्वह्निमुखं विविक्षुः।  
उमासमक्षं हरबद्धलक्ष्यः शरासनज्यां मुहुराममर्श॥६४॥**

** काम इति॥** कामस्तु बाणावसरं प्रतीक्ष्योमासंनिधानादयमेव बाणप्रयोगसमय इति ज्ञात्वा पतङ्गेन तुल्यं पतङ्गवच्छलभवत्। ‘समौ पतङ्गशलभौ’ इत्यमरः। ‘तेन तुल्यं क्रिया चेद्वतिः’ इति वतिप्रत्ययः। वह्निमुखं विविक्षुः प्रवेष्टु-मिच्छुः। विशतेः सन्नन्तादुप्रत्ययः। उमायाः समक्षमक्ष्णः समीपमुमासमक्षम्। ‘अव्ययीभावे शरत्प्रभृतिभ्यः’ इति समासान्तोऽच्प्रत्ययः। हरे बद्धलक्ष्यः सन्। शरासनस्य ज्यां मौर्वीं मुहुराममर्श परामृष्टवान्॥

**अथोपनिन्ये गिरिशाय गौरी तपस्विने ताम्ररुचा करेण।  
विशोषितां भानुमतो मयूखैर्मन्दाकिनीपुष्करबीजमालाम्॥६५॥**

 **अथेति॥** अथ गौरी। तपोऽस्यास्तीति तपस्वी। ‘अस्मायामेधास्रजो विनिः’ इति विनिप्रत्ययः। तस्मै तपस्विने गिरिशाय ताम्ररुचा रक्तवर्णेन करेण भानुमतोंऽशुमतो मयूखैर्विशोषितां मन्दाकिन्याः पुष्कराणि पद्मानि तेषां बीजानि तेषां मालां जपमालिकामुपनिन्ये समर्पितवती॥

प्रतिग्रहीतुं प्रणयिप्रियत्वा

त्त्रिलोचनस्तामुपचक्रमे च।  
संमोहनं नाम च पुष्पधन्वा धनुष्यमोघं समधत्त वाणम्॥६६॥

** प्रतिग्रहीतुमिति॥** त्रिलोचनश्च प्रणयिप्रियत्वादर्थिप्रियत्वात्तामक्षमालां प्रतिग्रहीतुं स्वीकर्तुमुपचक्रमे। पुष्पं धनुर्यस्य स पुष्पधन्वा कामश्च। ‘वा संज्ञायाम्’ इत्यनङादेशः। संमोह्यतेनेनेति संमोहनं नाम। नामेति प्रसिद्धौ। अमोघं बाणं सायकं धनुषि समधत्त संहितवान्॥

**हरस्तु किंचित्परि[^152]लुप्तधैर्यश्चन्द्रोदयारम्भ इवाम्बुराशिः।  
उमामुखे बिम्बफलाधरोष्ठे व्यापारयामास विलोचनानि॥६७॥**

[^152]: "परिवृत्त."

** हर इति॥** हरस्तु हरोऽपि चन्द्रोदयारम्भेऽम्बुराशिरिव किंचिदीषत्परिलुप्तधैर्यः। न तु प्राकृतजनवदत्यन्तलुप्तधैर्य इति भावः। बिम्बफलतुल्योऽधरोष्ठो यस्य तस्मिन्नुमामुखे विलोचनानि व्यापारयामास। त्रिभिरपि लोचनैः साभिलाषमद्राक्षीदित्यर्थः। एतेन भगवतो रतिभावोदय उक्तः॥

**विवृण्वती शैलसुतापि भावमङ्गैः स्फुरद्बालकदम्बकल्पैः।  
साचीकृता चारुतरेण तस्थौ मुखेन पर्यस्तविलोचनेन॥६८॥**

** विवृण्वतीति॥** शैलसुतापि स्फुरद्बालकदम्बकल्पैर्विकसत्कोमलनीपसदृशैः। पुलकितैरित्यर्थः। ‘ईषदसमाप्तौ—’ इत्यादिना कल्पप्प्रत्ययः। अङ्गैर्भावं रत्याख्यं विवृण्वती प्रकाशयन्ती चारुतरेण पर्यस्तविलोचनेन ब्रीडाविभ्रान्तनेत्रेण मुखेनासाचि साचि संपद्यमाना साचीकृता तिर्यक्कृता। ‘तिर्यगर्थे साचि तिरः’ इत्यमरः। तस्थौ। ह्रिया मुखं साचीकृत्य स्थितेत्यर्थः। न केवलं हरस्यैव देव्या अप्युदितो रतिभाव इति भावः॥

**अथेन्द्रियक्षोभमयुग्मनेत्रः पुनर्वशित्वाद्बलवन्निगृह्य।  
हेतुं स्वचेतोविकृतेर्दिदृक्षुर्दिशामुपान्तेषु ससर्ज दृष्टिम्॥६९॥**

** अथेति।** अथायुग्मानि नेत्राणि यस्य सोऽयुग्मनेत्रस्त्रिनेत्रो वशित्वाज्जितेन्द्रियत्वादिन्द्रियक्षोभं पूर्वोक्तमिन्द्रियविकारं पुनर्बलवद्दृढं निगृह्य निवार्य स्वचेतोविकृतेः स्वचित्तविकारस्य हेतुं कारणं दिदृक्षुर्द्रष्टुमिच्छुर्दिशामुपान्तेषु दृष्टिं ससर्ज प्रसारयामास॥

**स दक्षिणापाङ्गनिविष्टमुष्टिं नतांसमाकुञ्चितसव्यपादम्।  
ददर्श चक्रीकृतचारुचापं प्रहर्तुमभ्युद्यतमात्मयोनिम्॥७०॥**

** स इति॥** स भगवान्दक्षिणापाङ्गे निविष्टा स्थिता मुष्टिर्यस्य तं नतांसमाकुञ्चितः सव्यपादो यस्य तम्। आलीढाख्यस्थानके स्थितमित्यर्थः। चक्रीकृतचारुचापं मण्डलीकृतसौम्यकोदण्डं प्रहर्तुमभ्युद्यतमात्मयोनिं मनोभवं ददर्श।

आलीढलक्षणमाह यादवः—‘स्थानानि धन्विनां पञ्च तत्र वैशाखमस्त्रियाम्। वितस्त्यन्तरगौ पादौ मण्डलं तोरणाकृति॥ समानौ स्यात्समपदमालीढं पदमग्रतः। दक्षिणं वाममाकुञ्चय प्रत्यालीढं विपर्ययः॥’ इति ॥

**तपःपरामर्शविवृद्धमन्योर्भ्रूभङ्गदुष्प्रेक्ष्यमुखस्य तस्य।  
स्फुरन्नुदर्चिः सहसा तृतीयादक्ष्णः कृशानुः किल निष्पपात॥७१॥**

** तप इति॥** तपःपरामर्शेन तपस आस्कन्दनेन विवृद्धमन्योः प्रवृद्धकोपस्य भ्रूभङ्गेन दुष्प्रेक्ष्यं दुर्दर्शं मुखं यस्य तस्य हरस्य तृतीयादक्ष्णः स्फुरन्नुद्दीप्यमान उदर्चिरुद्भूतज्वालः कृशानुरग्निः सहसातर्कितमेव। ‘अतर्किते तु सहसा’ इत्यमरः। निष्पपात किल निश्चक्राम खलु ॥

**क्रोधं प्रभो संहर संहरेति यावद्गिरः खे मरुतां चरन्ति।  
तावत्स वह्निर्भवनेत्रजन्मा भस्मावशेषं मदनं चकार॥७२॥**

** क्रोधमिति॥** हे प्रभो स्वामिन्, क्रोधं संहर संहर निवर्तय निवर्तय । ‘चापले द्वे भवत इति वक्तव्यम्’ इति वार्तिकेन द्वित्वम्। ‘संभ्रमेण वृत्तिश्चापलम्’ इति काशिका। इत्येवं मरुतां देवानां गिरो वाचः खे व्योम्नि यावच्चरन्ति प्रवर्तन्ते तावत्तत्कालमेव भवस्य नेत्राज्जन्म यस्य स भवनेत्रजन्मा। ‘अवर्ज्यो बहुव्रीहिर्व्यधिकरणो जन्माद्युत्तरपदः’ इति वामनः। स वह्निर्मदनं भस्मैवावशेषो यस्य तं भस्मावशेषं चकार। ददाहेत्यर्थः॥

**तीव्राभिषङ्गप्रभवेण वृत्तिं मोहेन संस्तम्भयतेन्द्रियाणाम्।  
अज्ञातभर्तृव्यसना मुहूर्तं कृतोपकारेव रतिर्बभूव॥७३॥**

** तीव्रेति॥** तीव्राभिषङ्गप्रभवेणातिदुःसहाभिभवसंभवेन। ‘अभिषङ्गस्त्वभिभवे सङ्ग आक्रोशनेऽपि च’ इति वैजयन्ती। इन्द्रियाणां चक्षुरादीनां वृत्तिं व्यापारं संस्तम्भयता प्रतिबध्नता मोहेन मूर्च्छया कर्त्रा। रतिर्मदनभार्या मुहूर्तमज्ञातं भर्तृव्यसनं भर्तृनाशो यया सा तथोक्ता सती कृतोपकारेव बभूव। सहसा दुःखोपनिपातान्मुमूर्च्छेत्यर्थः। मोहेन दुःखसंवेदनाभावात्तस्योपकारकत्वोक्तिः॥

**तमाशु विघ्नं तपसस्तपस्वी वनस्पतिं वज्र इवावभज्य।  
स्त्रीसंनिकर्षं परिहर्तुमिच्छन्नन्तर्दधे[^153] भूतपतिः सभूतः॥७४॥**

[^153]: "परिहर्तुकामः सोऽन्तर्दधे."

** तमिति॥** तपस्वी तपोनिष्ठो भूतपतिः शिवस्तपसो विघ्नमन्तरायभूतं तं काममाशु वज्रोऽशनिर्वनस्पतिं वृक्षमिवावभज्य भङ्क्त्वा स्त्रीसंनिकर्षं स्त्रीसंनिधानं परिहर्तुमिच्छन्। तस्यानर्थहेतुत्वादिति भावः। सभूतः सगणः सन्नन्तर्दधे॥

**शैलात्मजापि पितुरुच्छिरसोऽभिलाषं**  

**व्यर्थं समर्थ्य ललितं वपुरात्मनश्च।**  

**सख्योः समक्षमिति चाधिकजातलज्जा**  

**शून्या जगाम भवनाभिमुखी कथंचित्॥७५॥**

** शैलात्मजेति॥** शैलात्मजा पार्वत्यप्युच्छिरस उन्नतशिरसो महतः पितुरभिलाषंहरो वरोऽस्त्विति मनोरथं ललितं सुन्दरमात्मनो वपुश्च व्यर्थं निष्फलं समर्थ्य विचार्य सख्योः समक्षं पुर इति च हेतुनाधिकं जातलज्जा। समानजनसमक्षमवमानस्यातिदुःसहत्वादिति भावः। शून्या निरुत्साहा सती कथंचित्कृच्छ्रेण भवनस्याभिमुखी जगाम॥

**स[^154]पदि मुकुलिताक्षीं रुद्रसंरम्भभीत्या**  

[^154]: "अथ स"

**दुहितरमनुकम्प्यामद्रिरादाय दोर्भ्याम्।**  

**सुरगज इव बिभ्रत्पद्मिनीं दन्तलग्नां**  

**प्रतिपथगतिरासीद्वेगदीर्घीकृताङ्गः[^155]॥७६॥**

[^155]: "दीर्घीकृतात्मा"

** सपदीति॥** सपद्यद्रिर्हिमवान्रुद्रस्य संरम्भात्कोपाद्भीत्या।‘संरम्भः संभ्रमे कोपे’ इति विश्वः। मुकुलिताक्षीं निमीलितनेत्राम्।‘बहुव्रीहौ सक्थ्यक्ष्णोः स्वाङ्गात्षच्’ इति षच्प्रत्ययः। ‘षिद्गौरादिभ्यश्च’ इति ङीष्। अनुकम्पितुमर्हामनुकम्प्याम्। ‘ऋहलोर्ण्यत्’ इति ण्यत्प्रत्ययः। दुहितरं दोर्भ्यामादाय दन्तयोर्लग्नां पद्मिनीं नलिनीं बिभ्रत्सुरगज इव वेगेन रयेण दीर्घीकृताङ्ग आयतीकृतशरीरः सन्। पन्थानं प्रतिगता मार्गानुसारिणी गतिर्यस्य स प्रतिपथगतिरासीत्। पन्थानमनुसृत्य जगामेत्यर्थः॥

इति श्रीमन्महामहोपाध्यायकोलाचलमल्लिनाथसूरिविरचितया संजीविनीसमा-  
ख्यया व्याख्यया समेतः श्रीकालिदासकृतौ कुमारसंभवे महाकाव्ये  
मदनदहनो नाम तृतीयः सर्गः।

————————

**चतुर्थः सर्गः।  
———————**

** **मूर्च्छिता रतिरित्युक्तम्। संप्रति तद्वृत्तान्तमेवाह–

**अथ मोहपरायणा सती विवशा कामवधूर्विबोधिता।  
विधिना प्रतिपादयिष्यता नववैधव्यमसह्यवेदनम्॥१॥**

** अथेति॥**अथानन्तरं मोहो मूर्च्छा परमयनमाश्रयो यस्याः सा मोहपरायणा मोहैकशरणा सती। ‘परायणमभिप्रेते तत्परे परमाश्रमे’ इति यादवः। विवशा मूढत्वान्निश्चेष्टा कामवधू रतिः। असह्या दुःसहा वेदना यस्मिंस्तत्तथोक्तम्। विधवाया गतभर्तृकाया भावो वैधव्यम्। नवं च तद्वैधव्यं चेति नववैधव्यम्। नवग्रहणं दुःसहत्वद्योतनार्थम्। प्रतिपादयिष्यतानुभावयिष्यता। क्रियार्थक्रियायां ऌट्। विधिना दैवेन। ‘विधिर्विधाने देवे च’ इत्यमरः। विबोधिता। वैधव्यानुफलोऽयं विधिरिति भावः। अस्मिन्सर्गे वियोगिनीवृत्तानि—‘विषमे ससजा गुरुः समे सभरा लोऽथ गुरुर्वियोगिनी’ इति लक्षणात्॥

**अवधानपरे चकार सा प्रलयान्तोन्मिषिते विलोचने।  
न विवेद तयोरतृप्तयोः प्रियमत्यन्तविलुप्त[^156]दर्शनम्॥२॥**

[^156]: "निमग्न"

** अवेति॥** सा रतिः प्रलयान्ते मूर्च्छावसाने। ‘प्रलयो नष्टचेष्टता’ इत्यमरः। उन्मिषिते उन्मीलिते विलोचने। अवधानं परं प्रधानं ययोस्तेऽवधानपरे दिदृक्षयावहिते चकार। द्रष्टव्याभावात्तु न विवेदेत्याह—नेति। प्रियं काममतृप्तयोस्तृप्तिं न गतयोः। नित्यदिदृक्षमाणयोरित्यर्थः। तयोर्लोचनयोः। दर्शनक्रियापेक्षया संबन्धे पष्ठी। अत्यन्तविलुप्तं दर्शनं स्वलोचनयोः करणयोर्यस्य कर्मभूतस्य तमत्यन्तविलुप्तदर्शनं सन्तं न विवेद न ज्ञातवती। प्रियनाशापरिज्ञानाद्दिदृक्षांचक्र इति तात्पर्यार्थः॥

**अयि जीवितनाथ जीवसीत्यभिधायोत्थितया तया पुरः।  
ददृशे पुरुषाकृति क्षितौ हरकोपानलभस्म केवलम्॥३॥**

** अयीति॥** अयीति प्रश्ने। ‘अयि प्रश्नानुनययोः’ इति विश्वः। अयि जीवितनाथ, जीवसि प्राणिषि कच्चिदित्यभिधायोत्थितया तया रत्या पुरोऽग्रे क्षितौ पुरुषस्याकृतिरिवाकृतिर्यस्य तत्पुरुषाकृति केवलमेकं हरकोपानलभस्म ददृशे दृष्टम्। न तु पुरुष इति भावः॥

**अथ सा पुनरेव विह्वला वसुधालिङ्गनधूसरस्तनी[^157]।  
विललाप विकीर्णमूर्धजा समदुःखामिव कुर्वती स्थलीम्॥४॥**

[^157]: "धूसराकृतिः"

 **अथेति॥** अथ भस्मदर्शनानन्तरं पुनरेव विह्वला विक्लवा वसुधालिङ्गनधूसरस्तनी वसुधालिङ्गनेन क्षितिलुण्ठनेन धूसरौ धूसरवर्णौ स्तनौ कुचौ यस्याः सा तथोक्ता। ‘स्वाङ्गाच्चोपसर्जनादसंयोगोपधात्’ इति ङीष्। विकीर्णमूर्धजा विकीर्णा विक्षिप्ता मूर्धजाः केशा यस्याः सा तथोक्ता सा रतिः स्थलीं वनभूमिम्। तत्रत्यान्प्राणिन इत्यर्थः। ‘जानपदकुण्डगोणस्थल–’ इत्यादिना ङीष्। समदुःखां स्वतुल्यशोकां कुर्वतीव विललाप परिदेवितवती। ‘विलापः परिदेवनम्’ इत्यमरः॥

**उपमानमभूद्विलासिनां करणं यत्तव कान्तिमत्तया।  
तदिदं गतमीदृशो दशां न विदीर्ये कठिनाः खलु स्त्रियः॥५॥**

** उपेति॥** तव यत्करणं गात्रम्। ‘करणं साधकतमं क्षेत्रगात्रेन्द्रियेष्वपि' इत्यमरः। कान्तिमत्तया सौन्दर्येण हेतुना विलासिनां विलसनशीलानाम्। ‘वौ कपलस–’ इत्यादिना घिनुण्प्रत्ययः। उपमीयते येन तदुपमानमभूत्। तत्करणमिदमीदृशीं दशामवस्थां गतम्। भस्मीभूतमित्यर्थः। तथापि न विदीर्ये न विदीर्णा भवामि। कर्तरि लट्। तथाहि। स्त्रियः कठिनाः खलु। कठिनत्वादविदीर्यमाणत्वमित्यर्थः। कारणात्कार्यसमर्थनरूपोऽर्थान्तरन्यासः। ‘धीरसंचारिणी दृष्टिर्गतिर्गोवृषभाञ्चिता। स्मितपूर्वं तथालापो विलास इति कीर्तितः’॥ इति॥

**क्व नु मां त्वदधीनजीवितां विनिकीर्य क्षणभिन्नसौहृदः।  
नलिनीं क्षतसेतुबन्धनो जलसंघात इवासि विद्रुतः॥६॥**

 **क्वेति॥** हे प्रिय, क्षतसेतुबन्धनो भग्नसेतुबन्धो जलसंघातो जलौघो नलिनीमिव। जलैकायत्तजीवितामिति शेषः। त्वदधीनजीवितां त्वदायत्तप्राणां मां क्व नु विनिकीर्य कुत्र वा निक्षिप्य क्षणभिन्नसौहृदः क्षणत्यक्तसौहार्दः सन् विद्रुतः पलायितोऽसि। सेतुसौहृदयोः स्थितिहेतुत्वेन साम्यम्। सुहृदो भावः सौहृदम्। युवादित्वादण्प्रत्ययः। ‘हृदयस्य हृल्लेखयदण्लासेषु’ इति हृदादेशः। अणि हृद्भावान्न ‘हृद्भगसिन्ध्यन्ते पूर्वपदस्य च’ इत्युभयपदवृद्धिः। हृद्भूतस्याण्विधाने तूभयपदवृद्धिः स्यात्। यथा सुहृदो भावः सौहार्दमिति। तदेवाह वामनः— ‘सौहृददौर्हृदशब्दावनणि हृद्भावात्’ इति॥

**कृतवानसि विप्रियं न मे प्रतिकूलं न च ते मया कृतम्।  
किमकारणमेव दर्शनं विलपन्त्यै रतये न दीयते॥७॥**

** कृतेति॥** हे प्रिय, त्वं मे मम विप्रियमप्रियं कृतवान्नासि। मया च ते तव प्रतिकूलमप्रियं न कृतम्। अकारणं निष्कारणमेव। परस्परापकाररूपकारणाभावेऽपीत्यर्थः। क्रियाविशेषणमेतत्। विलपन्त्यै। त्वद्दर्शनार्थिन्या अपीति भावः। रतये किं कथं दर्शनं न दीयते। क्रियाग्रहणाच्चतुर्थी॥

 विप्रियमाशङ्कते–

**स्मरसि स्मर मेखलागुणैरुत गोत्रस्खलितेषु बन्धनम्।  
च्युतकेशरदूषितेक्षणान्यवतंसोत्पलताडनानि वा[^158]॥८॥**

[^158]: "ताडनानि च"

 **स्मरसीति॥** हे स्मर, गोत्रस्खलितेषु नामव्यत्यासेषु। ‘गोत्रं नाम्न्यचले कुले’ इति विश्वः। मेखलागुणैर्बन्धं स्मरस्युत स्मरसि वा। ‘विकल्पे किं किमूत च’ इत्यमरः। च्युतकेशरैर्भ्रष्टकिञ्जल्कैर्दूषिते ईक्षणे येषु तान्यवतंसोत्पलताडनानि। सधूलिक्षेपताडनानीत्यर्थः। स्मरसि वा। अपकारस्मरणादिदमदर्शनमिति भावः॥

**हृदये वससीति मत्प्रियं यदवोचस्तदवैमि कैतवम्।  
उपचारपदं न चेदिदं त्वमनङ्गः कथमक्षता रतिः॥९॥**

** हृदय इति॥** हृदये वससीति स्मरवाक्यानुवादः। इत्येवंरूपं मत्प्रियं यदवोच उक्तवानसि। ब्रूञोलुङि ‘वच उम्’ इत्युमागमः। तत्कैतवमवैमि मिथ्येति मन्ये। इदं वचनमुपचारपदं परस्य रञ्जनार्थं यदसत्यभाषणं स उपचारस्तस्य पदं स्थानम्। कैतवस्थानमिति यावत्। न चेत्त्वमनङ्गोऽशरीरः। कथं रतिरक्षताऽविनष्टा। आश्रयनाशेऽप्याश्रितमविनष्टमिति विरोधादिति भावः॥

 न च मे कश्चिद्विचारः किंतु लोकः शोच्यत इत्याह–

**परलोकनवप्रवासिनः प्रतिपत्स्ये पदवीमहं तव।  
विधिना जन एषवञ्चितस्त्वदधीनं खलु देहिनां सुखम्॥१०॥**

 **परलोकेति॥** परलोकं प्रति नवप्रवासिनोऽचिरप्रोषितस्य। अनेनानुगमनकालानतिपातः सूच्यते। तव पदवीं मार्गंप्रतिपत्स्ये। त्वामनुगमिष्यामीत्यर्थः। अतो मे नास्ति विचार इति भावः। किंतु विधिना दैवेनैष जनो लोको वञ्चितः प्रतारितः। देहिनां सुखं त्वदधीनं त्वय्यधीनं खलु। अधिशब्दस्य शौण्डादित्वात् ‘सप्तमी शौण्डैः’ इति समासः। ‘अध्युत्तरपदात्’ इति खप्रत्ययः। एवमन्यत्रापि सुखप्रदाभावे कुतः सुखमिति भावः॥

** तदेवाह—**

**रजनीतिमिरावगुण्ठिते पुरमार्गे घनशब्दविक्लवाः।  
वसतिं प्रिय कामिनां प्रियास्त्वदृते प्रापयितुं क ईश्वरः॥११॥**

 **रजनीति॥** हे प्रिय, रजनीतिमिरेणावगुण्ठित आवृते पुरमार्गे घनशब्दविक्लवा गर्जितभीताः प्रियाः कामिनां वसतिं प्रापयितुं त्वदृते त्वां विना। ‘अन्यारादितरर्ते–’ इत्यादिना पञ्चमी। क ईश्वरः शक्तः। न कश्चिदित्यर्थः। न हि कामान्धानां भीतिरस्तीति भावः॥

**नयनान्यरुणानि घूर्णयन्वचनानि स्खलयन्पदे पदे।  
असति त्वयि वारुणीमदः प्रमदानामधुना विडम्बना॥ १२॥**

 **नयनानीति॥** अरुणानि नयनानि घूर्णयन्भ्रमयन्। तथा पदे पदे प्रतिपदम्। वीप्सायां द्विरुक्तिः। वचनानि स्खलयन्विपर्यासयन्प्रमदानां वारुणीमदो मद्यमदोऽधुना त्वय्यसति विडम्बनानुकृतिमात्रम्। मदनाभावे मदस्य निष्फलत्वादिति भावः। तथा च शिशुपालवधे—‘तां मदो दयितसंगमभूषः’ (१०। ३३ ) इति॥

**अवगम्य कथीकृतं वपुः प्रियबन्धोस्तव निष्फलोदयः।  
बहुलेऽपि गते निशाकरस्तनुतां दुःखमनङ्ग मोक्ष्यति॥१३॥**

 **अवगम्येति॥** हे अनङ्ग अशरीर, प्रियबन्धोः प्रियसखस्य तव वपुः शरीरं कथीकृतमकथा कथा संपद्यमानं कृतं शब्दमात्रावशिष्टमवगम्य ज्ञात्वा निष्फलोदयः। उद्दीप्याभावादुद्दीपनवैफल्यमिति भावः। निशाकरश्चन्द्रो बहुले कृष्णपक्षे गतेऽपि तनुतां कार्श्यं दुःखं यथा तथा कृच्छ्रान्मोक्ष्यति। वृथा वृद्धिरिति दुःखयिष्यत इत्यर्थः॥

**हरितारुणचारुबन्धनः कलपुंस्कोकिलशब्दसूचितः।  
वद संप्रति कस्य बाणतां नवचूतप्रसवो गमिष्यति॥१४॥**

 **हरितेति॥** हरितं चारुणं च। ‘वर्णो वर्णेन’ इति तत्पुरुषः। हरितारुणं चारु बन्धनं वृन्तं पुङ्खश्च यस्य स तथोक्तः। कलेन मधुरेण पुंस्कोकिलशब्देन पुरुषकोकिलनादेन सूचितोऽनुमापितश्च। चूतचर्वणकार्यत्वात्कलशब्दस्येति भावः। नवचूतप्रसवो नवचूतकुसुमं संप्रति कस्य बाणतां शरत्वं गमिष्यति वद।अन्यस्य पुष्पबाणस्याभावादिति भावः॥

**अलिपङ्क्तिरनेकशस्त्वया गुणकृत्ये धनुषो नियोजिता।  
विरुतैः करुणस्वनै[^159]रियं गुरुशोकामनुरोदितीव माम्॥१५॥**

[^159]: "खरैः"

 **अलीति॥** त्वयानेकशो बहुशो धनुषः कार्मुकस्य गुणकृत्ये मौर्वीकार्ये गुणवत्कर्मणि च नियोजिताधिकृतेयमलिपङ्क्तिःकरुणस्वनैर्दीनस्वनैर्विरुतैः कूजितैर्गुरुशोकां दुर्भरदुःखाम्। ‘गुरुस्तु गीष्पतौ श्रेष्ठे गुरौ पितरि दुर्भरे’ इति शब्दार्णवः। मामनुरोदितीव। उपसर्गात्सकर्मकत्वम्। ‘रुदादिभ्यः सार्वधातुके’ इतीडागमः॥

**प्रतिपद्य मनोहरं वपुः पुन[^160]रप्यादिश तावदुत्थितः।  
रतिदूतिपदेषु कोकिलां मधुरालापनिसर्गपण्डिताम्॥१६॥**

[^160]: "परपुष्टा"

** प्रतिपद्येति॥** तावत्पुनरपि मनोहरं वपुः शरीरं प्रतिपद्य प्राप्योत्थितः सन्। मधुरालापेषु प्रियोक्तिषु निसर्गपण्डितां स्वभावप्रगल्भां कोकिलां रतिदूतिपदेषु सुरतदूतीस्थानेष्वादिशाज्ञापय। प्रगल्भानामेव दौत्याधिकार इति भावः। ङीबन्तस्यापि दूतीशब्दस्य छन्दोभङ्गभयाद्ध्रस्वः। ‘अपि माषं मषं कुर्याच्छन्दोभङ्गेत्यजेद्गिरम्’ इति केचित्। 'उणादयो बहुलम्' इति बहुलग्रहणाद्ध्रस्व इति वल्लभः॥

**शिरसा प्रणिपत्य याचितान्युपगूढानि सवेपथूनि च।  
सुरतानि च तानि ते रहः स्मर संस्मृत्य न शान्तिरस्ति मे॥ १७॥**

 **शिरसेति॥** हे स्मर, शिरसा प्रणिपत्य याचितानि सवेपथूनि सकम्पानि 'ट्वितोऽथुच्' इत्यथुच्प्रत्ययः। सात्विकान्तरोपलक्षणमेतत्। 'स्तम्भप्रलयरोमाञ्चाः स्वेदो वैवर्ण्यवेपथू। अश्रुवैस्वर्यमित्यष्टौ सात्विकाः परिकीर्तिताः॥' इति। उपगूढान्यालिङ्गनानि च। नपुंसके भावे क्तः। तान्यनुभूतप्रकाराणि रह एकान्ते सुरतानि च संस्मृत्य मे शान्तिर्नास्ति। अत्र समानकर्तृकत्वं दुर्घटं समानक्रियापेक्षास्तीति केचित्॥

**रचितं रतिपण्डित त्वया स्वयमङ्गेषु ममेदमार्तवम्।  
ध्रियते कुसुमप्रसाधनं तव तच्चारु वपुर्न दृश्यते॥१८॥**

** रचितमिति॥** हे रतिपण्डित रतिकुशल, त्वया ममाङ्गेष्ववयवेषु स्वयं रचितम् ऋतुरस्य प्राप्त आर्तवं वासन्तम्। ‘ऋतोरण्’ इत्यण्प्रत्ययः। कुसुमप्रसाधनं पुष्पाभरणमिदं ध्रियतेऽवतिष्ठते। ‘धृञ्अवस्थाने’ इति धातोस्तौदादिकात्कर्तरि लट्। तव तत्प्रसाधकं चारु सुन्दरं वपुस्तु न दृश्यते॥

**विबुधैरसि[^161] यस्य दारुणैरसमाप्ते परिकर्मणि[^162] स्मृतः।  
तमिमं कुरु दक्षिणेतरं चरणं निर्मितरागमेहि मे॥ १९॥**

[^161]: "विबुधैस्त्वमनङ्ग"

[^162]: "प्रतिकर्मणि"

** विबुधैरिति॥** दारुणैः क्रूरैः। प्राणान्तिके कर्मणि नियोगादिति भावः। विबुधैर्देवैः। अनभिज्ञत्वं च ध्वन्यते। यस्य मच्चरणस्य परिकर्मणि प्रसाधने। ‘परिकर्म प्रसाधनम्’ इत्यमरः। असमाप्ते सति स्मृतोऽसि तमिमं दक्षिणेतरं वामं मे चरणं निर्मितरागं रचितलाक्षारागं कुर्वेह्यागच्छ॥

**अहमेत्य पतङ्गवर्त्मना पुनरङ्काश्रयणी भवामि ते।  
चतुरैः सुरकामिनीजनैः प्रिय यावन्न विलोभ्यसे दिवि॥२०॥**

** अहमिति॥** अहं पतङ्गवर्त्मना शलभमार्गेण। अग्निप्रवेशेनेत्यर्थः। ‘पतङ्गः शलभे चाग्नौमार्जारेऽर्के शरे खगे’ इति वैजयन्ती। एत्यागत्य पुनस्तेऽङ्काश्रयण्युत्सङ्गवर्तिनी भवामि संप्रत्येव भविष्यामि। ‘वर्तमानसामीप्ये वर्तमानवद्वा’ इति लट्। हे प्रिय, दिवि स्वर्गे चतुरैः सुरकामिनीजनैरप्सरोगणैर्यावन्न विलोभ्यसे विलोभयिष्यसे। ‘यावत्पुरानिपातयोर्लट्’ इति लट्॥

**मदनेन विनाकृता रतिः क्षणमात्रं किल जीवितेति मे।  
वचनीयमिदं व्यवस्थितं रमण त्वामनुयामि यद्यपि॥ २१॥**

** मदनेनेति॥** हे रमण, त्वामनुयामि यद्यप्यनुगमिष्याम्येव। ‘वर्तमानसामीप्ये वर्तमानवद्वा’ इति लट्। ‘यद्यपीत्यवधारणे’ इति केशवः। किंतु रतिर्मदनेन विनाकृता। वियोजिता सतीत्यर्थः। सुप्सुपेति समासः। क्षणमात्रं जीविता किलेतीदं वचनीयं निन्दा मे मम व्यवस्थितं स्थिरमभूत्॥

**क्रियतां कथमन्त्यमण्डनं परलोकान्तरितस्य ते मया।  
सममेव गतोऽस्यतर्कितां गतिमङ्गेन च जीवितेन च॥२२॥**

** क्रियतामिति॥** परलोकेऽन्तरितस्य व्यवहितस्य। मृतस्येत्यर्थः। ते तव मयान्त्यमण्डनं कथं केन प्रकारेण क्रियताम्। क्रियतामित्यत्र कामचारे लोट् बोध्यः। द्रुतदग्धस्य ते यथेच्छमण्डनमपि न संभवतीत्यर्थः। कुतः। अङ्गेन च जीवितेन च समं सहैवातर्कितामविचारितां गतिं गतोऽसि। इह मृतशरीरमपि नास्ति कस्य मण्डनमिति भावः॥

**ऋजुतां नयतः स्मरामि ते शरमुत्सङ्गनिषण्ण[^163]धन्वनः।  
मधुना सह सस्मितां कथां नयनोपान्तविलोकितं च[^164] यत्॥२३॥**

[^163]: "निषङ्ग; निषक्त"

[^164]: "विलोकितानि च"

** ऋजुतामिति॥** शरमृजुतामार्जवं नयत उत्सङ्गे निषण्णमङ्कगतं धनुर्यस्य तस्य। ‘धनुषश्च’ इत्यनङादेशः। ते तव मधुना वसन्तेन सह। ‘मधुर्दैत्ये वसन्ते च चैत्रे च’ इति विश्वः। सस्मितां कथामालापं तथा यन्नयनोपान्तविलोकितमपाङ्गवीक्षणम्। त इत्यनुषङ्गः। तच्च स्मरामि॥

**क्व नु ते हृदयंगमः सखा कुसुमायोजितकार्मुको मधुः।  
न खलूग्ररुषापिनाकिना गमितः सोऽपि सुहृद्भतां गतिम्॥२४॥**

** क्वेति॥** हृदयं गच्छतीति हृदयंगमो हृद्यः। खच्प्रकरणे 'गमेः सुप्युपसंख्यानम्' इति खच्प्रत्ययः। ‘अरुर्द्विषदजन्तस्य मुम्’ इति मुमागमः। ते तव सखा कुसुमैरायोजितमारचितं कार्मुकं येन स कार्मुकनिर्माता मधुर्वसन्तः क्व नु क्ववा। गत इति शेषः। अथवा सोऽप्युग्ररुषा तीव्रकोपेन पिनाकिनेश्वरेण सुहृदा मदनेन गतां प्राप्तां गतिम्। भस्मतामित्यर्थः। न गमितः खलु न प्रापितः किम्। ‘जिज्ञासानुनये खलु’ इत्यमरः॥

**अथ तैः परिदेविताक्षरैर्हृदये दिग्धशरै[^165]रिवाहतः[^166]।  
रतिमभ्युपपत्तुमातुरां मधुरात्मानमदर्शयत्पुरः॥२५॥**

[^165]: "दिग्धफलैः"

[^166]: "इवार्दितः"

** अथेति॥** अथ तैः परिदेविताक्षरैर्विलापवचनैर्हृदये दिग्धशरैर्विपलिप्तमुखैः शरैरिवाहतः सन्। ‘विषाक्ते दिग्धलिप्तकौ’ इत्यमरः। मधुर्वसन्त आतुरामापन्नां रतिमभ्युपपत्तुमनुग्रहीतुम्। आश्वासयितुमित्यर्थः। ‘अभ्युपपत्तिरनुग्रहः’ इत्यमरः। आत्मानं पुरोऽदर्शयत्। आविरभूदित्यर्थः॥

**तमवेक्ष्य रुरोद सा भृशं स्तन[^167]संबाधमुरो जघान च।  
स्वजनस्य हि दुःखमग्रतो विवृतद्वारमिवोपजायते॥२६॥**

[^167]: "गुरु"

** तमिति॥** सा रतिस्तं मधुमवेक्ष्य दृष्ट्वा भृशं रुरोद। स्तनौ संबाध्य स्तनसंबाधम्। ‘परिक्लिश्यमाने च’ इति णमुल्। उरो जघान ताडितवती च। तथाहि। स्वजनस्याग्रतो दुःखं विवृतमपसारितं द्वारं कपाटं यस्य तदिवोपजायत आविर्भवति। उच्छृङ्खलं प्रवर्तत इत्युत्प्रेक्षाभिप्रायः॥

**इति चैनमुवाच दुःखिता सुहृदः पश्य वसन्त किं स्थितम्।  
तदिदं[^168] कणशो विकीर्यते[^169] पवनैर्भस्म कपोतकर्बुरम्[^170]॥२७॥**

[^168]: "यदिदं"

[^169]: "प्रकीर्यते"

[^170]: "कपोतपाण्डुरम्"

** इतीति॥** दुःखमस्याः संजातं दुःखिता। संजातदुःखेत्यर्थः। तारकादित्वादितच्। सा रतिरेनं वसन्तमित्युवाच च। चकारः पूर्वोक्तसमुच्चयार्थः। हे वसन्त, पश्य सुहृदस्त्वत्सखस्य किं स्थितं किमुपस्थितं तदिदं कपोतकर्बुरं पारावतशबलं कणशचूर्णीभूतम्। अल्पार्थाच्छस्प्रत्ययः। भस्म पवनैर्विकीर्यते विक्षिप्यते। पश्य भस्मीभूतस्ते सुहृदित्यर्थः॥

**अयि संप्रति देहि दर्शनं स्मर पर्युत्सुक एष माधवः।  
दयितास्वनवस्थितं नृणां न खलु प्रेम चलं सुहृज्जने॥२८॥**

** अयीति॥** अयि स्मर, संप्रति दर्शनं देहि। एष माधवो वसन्तः पर्युत्सुकस्त्वद्दर्शनोत्कण्ठितः। त्वामप्यनादृतवतोऽस्य को माधव इत्याशङ्क्याह—नृणां पुरुषाणां दयितासु प्रेमानवस्थितमस्थिरम्। चलमित्यर्थः। सुहृज्जने प्रेम तु न चलं खलु॥

 ईदृशाः सुहृदः कति न सन्तीत्याशङ्क्य न कोऽपीत्याह—

**अमुना ननु पार्श्ववर्तिना जगदाज्ञां ससुरासुरं तव।  
बिसतन्तुगुणस्य कारितं धनुषः पेलव[^171]पुष्पपत्रिणः॥२९॥**

[^171]: "कोमल; पेशल"

** अमुनेति॥** ननु मदन, पार्श्ववर्तिना सहचरेणामुना वसन्तेन ससुरासुरं सुरासुरसहितं जगद्विसतन्तुगुणस्य मृणालसूत्रमौर्वीकस्य पेलवानि कोमलानि पुष्पाण्येव पत्रिणो बाणा यस्य तस्य तव धनुष आज्ञां कारितम्। जगदाज्ञा कारितेत्यर्थः। ‘हृक्रोरन्यतरस्याम्’ इति जगतः कर्मत्वम्॥

**गत एव न ते निवर्तते स सखा दीप इवानिलाहतः।  
अहमस्य दशेव पश्य मामविषह्यव्यसनेन[^172] धूमिताम्॥३०॥**

[^172]: "व्यसनप्रधूमिताम्"

** गत इति॥** स ते सखाऽनिलाहतो वायुताडितो दीप इव गत एव न निवर्तते। अहमस्य दीपायमानस्य दशा वर्तिरिव। तिष्ठामीति शेषः। 'दशा वर्ताववस्थायां वस्त्रान्ते स्युर्दशा अपि’ इति विश्वः। कुतः। अविषह्यव्यसनेन सोढुमशक्यदुःखप्रकर्षेण धूमितां संजातधूमां मां पश्य। धूमवत्त्वान्नष्टदीपदशासाम्यं धूमश्च व्यसनमेवेत्यर्थः॥

**विधिना कृतमर्धवैशसं ननु मां कामवधे विमुञ्चता।  
अनपायिनि[^173] संश्रयद्रुमे[^174] गजभग्ने पतनाय वल्लरी॥३१॥**

[^173]: "अनघापि हि"

[^174]: "संश्रिता दुमे"

** विधिनेति॥** ननु वसन्त, कामवधे मदनवधे मां विमुञ्चता वर्जयता। अमारयतेत्यर्थः। विधिना दैवेन। विशसति हिनस्तीति विशसो धातुकः। पचाद्यच्। विशसस्य कर्म वैशसम्। युगादित्वादण्प्रत्ययः। अर्धवैशसमर्धवधः कृतम्। ‘अर्धो वा एष आत्मनो यत्पत्नी’ इति श्रुतेः। पत्युः स्वस्य चाश्रयाश्रयिभूतयोरेकपदार्थत्वाभिप्रायेणार्धोक्तिः। तथा चैकदेशवधे देशान्तरस्यापि वधनियमनान्मामपि विधिरघ्नन्नेव हतवानिति तात्पर्यम्। एतदेवोपपादयति– अनपायिन्यनपायित्वेन विश्वस्ते संश्रयद्रुम आश्रयवृक्षे गजभग्ने सति वल्लरी लता पतनाय। भवतीति शेषः। पतितुमेव साऽलमित्यर्थः। ‘तुमर्थाच्च भाववचनात्’ इति चतुर्थी॥

** **संप्रत्यनन्तरकर्तव्यं प्रार्थयते–

**तदिदं क्रियतामनन्तरं भवता बन्धुजनप्रयोजनम्।  
विधुरां ज्वलनातिसर्जनान्ननु मां प्रापय पत्यु[^175]रन्तिकम्॥३२॥**

[^175]: "भर्तुः"

** तदिति॥** तत्तस्मात्कारणादुक्तप्रकारेण। अन्यथापि मरणस्यावश्यंभावादित्यर्थः। अनन्तरं भवतेदं वक्ष्यमाणं बन्धुजनप्रयोजनं बन्धुकृत्यं क्रियताम्। प्रार्थनायां लोट्। तदेवोपदिशति—ननुवसन्त, विधुरां विवशां मां ज्वलनातिसर्जनादग्निदानात्पत्युरन्तिकं प्रापय। अग्निप्रवेशनं कारयेत्यर्थः॥

 कर्तव्यश्चायमर्थः स्त्रीणामित्याह–

**शशिना सह याति कौमुदी सह मेघेन तडित्प्रलीयते[^176]।  
प्रमदाः पतिवर्त्मगा इति प्रतिपन्नं हि विचेतनैरपि॥३३॥**

[^176]: "विलीयते"

** शशिनेति॥** कौमुदी चन्द्रिका शशिना सह याति। शशिन्यस्तमिते स्वयं नश्यतीत्यर्थः। तडित्सौदामिनी मेघेन सह प्रलीयते प्रणश्यति। कर्तरि लट्। प्रमदाः स्त्रियः पतिवर्त्म गच्छन्तीति पतिवर्त्मगाः पतिमार्गानुगामिन्य इत्येतद्विचेतनैः। अविवेकिभिरपीत्यर्थः। नाथस्तु ‘पृथग्जनैः’ इति पपाठ। प्रतिपन्नं ज्ञातम्। ‘अलवणा यवागूः’ ‘अनुदरा कन्या’ इतिवदल्पत्वाभिप्रायेण विचेतनैरपीति निर्देशः। पतिवर्त्मगा इत्यत्र स्मृतिः–‘आर्तार्ते मुदिते हृष्टा प्रोषिते मलिना कृशा। मृते म्रियेत या पत्यौ सा स्त्री ज्ञेया पतिव्रता॥’ इति॥

**अमुनैव कषायितस्तनी सुभगेन प्रियगात्रभस्मना।  
नवपल्लवसंस्तरे यथा रचयिष्यामि तनुं विभावसौ॥३४॥**

** अमुनेति॥** अमुना पुरोवर्तिना सुभगेन शोभनेन प्रियगात्रभस्मनैव। एवकारो मण्डनान्तरविवृत्यर्थः। कषायितस्तनी रञ्जितस्तनी। 'रागे क्वाथे कषायोऽस्त्री निर्यासे सौरभे रसे' इति वैजयन्ती। नवपल्लवसंस्तरे यथा नवपलवतल्प इव विभावसौ वह्नौ तनुं शरीरं रचयिष्यामि। निधास्यामीत्यर्थः॥

**कुसुमास्तरणे सहायतां बहुशः सौम्य गतस्त्वमावयोः।  
कुरु संप्रति तावदाशु मे प्रणिपाताञ्जलियाचितश्चिताम्॥३५॥**

** कुसुमेति॥** हे सौम्य साधो, त्वमावयो रतिपञ्चबाणयोर्बहुशो बहुवारं कुसुमास्तरणे पुष्पशयने सहायतां गतः। संप्रति प्रणिपाताञ्जलिना याचितः। अञ्जलिपूर्वकं प्रार्थितः सन्नित्यर्थः। आशु मे चितां काष्टचयं कुरु कुरुष्व। यथेह तथामुत्रोपकर्तव्यं मित्रेणेत्यर्थः॥

**तदनु ज्वलनं मदर्पितं त्वरयेर्दक्षिणवातवीजनैः।  
विदितं खलु ते यथा स्मरः क्षणमप्युत्सहते न मां विना॥३६॥**

** तदन्विति॥** तच्चिताकरणमन्वनन्तरं मय्यर्पितं मदर्पितं ज्वलनमग्निं दक्षिणवातवीजनैर्मलयमारुतसंचारणैस्त्वरयेः। त्वरितं ज्वलयेत्यर्थः। त्वराहेतुमाह–ते तव विदितं खलु। ‘मतिबुद्धिपूजार्थेभ्यश्च' इति वर्तमाने क्तः। तद्योगात्कर्तरि षष्ठी। यथा येन प्रकारेण स्मरो मां विना क्षणमपि नोत्सहते न हृष्यति तथा त्वया ज्ञातमेवेत्यर्थः॥

**इति चापि विधाय दीयतां सलिलस्याञ्जलिरेक एव नौ।  
अविभज्य परत्र[^177] तं मया सहितः पास्यति ते स बान्धवः॥३७॥**

[^177]: "यत्"

** इतीति॥** अपि चेत्येवं विधाय कृत्वा नावावाभ्यामेक एव सलिलस्याञ्जलिर्दीयताम्। तमञ्जलिं स ते बान्धवः सखा स्मरः परत्र परलोके मया सहितोऽविभज्य पास्यति॥

**परलोकविधौ च माधव स्मरमुद्दिश्य विलोलपल्लवाः।  
निवपेः सहकारमञ्जरीः प्रियचूतप्रसवो हि ते सखा॥३८॥**

** परलोकेति॥** किं च हे माधव वसन्त, परलोकविधौ पिण्डोदकादिकर्मणि स्मरमुद्दिश्य विलोलाः पल्लवा यासु ताः सहकारमञ्जरीश्चूतवल्लरीर्निवपेर्देहि। हि यस्मात्कारणात्ते सखा स्मरः प्रियाश्चूतप्रसवा यस्य स तथोक्तः॥

**इति देहविमुक्तये स्थितां रतिमाकाशभवा सरस्वती।  
शफरीं ह्रदशोषविक्लवां[^178] प्रथमा वृष्टिरिवान्वकम्पयत्[^179]॥३९॥**

[^178]: "विह्वलाम्"

[^179]: "अन्वकम्पत"

** इतीति॥** इति देहस्य विमुक्तये शरीरस्य विसर्गाय स्थिताम् कृतनिश्चयामिति यावत्। रतिमाकाशभवा सरस्वत्यशरीरा वाग्घ्रदशोषविक्लवां हृदस्य जलाधारस्य शोषेण विक्लवां शफरीं प्रोष्ठीम्। ‘प्रोष्ठीतु शफरी द्वयोः’ इत्यमरः। प्रथमा वृष्टिर्वर्षमिवान्वकम्पयदनुकम्पितवती। सदयमुवाचेत्यर्थः। ‘कृपा दयानुकम्पा स्यात्’ इत्यमरः॥

**कुसुमायुधपत्निदुर्लभस्तव भर्ता न चिराद्भविष्यति।  
शृणु येन स कर्मणा गतः शलभत्वं हरलोचनार्चिषि[^180]॥४०॥**

[^180]: "हरलोचनार्चिषाम्"

** कुसुमेति॥** हे कुसुमायुधपत्निरते, तवभर्ता चिराच्चिरं दुर्लभो न भविष्यति। किंत्वचिरमेव सुलभो भविष्यतीत्यर्थः। किं च शृणु। तत्कर्मेति शेषः। येन कर्मणा स ते भर्ता हरलोचनस्यार्चिर्ज्वाला। ‘ज्वाला भासो नपुंस्यर्चिः’ इत्यमरः। तस्मिञ्शलभत्वं पतङ्गत्वं गतः। ‘समौ पतङ्गशलभौ’ इत्यमरः॥

** **तदेव कर्मोपाचष्टे—

**अभिलाषमुदीरितेन्द्रियः स्वसुतायामकरोत्प्रजापतिः।  
अथ तेन निगृह्य विक्रियामभिशप्तः फलमेतदन्वभूत्॥४१॥**

** अभिलाषेति॥**उदीरितेन्द्रियः प्रेरितेन्द्रियः स्मरेणेति शेषः। प्रजापतिर्ब्रह्मा स्वसुतायां सरस्वत्यामभिलाषमनुरागमकरोत्। अथ तेन प्रजापतिना विक्रियामिन्द्रियविकारं निगृह्य निरुध्याभिशप्तः सन्। एतत्फलं दाहात्मकं स्वकर्मफलमन्वभूत्॥

** **शापावधिरपि तेनैवोक्त इत्याह श्लोकद्वयेन–

**परिणेष्यति पार्वतीं यदा तपसा तत्प्रवणीकृतो हरः।  
उपलब्धसुखस्तदा स्मरं वपुषा स्वेन नियोजयिष्यति[^181]॥४२॥  
इति चाह स धर्मयाचितः स्मरशापावधिदां[^182] सरस्वतीम्।  
अशनेरमृतस्य चोभयोर्वशितश्चाम्बुधराश्च योनयः॥४३॥**

[^181]: "स योजयिष्यति"

[^182]: "स्मरशापान्तभवाम्"

** परिणेष्यतीति। इतीति च॥** धर्मेण धर्माख्यप्रजापतिना याचितः प्रार्थितः स भगवान्ब्रह्मा। तपसा कारणेन तस्यां पार्वत्यां प्रवणीकृतोऽभिमुखीकृतो हरः शिवो यदा पार्वतीं परिणेष्यत्युद्वक्ष्यति तदोपलब्धसुखः प्राप्तानन्दः सन्। स्मरं कामं स्वेन वपुषा नियोजयिष्यति संगमयिष्यति। इत्येवं स्मरशापस्यावधिदामवसानदायिनीं सरस्वतीं वाचं चाह। एवं शापावधिमप्युक्तवानित्यर्थः। ननु तथा क्रुद्धस्य कथमीदृशी शान्तिरत आह–वशिनो जितेन्द्रियाश्चाम्बुधराश्चाशनेरमृतस्य चेत्युभयोर्योनयः प्रभवाः। वशिपक्षेऽशन्यमृतशब्दौ कोपप्रसादपरौ। अन्यत्र वैद्युताग्न्युदकपरौ। युग्मकम्॥

**तदिदं परिरक्ष शोभने भवितव्यप्रियसंगमं वपुः।  
रविपीतजला तपात्यये पुनरोधेन हि युज्यते[^183] नदी॥४४॥**

[^183]: "पूर्यते"

** तदिति॥** हे शोभने, तत्तस्मात्कारणाद्भवितव्यो भविष्यन्प्रियसंगमो यस्य तत्तथोक्तमिदं वपुः परिरक्ष। तथाहि। रविपीतजला नदी तपात्यये प्रावृषि। ‘प्रावृट्तपात्यये’ इति हलायुधः। पुनरोधेन प्रवाहेण युज्यते संगच्छते हि॥

**इत्थं रतेः किमपि भूतमदृश्यरूपं**  

**मन्दीचकार मरणव्यवसायबुद्धिम्।**  

**तत्प्रत्ययाच्च कुसुमायुधबन्धुरेना[^184]-**  

[^184]: "एताम्"

**माश्वासयत्सुचरितार्थपदैर्वचोभिः॥४५॥**

** इत्थमिति॥** इत्थमनेन प्रकारेणादृश्यरूपं किमपि भूतं कश्चित्प्राणी। 'युक्ते क्ष्मादावृते भूतं प्राण्यतीते समे त्रिषु' इत्यमरः। रतेर्मदनदाराणां मरणव्यवसायबुद्धिं मरणोद्योगबुद्धिं मन्दीचकार। निवारयामासेत्यर्थः। ‘मूढाल्पापटुनिर्भाग्या मन्दाः’ इत्यमरः। अथ कुसुमायुधबन्धुर्वसन्तश्च तत्प्रत्ययात्तस्मिन्भूते विश्वासात्। ‘प्रत्ययोऽधीनशपथज्ञानविश्वासहेतुषु’ इत्यमरः। एनां रतिं सुष्ठु चरितार्थानि पदानि येषां तैर्वचोभिर्वाक्यैराश्वासयत्। सर्वथा ते देवताप्रसादात्प्रियसंगमो भविष्यतीत्यादिवचनैरस्या दुःखमपाचकारेत्यर्थः॥

**अथ मदनवधूरुपप्लवान्तं व्यसनकृशा परिपालयांबभूव[^185]।  
शशिन इव दिवातनस्य लेखा किरणपरिक्षयधूसरा प्रदोषम्॥४६॥**

[^185]: "प्रतिपालयांबभूव"

** अथेति॥** अथानन्तरं व्यसनेन दुःखेन कृशा मदनवधू रतिरुपप्लवान्तं विपदवधिं किरणपरिक्षयेण धूसरा मलिना दिवातनस्य दिनभवस्य। ‘सायंचिरम्—’इत्यादिना ट्युप्रत्ययः। शशिनश्चन्द्रस्य लेखा प्रदोषं रात्रिमिव परिपालयांबभूव प्रतीक्षांचक्रे। पुष्पिताप्रावृत्तम्—‘अयुजि नयुगरेफतो यकारो युजि च नजौ जरगाश्च पुष्पिताग्रा' इति लक्षणात्॥

**इति श्रीमन्महामहोपाध्यायकोलाचलमल्लिनाथसूरिविरचितया संजीविनीसमा-  
ख्यया व्याख्यया समेतः श्रीकालिदासकृतौ कुमारसंभवे  
महाकाव्ये रतिविलापो नाम चतुर्थः सर्गः।**

———————

**पञ्चमः सर्गः।  
——————**

**तथा समक्षं दहता मनोभवं पिनाकिना भग्नमनोरथा सती।  
निनिन्द रूपं हृदयेन पार्वती प्रियेषु[^186] सौभाग्यफला हि चारुता॥१॥**

[^186]: "प्रिये हि"

** तथेति॥** पर्वतस्यापत्यं स्त्री पार्वती तथा तेन प्रकारेणाक्ष्णोः समीपे समक्षं पुरतः। ‘अव्ययं विभक्तिसमीपसमृद्धि—’इत्यादिनाव्ययीभावः। मनोभवं मन्मथं दहता भस्मीकुर्वता पिनाकिनेश्वरेण भग्नः खण्डितो मनोरथोभिलाषोयस्याः सा तथोक्ता सती हृदयेन मनसा रूपं सौन्दर्यं निनिन्द। धि

ङोरूपं यद्धरमनोहरणाय नालमिति गर्हितवतीत्यर्थः। युक्तं चैतदित्याह–तथाहि। चारुता सौन्दर्यं प्रियेषु पतिषु विषये सौभाग्यं प्रियवाल्लभ्यं फलं यस्याः सा तथोक्ता। सौन्दर्यस्य तदेव फलं यद्भर्तृसौभाग्यं लभ्यते। नो चेद्विफलं तदिति भावः। अस्मिन्सर्गे वंशस्थं वृत्तम्—‘जतौ तु वंशस्थमुदीरितं जरौ' इति लक्षणात्॥

**इयेष सा कर्तुमवन्ध्यरूपतां समाधिमास्थाय तपोभिरात्मनः।  
अवाप्यते वा कथमन्यथा द्वयं तथाविधं प्रेम पतिश्च तादृशः॥२॥**

** इयेषेति॥** सा पार्वती समाधिमेकाग्रतामास्थायावलम्ब्य तपोभिर्वक्ष्यमाणनियमैः करणभूतैरात्मनः स्वस्यावन्ध्यरूपतां सफलसौन्दर्यं कर्तुमियेषेच्छति स्म। तपसा शिवं वशीकर्तुमुद्युक्तेत्यर्थः। अन्यथा ततोऽन्यप्रकारेण कथं वा तद्द्वयमवाप्यते। किं तद्द्वयम्। तथाभूता विधा प्रकारो यस्य तत्तथाविधं प्रेम स्नेहः येनार्धाङ्गहरा हरस्य भवेदिति भावः। तादृशः पतिश्च। यो मृत्युंजय इति भावः। द्वयमेव खलु स्त्रीणामपेक्षितं यद्भर्तृवाल्लभ्यं जीवद्भर्तृकत्वं चेति। तच्च तपश्चर्यैकसाध्यमिति निश्चिकायेत्यर्थः। अत्रमनुः– ‘यद्दुष्करं यद्दुरापं यद्दुर्गंयच्च दुस्तरम्। तत्सर्वं तपसा प्राप्यं तपो हि दुरतिक्रमम्॥’ इति॥

**निशम्य चैनां तपसे कृतोद्यमां सुतां गिरीशप्रतिसक्त[^187]मानसाम्।  
उवाच मेना परिरभ्य वक्षसा निवारयन्ती महतो मुनिव्रतात्॥३॥**

[^187]: "गिरीशं प्रति सक्त; त्रिनेत्रं प्रति सक्त"

** निशम्येति॥** मेना मेनका च गिरीशप्रतिसक्तमानसां हरासक्तचित्तां तपसे तपश्चरणाय कृतोद्यमां कृतोद्योगां सुतां निशम्य श्रुत्वैनां पार्वतीं वक्षसा परिरभ्यालिङ्ग्य महतो मुनिब्रतात्तपसो निवारयन्त्युवाच। मुनिव्रतादित्यत्र यद्यपि मुनिव्रतस्य मेनकाया अनीप्सितत्वात् ‘वारणार्थानामीप्सितः’ इति नापादानत्वं तथापि कृतोद्यमामिति मानसप्रवेशोक्तत्वात् ‘ध्रुवमपायेऽपादानम्’ इत्यपादानत्वमेव स्यात्। यथाह भाष्यकारः–‘यच्च मिथ्या संप्राप्य निवर्तते तच्च ध्रुवमपायेऽपादानमिति प्रसिद्धम्’ इति॥

सामान्यनिषेधमुक्त्वा विशेषनिषेधमाह–

**मनीषिताः सन्ति गृहेषु[^188] देवतास्तपः क्व वत्से क्व च तावकं वपुः।  
पदं सहेत भ्रमरस्य पेलवं शिरीषपुष्पं न पुनः पतत्रिणः॥४॥**

[^188]: "गृहेपि"

** मनीषिता इति॥**हे वत्से, मनस ईषिता इष्टा मनीषिताः। शकन्ध्वादित्वात्साधुः। देवताः शच्यादयो गृहेषु सन्ति। त्वं ता आराधयेति शेषः। तपः क्व। तवेदं तावकम्। ‘युष्मदस्मदोरन्यतरस्यां खञ्च’ इत्यण्प्रत्ययः। ‘तवकममकावेकवचने’ इति तवकादेशः। वपुश्च क्व। तथाहि। पेलवं मृदुलं शिरीपपुष्पं भ्रमरस्य भृङ्गस्य पदं पदस्थितिं सहेत। पतत्रिणः पुनः पक्षिणस्तु पदं न सहेत। अतिसौकुमार्याद्दिव्योपभोग भोग्यं ते वपुर्न दारुणतपःक्षममित्यर्थः। अत्र दृष्टान्तालंकारः॥

**इति ध्रुवेच्छा[^189]मनुशासती सुतां शशाक मेना न नियन्तुमुद्यमात्।  
क ईप्सितार्थस्थिरनिश्चयं मनः पयश्च निम्नाभिमुखं प्रतीपयेत्॥५॥**

[^189]: "व्रतेच्छाम्"

** इतीति॥**इत्येवमनुशासत्युपदिशन्ती मेना ध्रुवेच्छां स्थिरव्यवसायां सुतां पार्वतीमुद्यमादुद्योगात्तपोलक्षणान्नियन्तुं निवारयितुं न शशाक समर्था नाभूत्। तथाहि। ईप्सितार्थ इष्टार्थे स्थिरनिश्चयं मनो निम्नाभिमुखं पयश्च कः प्रतीपयेत्प्रतिकूलयेत्। प्रतिनिवर्तयेदित्यर्थः। निम्नप्रवणं पय इवेष्टार्थाभिनिविष्टं मनो दुर्वारमिति भावः। अत्र दीपकानुप्राणितोऽर्थान्तरन्यासालंकारः॥

**कदाचिदासन्नसखीमुखेन सा मनोरथज्ञं पितरं मनस्विनी।  
अयाचतारण्यनिवासमात्मनः फलोदयान्ताय तपःसमाधये॥६॥**

** कदाचिदिति॥**अथ कदाचिन्मनस्विनी स्थिरचित्ता सा पार्वती मनोरथज्ञमभिलाषाभिज्ञंपितरं हिमवन्तमासन्नसख्याप्तसखी सैव मुखमुपायः। ‘मुखं निःसरणे वक्त्रे प्रारम्भोपाययोरपि’ इति विश्वः। तेन फलोदयः फलोत्पत्तिरन्तोऽवधिर्यस्य तस्मै तपः समाधये तपोनियमार्थमात्मनः स्वस्यारण्यनिवासं वनवासमयाचत। ‘दुह्याच्–’इत्यादिना द्विकर्मकत्वम्॥

**अथानुरूपाभिनिवेशतोषिणा कृताभ्यनुज्ञा गुरुणा गरीयसा।  
प्रजासु पश्चात्प्रथितं तदाख्यया जगाम गौरीशिखरं शिखण्डिमत्॥७॥**

** अथेति॥**अथ गौर्यनुरूपेण योग्येनाभिनिवेशेनाग्रहेण तुष्यतीति तथोक्तेन गरीयसा पूज्यतमेन गुरुणा पित्रा कृताभ्यनुज्ञा तपः कुर्विति कृतानुमतिः सती पश्चात्तपःसिद्ध्युत्तरकालं प्रजासु जनेषु तदाख्यया तस्या गौर्याः संज्ञया प्रथितम्। गौरीशिखरमिति प्रसिद्धमित्यर्थः। शिखण्डिमत्। न तु हिंस्रप्राणिप्रचुरमिति भावः। शिखरं शृङ्गं जगाम ययौ॥

**विमुच्य सा हारमहार्यनिश्चया विलोलयष्टिप्रविलुप्तचन्दनम्।  
बबन्ध बालारुणबभ्रु वल्कलं पयोधरोत्सेधविशीर्णसंहति॥८॥**

** विमुच्येति॥** अहार्यनिश्चयाऽनिवार्यनिश्चया सा गौरी विलोलाभिश्चलाभिर्यष्टिभिः प्रतिसरैः प्रविलुप्तं प्रमुष्टं चन्दनं स्तनान्तगतं येन तं तथोक्तं हारं मुक्तावलीं विमुच्य विहाय बालारुणबभ्रु बालार्कपिङ्गलं पयोधरयोः स्तनयोरुत्सेधेनोच्छ्रायेण विशीर्णा विघटिता संहतिरवयवसंश्लेषो यस्य तत्तथोक्तं वल्कलं कण्डलम्बि स्तनोत्तरीयभूतं बबन्ध। धारयामासेत्यर्थः॥

**यथा प्रसिद्धैर्मधुरं शिरोरुहैर्जटाभिरप्येवमभूत्तदाननम्।  
न षट्पदश्रेणिभिरेव पङ्कजं सशैवलासङ्गमपि प्रकाशते॥९॥**

** यथेति॥** तस्या देव्या आननं तदाननं प्रसिद्धैर्भूषितैः। ‘प्रसिद्धौ ख्यातभूषितौ’ इत्यमरः। रोहन्तीति रुहाः। ‘इगुपधज्ञाप्रीकिरः कः’ इति कप्रत्ययः। शिरसि रुहास्तैः शिरोरुहैर्मूर्धजैर्यथा मधुरं प्रियमभूत्। ‘स्वादुप्रियौ तु मधुरौ’ इत्यमरः। जटाभिरप्येवं मधुरमभूत्। तथाहि पङ्कजं पद्मं षट्पदश्रेणिभिर्भ्रमरपङ्किभिरेव न किंतु सह शैवलासङ्गेन सशैवलासङ्गमपि। ‘तेन सहेति तुल्ययोगे’ इति बहुव्रीहिः। प्रकाशते। शैवलेनापि शोभत एवेत्यर्थः॥

**प्रतिक्षणं सा कृतरोमविक्रियां व्रताय मौञ्जींत्रिगुणां बभार याम्।  
अकारि तत्पूर्वनिबद्धया तया सरागमस्या रसनागुणास्पदम्॥१०॥**

** प्रतीति॥** सा देवी प्रतिक्षणं क्षणे क्षणे कृतरोमविक्रियां पारुष्यात्कृतरोमाञ्चां त्रिगुणां त्रिरावृतां यां मौञ्जीं मुञ्जमयीं मेखलां व्रताय तपसे बभार। तदेव पूर्वं प्रथमं यस्य तत्पूर्वं यथा तथा निबद्धया तया मौञ्ज्यास्या देव्या रसनागुणस्यास्पदं स्थानं जघनम्। सह रागेण सरागं सलोहितमकारि कृतम्। सौकुमार्यातिशयादिति भावः॥

**विसृष्टरागादधरान्निवर्तितः स्तनाङ्गरागारुणिताच्च कन्दुकात्।  
कुचाङ्कुरादानपरिक्षताङ्गुलिः कृतोऽक्षसूत्रप्रणयी तया करः॥११॥**

** विसृष्टेति॥** तया देव्या विसृष्टरागात्त्यक्तलाक्षारसञ्जनादधरादधरोष्ठान्निवर्तितः। ‘निसृष्टरागात्’ इति पाठे नितरां त्यक्तलाक्षारागात्। रागत्यागेन निष्प्रयोजनत्वादिति भावः। तथा स्तनाङ्गरागेणारुणितादरुणीकृतात्। पतनसमये तस्य स्तनयोरुपरोधादिति भावः। कन्दुकाच्च निवर्तितः। कुशाङ्कुराणामादानेन लवनेन परिक्षता व्रणिता अङ्गुलयोयस्य स तथोक्तः करः पाणिरक्षसूत्रप्रणय्यक्षमालासहचरः कृतः॥

**महार्हशय्यापरिवर्तनच्युतैः स्वकेशपुष्पैरपि या स्म दूयते।  
अशेत सा बाहुलतोपधायिनी निषेदुषी स्थण्डिल एव केवले॥१२॥**

** महार्हेति॥** महानर्हो मूल्यं यस्याः सा महार्हाश्रेष्ठा या शय्या तस्यां परिवर्तनेन लुण्ठनेन च्युतैर्भ्रष्टैःस्वकेशपुष्पैरपि या देवी दूयते स्म क्लिश्यते स्म। पुष्पाधिकसौकुमार्यादिति भावः। सा देवी बाहुलतामुपधत्त उपधानीकरोतीति बाहुलतोपधायिनी सती केवले संस्तरणरहिते स्थण्डिले भूमावेवाशेत शयितवती। यथा निषेदुष्युपविष्टा च। ‘क्वसुश्च’ इति क्वसुः। ‘उगितश्च’ इति ङीप्। भूमावेव शयनादिव्यवहारो न जातूपरीत्यर्थः॥

**पुनर्ग्रहीतुं नियमस्थया तया द्वयेऽपि[^190] निक्षेप[^191] इवार्पितं द्वयम्।  
लतासु तन्वीषु विलासचेष्टितं विलोलदृष्टं[^192] हरिणाङ्गनासु च॥१३॥**

[^190]: "द्वयीषु"

[^191]: "निक्षेपम्"

[^192]: "दृष्टिम्"

** पुनरिति॥**नियमस्थया व्रतस्थया तया देव्या द्वयेऽपि द्वयं पुनर्ग्रहीतुं पुनरानेतुं निक्षेपोऽर्पितमिव निक्षेपत्वेनार्पितं किमु। क्वचित्। ‘द्वयीषु’ इति प्रामादिकः पाठः। कुत्र द्वये किं द्वयमर्पितमित्याह–तन्वीषु लतासु विलास एव चेष्टितं विलासचेष्टितं हरिणाङ्गनासु विलोलदृष्टं चञ्चलावलोकितं च। व्रतस्थायां तस्यां तयोरदर्शनाल्लतादिषु दर्शनाच्चार्पितमिवेत्युत्प्रेक्षा न तु वस्तुतोऽर्पणमस्तीति भावः॥

**अतन्द्रिता सा स्वयमेव वृक्षकान्घटस्तनप्रस्रवणैर्व्यवर्धयत्।  
गुहोऽपि येषां प्रथमाप्तजन्मनां न पुत्रवात्सल्यमपाकरिष्यति॥१४॥**

** अतन्द्रितेति॥** सा देवी स्वयमेवातन्द्रितासंजाततन्द्रा सती। तारकादित्वादितच्प्रत्ययः। वृक्षकान्स्वल्पवृक्षान्। ‘अल्पे’ इत्यल्पार्थे कप्रत्ययः। घटावेव स्तनौ तयोः प्रस्रवणैः प्रसृतपयोभिर्व्यवर्धयत्। गुहः कुमारोऽपि प्रथमाप्तजन्मनां प्रथमलब्धजन्मनाम्। अग्रजातानामित्यर्थः। येषां वृक्षकाणां संबन्धि पुत्रवात्सल्यं सुतप्रेम नापाकरिष्यति। उत्तरत्र कुमारोदयेऽपि न तेषु पुत्रवात्सल्यं निवर्तिष्यत इत्यर्थः॥

**अरण्यबीजाञ्जलिदानलालितास्तथा च तस्यां हरिणा विशश्वसुः।  
यथा तदीयैर्नयनैः कुतूहलात्पुरः सखीनाममिमीत लोचने॥१५॥**

** अरण्येति॥** अरण्यबीजानां नीवारादीनामञ्जलयस्तेषां दानेन लालिता हरिणाश्च तस्यां देव्यां तथा विशश्वसुर्विस्रम्भं जग्मुः। ‘समौ विस्रम्भविश्वासौ’ इत्यमरः। यथा कुतूहलादौत्सुक्यात्तदीयैर्हरिणसंबन्धिभिर्नयनैर्नेत्रैः करणैः। स्वकीये लोचने सखीनां पुरः पुरतः। अनेन तेषां संबन्धसहत्वमुक्तम्। अमिमीत। अक्षिपरिमाणतारतम्यज्ञानाय मानं चकारेत्यर्थः। केचित्तु सा पार्वती तदीयैर्नेत्रैः कुतूहलात्पुरोऽग्रे वर्तमानानां सखीनां लोचने अमिमीत व्रतस्थत्वान्नात्मन इत्याहुः। ‘माङ्माने’ इत्यस्माद्धातोर्लङ्। इयमेव खलु विश्वासस्य पराकाष्ठा यदक्षिपीडनेऽपि न क्षुभ्यन्तीति भावः॥

 तपःप्रभावमाह–

**कृताभिषेकां हुतजातवेदसं त्वगुत्तरासङ्गवतीमधीतिनीम्।  
दिदृक्षवस्तामृषयोऽभ्युपागमन्न धर्मवृद्धेषु वयः समीक्ष्यते॥१६॥**

** कृतेति॥** कृताभिषेकां कृतस्नानां हुतजातवेदसं हुताग्निकाम्। कृतहोमामित्यर्थः। त्वचा वल्कलेनोत्तरासङ्गवतीमुत्तरीयवतीं त्वगुत्तरासङ्गवतीम्। अधीतमस्या अस्तीत्यधीतिनीं स्तुतिपाठादिकुर्वतीम्। 'इष्टादिभ्यश्च' इतीनिप्रत्ययः। तां देवीं दिदृक्षवो द्रष्टुमिच्छव ऋषयो मुनयोऽभ्युपागमन्समुपागताः। न चात्र कनिष्ठसेवादोष इत्याह–धर्मवृद्धेषु वयो न समीक्ष्यते न प्रमाणीक्रियते। सति धर्मज्यैष्ठ्येवयोज्यैष्ठ्यं न प्रयोजकमित्यर्थः। तथा च मनुः–‘न तेन वृद्धो भवति येनास्य पलितं शिरः। यो वा युवाप्यधीयानस्तं देवाः स्थविरं विदुः॥’ इति॥

**विरोधिसत्वोज्झितपूर्वमत्सरं द्रुमैरभीष्टप्रसवार्चितातिथि।  
नवोटजाभ्यन्तरसंभृतानलं तपोवनं तच्च बभूव पावनम्॥१७॥**

** विरोधीति॥** विरोधिभिः सत्त्वैर्गोव्याघ्रादिभिरुज्झितपूर्वमत्सरं त्यक्तपूर्ववैरम्।हिंसारहितमित्यर्थः। द्रुमैरभीष्टप्रसवेनेष्टफलेनार्चिताः पूजिता अतिथयो यस्मिंस्तत्तथोक्तम्। नवानामुटजानां पर्णशालानामभ्यन्तरेषु संभृताः संचिता अनला अग्नयो यस्मिंस्तत्तथोक्तं तच्च तपोवनम्। पावयतीति पावनं बभूव। अहिंसातिथिसत्काराग्निपरिचर्याभिर्जगत्पावनं बभूवेत्यर्थः॥

**यदा फलं पूर्वतपःसमाधिना[^193] न तावता लभ्यममंस्त काङ्क्षितम्।  
तदानपेक्ष्य स्वशरीरमार्दवं तपो महत्सा चरितुं प्रचक्रमे॥१८॥**

[^193]: "सर्वसमाधिसाधनम्"

** यदेति॥** सा देवी यदा यस्मिन्काले तावता तावत्प्रमाणेन पूर्वतपःसमाधिना पूर्वेणानुष्ठीयमानप्रकारेण तपोनियमेन काङ्क्षितं फलं लभ्यं लब्धुं शक्यं नामंस्त। अशक्यममंस्तेत्यर्थः। तदा तत्काले। अविलम्बेनेत्यर्थः। स्वशरीरस्य मार्दवं मृदुत्वं सौकुमार्यमनपेक्ष्याविगणय्य महद्दुश्चरं तपश्चरितुं साधयितुं प्रचक्रम उपचक्रमे॥

**क्लमं ययौ कन्दुकलीलयापि या तया मुनीनां चरितं व्यगाह्यत।  
ध्रुवं वपुः काञ्चनपद्मनिर्मितं मृदु प्रकृत्या च[^194]ससारमेव च॥१९॥**

[^194]: "हि"

** क्लममिति॥** या देवी कन्दुकलीलया कन्दुकक्रीडयापि क्लमं ययौ ग्लानिं प्राप तया देव्या मुनीनां चरितं तीव्रं तपो व्यगाह्यत प्रविष्टम्। अत्रोत्प्रेक्षतेध्रुवमस्या वपुः काञ्चनपद्मेन सुवर्णकमलेन निर्मितं घटितम्। अतएव प्रकृत्या पद्मस्वभावेन मृदु च सुकुमारमपि काञ्चनस्वभावेन ससारं च कठिनमेव। तथा च तदुपादानत्वाद्देव्या वपुषः सुकुमारस्यापि तीव्रतपःक्षमत्वमित्युप्रेक्षार्थः॥

**शुचौ चतुर्णां ज्वलतां हविर्भुजां शुचिस्मिता मध्यगता सुमध्यमा।  
विजित्य नेत्रप्रतिघातिनीं प्रभामनन्यदृष्टिः सवितारमैक्षत॥२०॥**

** शुचाविति॥** शुचौ ग्रीष्मे शुचिस्मिता विशदमन्दहासा सुमध्यमा पार्वती ज्वलतां दीप्तिमतां चतुर्णां हविर्भुजामग्नीनां मध्यगता सती। नेत्रे प्रतिहन्तीति तां नेत्रप्रतिघातिनीं प्रभां सावित्रं तेजो विजित्य न विद्यतेऽन्यत्र दृष्टिर्यस्याः सानन्यदृष्टिः सती सवितारं सूर्यमैक्षत ददर्श। ‘ग्रीष्मे पञ्चान्निमध्यस्थो वर्षासु स्थण्डिलेशयः’ इति स्मरणात्। पञ्चाग्निमध्ये तपश्चचारेत्यर्थः। तत्र सवितैव पञ्चमोऽग्निः– ‘अग्निः सविता सवितैवाग्निः’ इति श्रौतलिङ्गात्॥

**तथातितप्तं[^195] सवितुर्गभस्तिभिर्मुखं तदीयं कमलश्रियं दधौ।  
अपाङ्गयोः केवलमस्य दीर्घयोः शनैः शनैः श्यामिकया कृतं पदम्॥२१॥**

[^195]: "तथाभितप्तम् ; तथापि तप्तम्"

** तथेति॥** सवितुः सूर्यस्य गभस्तिभिः किरणैस्तथा पूर्वोक्तप्रकारेणातितप्तंसंतप्तं तस्या इदं तदीयं मुखं कमलश्रियं कमलस्य शोभां दधौ प्राप। यथा रवितापात्कमलं न म्लायति प्रत्युत विकसति तथा तदीयं मुखमासीदिति भावः। किंत्वस्य मुखस्य दीर्घयोरपाङ्गयोः केवलं नेत्रान्तयोरेव शनैःशनैर्मन्दंमन्दं श्यामिकया कालिम्ना पदं स्थानं कृतम्। तयोः सौकुमार्यादित्यर्थः॥

**अयाचितोपस्थितमम्बु केवलं रसात्मकस्योडुपतेश्च रश्मयः।  
बभूव तस्याः किल पारणाविधिर्न वृक्षवृत्ति[^196]व्यतिरिक्तसाधनः[^197]॥२२॥**

[^196]: "वृक्षवृत्तिः"

[^197]: "साधनम्"

** अयाचितेति॥** अयाचितोपस्थितमप्रार्थितोपनतं केवलमम्बूदकं रसात्मकस्यामृतमयस्योडूनां नक्षत्राणां पतिश्चन्द्रस्तस्य रश्मयश्च तस्याः पार्वत्याः पारणाविधिरभ्यवहारकर्म बभूव। तावन्मात्रसाधनकोऽभूदित्यर्थः। साध्यसाधनयोरभेदेन व्यपदेशः साधनान्तरव्यावृत्यर्थः। किलेति प्रसिद्धौ। वृक्षाणां या वृत्तिर्जीवनोपायस्तद्व्यतिरिक्तं साधनमुपायो यस्य स तथोक्तः पारणाविधिर्न बभूव। वृक्षोऽप्ययाचितोपस्थितेन मेघोदकेनेन्दुकिरणैश्च जीवतीति प्रसिद्धम्। अम्बिकापि तावन्मात्रमवालम्बतेत्यर्थः॥

**निकामतप्ता विविधेन वह्निना नभश्चरेणेन्धनसंभृतेन सा[^198]।  
तपात्यये वारिभिरुक्षिता नवैर्भुवा सहोष्माणममुञ्चदूर्ध्वगम्॥२३॥**

[^198]: "च"

** निकामेति॥** विविधेन पञ्चविधेनेत्यर्थः। नभश्चरेण खेचरेण। आदित्यरूपेणेत्यर्थः। इन्धनसंभृतेन काष्ठसमिद्धेन वह्निना निकाममत्यन्तं तप्ता साम्बिका तपात्यये ग्रीष्मान्ते। प्रावृषीत्यर्थः। नवैर्वरिभिरुक्षिता सिक्ता सती भुवा पञ्चाग्नितप्तयासहोर्ध्वगमूर्ध्वप्रसृतमूष्माणं बाष्पममुञ्चत्। ‘ग्रीष्मोष्मवाष्पमूष्माणम्’ इति यादवः॥

**स्थिताः क्षणं पक्ष्मसु ताडिताधराः पयोधरोत्सेधनिपातचूर्णिताः।  
वलीषु तस्याः स्खलिताः प्रपेदिरे चिरेण नाभिं प्रथमोदविन्दवः॥२४॥**

** स्थिता इति॥** उदकस्य बिन्दव उदबिन्दवः। ‘मन्थौदन–’इत्यादिनोदकशब्दस्योदादेशः। प्रथम उदबिन्दवः। प्रथमविशेषणाद्बिन्दूनां विरलत्वं बहुवचनान्नातिविरलत्वं च गम्यते। तथा च चिरत्वनाभ्यन्तरगमनयोर्निर्वाहः। तस्याः पार्वत्याः पक्ष्मसु नेत्रलोमसु क्षणं स्थिताः स्थितिं गताः। स्थिता इत्यनेन पक्ष्मणां सान्द्रत्वं क्षणमिति स्नैग्ध्यं च गम्यते। अनन्तरं ताडितो व्यथितोऽधर ओष्ठोयैस्ते तथोक्ताः। एतेनाधरस्य मार्दवं गम्यते। ततः पयोधरयोः स्तनयोरुत्सेध उपरिभागे निपातेन पतनेन चूर्णिता जर्जरिताः। कुचकाठिन्यादिति भावः। तदनु वलीषूदररेखासु स्खलिताः। निम्नोन्नतत्वादिति भावः। इत्थं चिरेण न तु शीघ्रम्। प्रतिबन्धबाहुल्यादिति भावः। नाभिं प्रपेदिरे प्रविष्टा न तु निर्जग्मुः। एतेन नाभेर्गाम्भीर्यं गम्यते। अत्र प्रतिपदमर्थवत्त्वात्परिकरालंकारः॥

**शिलाशयां तामनिकेतवासिनीं निरन्तरास्वन्तरवातवृष्टिषु।  
व्यलोकयन्नुन्मिषितैस्तडिन्मयैर्महातपः साक्ष्य इव स्थिताः क्षपाः॥२५॥**

** शिलाशयामिति॥** निरन्तरासु नीरन्ध्रास्वन्तरे मध्ये वातो यासां तादृश्यो या वृष्टयस्तास्वन्तरवातवृष्टिषु। न निकेते गृहे वसतीत्यनिकेतवासिनीम्। अनावृतदेशवासिनीमित्यर्थः। शिलायां शेत इति शिलाशयां शिलातलशायिनीम्। ‘अधिकरणे शेतेः’ इत्यच्प्रत्ययः। तां पार्वतीं साक्षाद्द्रष्टा साक्षी। ‘साक्षाद्द्रष्टरि संज्ञायाम्’ इतीनिप्रत्ययः। तस्य कर्म साक्ष्यं महातपसः साक्ष्ये स्थिताः क्षपास्तडिन्मयैर्विद्युद्रूपैरुन्मिषितैरवलोकनैर्व्यलोकयन्निव। इवेति चक्षुषा विलोकनमेवोत्प्रेक्ष्यते। साक्ष्यं तु ‘आदित्यचन्द्रावनिलोऽनलश्च द्यौर्भूमिरापो हृदयं यमश्च। अहश्च रात्रिश्च उभे च संध्ये धर्मश्चजानाति नरस्य वृत्तम्॥’ इति प्रमाणसिद्धत्वान्नोत्प्रेक्ष्यमित्यनुसंधेयम्॥

 एवं वर्षासु विहितं तपःप्रकारमुक्त्वा संप्रति हेमन्ते तपश्चरणप्रकारमाह–

**निनाय सात्यन्तहिमोत्किरानिलाः[^199] सहस्यरात्रीरुदवासतत्परा।  
परस्पराक्रन्दिनि चक्रवाकयोः पुरो वियुक्ते मिथुने कृपावति॥२६॥**

[^199]: "अत्यर्थहिमोत्तरानिलाः"

** निनायेति॥** सा पार्वती। उत्किरन्ति क्षिपन्तीत्युत्किराः। ‘इगुपधज्ञा–’इत्यादिना कः। अत्यन्तं हिमानामुत्किरा अनिला यासु ताः सहस्यरात्रीः पौषरात्रीः। ‘पौषे तैषसहस्यौ द्वौ’ इत्यमरः। उदके वास उदवासः। ‘पेषंवासवाहनधिषु च’ इत्युदादेशः। उदवासे तत्परा आसक्ता तथा परस्परमाक्रन्दिन्यन्योन्यमाक्रोशिनि पुरोऽग्रे वियुक्ते विरहिणि। वियोगं प्राप्त इति यावत्। चक्रवाकी च चक्रवाकश्च चक्रवाकौ तयोश्चक्रवाकयोर्मिथुने द्वन्द्वे कृपावती सती निनाय। दुःखिषु कृपालुत्वं महतां स्वभाव इति चक्रवाकमिथुने कृपा न तु कामितयेति वाच्यानवकाशः। ‘अप्सु वासस्तु हेमन्ते क्रमशो वर्धयेत्तपः’ इति मनुः॥

**मुखेन सा पद्मसुगन्धिना निशि प्रवेपमानाधरपत्रशोभिना।  
तुषारवृष्टिक्षतपद्मसंपदां सरोजसंधानमिवाकरोदपाम्॥२७॥**

** मुखेनेति॥** सा पार्वती निशि रात्रौ पद्मवत्सुगन्धिना सुरभिणा। ‘गन्धस्येत्—’इत्यादिनेकारः। प्रवेपमानः कम्पमानोऽधर ओष्ठ एवपत्रं दलं तेन शोभत इति तथोक्तेन मुखेन तुषारवृष्ट्या तुहिनवर्षेण क्षता नाशिताः पद्मसंपदो यासां तासामपां सरोजसंधानं पद्मसंघट्टनमकरोदिव। इत्युत्प्रेक्षालंकारः। पद्मान्तरं तुहिनेनोपहन्यते तन्मुखपद्मं तु न तथेति व्यतिरेकालंकारो व्यज्यत इत्युभयोः संकरः॥

**स्वयं विशीर्णद्रुमपर्णवृत्तिता परा हि काष्ठा तपसस्तया पुनः।  
तदप्यपाकीर्णमतः प्रियंवदां वदन्त्यपर्णेति[^200] च तां पुराविदः॥२८॥**

[^200]: "अपर्णामिति"

** स्वयमिति॥** स्वयं विशीर्णानि स्वतश्च्युतानि द्रुमपर्णान्येव वृत्तिर्जीवनं यस्य तस्य भावस्तत्ता तपसः परा काष्टा परमुत्कर्षो हि। ‘काष्ठोत्कर्षे स्थितौ दिशि’ इत्यमरः। तया देव्या पुनस्तत्पर्णवर्तनमप्यपाकीर्णमपाकृतम्। अतः पर्णापाकरणाद्धेतोः। प्रियं वदतीति प्रियंवदा। ‘प्रियवशे वदः खच्’ इति खच्प्रत्ययः। ‘अरुर्द्विषदजन्तस्य मुम्’ इति मुमागमः। तां पार्वतीं पुराविदः पुराणज्ञास्तपःकरणसमयेऽविद्यमानं पर्णभक्षणं यस्याः सापर्णेति वदन्ति। नामान्तरसमुच्चयार्थश्चकारः। अत्र ‘अपर्णाम्’ इत्यपपाठः। इतिशब्दाभिहिते द्वितीयानुपपत्तेः। यथाह वामनः—‘निपातेनाप्यभिहिते कर्मणि न कर्मविभक्तिः परिगणनस्य प्रायिकत्वात्’ इति। स्वयं प्रियंवदाः परेषामपि प्रियवादभाजनानि भवन्तीति भावः॥

**मृणालिकापेलव[^201]मेवमादिभिर्व्रतैः स्वमङ्गं[^202] ग्लपयन्त्य[^203]हर्निशम्।  
तपः शरीरैः कठिनैरुपार्जितं तपस्विनां दूरमधश्चकार सा॥२९॥[^204]**

[^201]: "कोमल"

[^202]: "तदङ्गम्"

[^203]: "क्षपयन्ति"

[^204]: "२९—३० श्लोकयोर्मध्ये प्रक्षिप्तोऽयं दृश्यते— सुराः समुद्वीक्ष्य नगेन्द्रकन्यया कृतं तपः शंभुवशक्रियाक्षमम्। ययाचिरे तं प्रणिपत्य दुःखिताः पतिं चमूनां सुतमाजिहेतुम्॥१॥"

** मृणालिकेति॥** मृणालिकापेलवं पद्मिनीकन्दकोमलं स्वं स्वकीयमङ्गं शरीरमेवमुक्तप्रकारतोयाग्निमध्यवासव्रतमादिर्येषां तैर्व्रतैरहश्च निशा चाहर्निशम्। समाहारे द्वन्द्वैकवद्भावः। अत्यन्तसंयोगे द्वितीया। ग्लपयन्तीकर्शयन्ती सा पार्वती कठिनैः क्लेशसहैरित्यर्थः। शरीरैरुपार्जितं संपादितं तपस्विनामृषीणां तपो दूरमत्यन्तमधश्चकार तिरश्चकार। अतिशिश्य इत्यर्थः। तपस्विभिरप्येवं तपः कर्तुं न शक्यत इति तात्पर्यार्थः॥

**अथाजिनाषाढधरः प्रगल्भवाग्ज्वलन्निव ब्रह्ममयेन तेजसा।  
विवेश कश्चिज्जटिलस्तपोवनं शरीरबद्धः प्रथमाश्रमो यथा॥३०॥[^204]**

** अथेति॥** अथानन्तरमजिनं कृष्णमृगत्वक्। आषाढः प्रयोजनमस्येत्याषाढः पालाशदण्डः। ‘पालाशो दण्ड आषाढः’ इत्यमरः। ‘विशाखाषाढादण्मन्थदण्डयोः’ इत्यण्प्रत्ययः। तयोर्धरस्तथोक्तः प्रगल्भवाक्प्रौढवचनो ब्रह्ममयेन वैदिकेन तेजसा। ब्रह्मवर्चसेनेत्यर्थः। ज्वलन्निव स्थितः। इवशब्दो निर्धारणार्थः। कश्चिदनिर्दिष्टो जटिलो जटावान्। ब्रह्मचारीति शेषः। पिच्छादित्वादिलच्प्रत्ययः। शरीरबद्धो बद्धशरीरः। शरीरवानित्यर्थः। वाहिताग्न्यादिषु पाठात्साधुः। प्रथमाश्रमो यथा ब्रह्मचर्याश्रम इव। यथाशब्द इवार्थे। तपोवनम्। देव्या इति शेषः। विवेश प्रविष्टवान्॥

**तमातिथेयी बहुमानपूर्वया सपर्यया प्रत्युदियाय पार्वती।  
भवन्ति साम्येऽपि निविष्टचेतसां वपुर्विशेषेष्वतिगौरवाः क्रियाः॥३१॥**

** तमिति॥** अतिथिषु साध्व्यातिथेयी। ‘पथ्यतिथि–’इत्यादिना ढञ्प्रत्ययः। ‘टिड्ढाणञ्—’ इत्यादिना ङीप्। पार्वती तं ब्रह्मचारिणं बहुमानपूर्वया। बहुमानः, पूर्वो यस्यास्तया। गौरवपूर्वयेत्यर्थः। सपर्ययार्चया। ‘सपर्यार्चार्हणाः समाः’ इत्यमरः। प्रत्युदियाय प्रत्युज्जगाम। कथं समानेऽपि तस्यास्तादृशी प्रतिपत्तिरत आह–साम्ये सत्यपि निविष्टचेतसां स्थिरचित्तानां वपुर्विशेषेषु व्यक्तिविशेषेष्वतिशयितं गौरवं यासु ता अतिगौरवा अतिगौरवसहिताः क्रियाश्चेष्टा भवन्ति। प्रवर्तन्त इत्यर्थः। साधवो न साम्याभिनिवेशिन इति भावः॥

**विधिप्रयुक्तां परिगृह्य[^206] सत्क्रियां परिश्रमं नाम विनीय च क्षणम्।  
उमां स पश्यन्नृजुनैव चक्षुषा प्रचक्रमे वक्तुमनुज्झितक्रमः॥३२॥**

[^206]: "प्रतिगृह्य"

** विधीति॥** स ब्रह्मचारी विधिना प्रयुक्तामनुष्ठितां सत्क्रियां पूजां परिगृह्य स्वीकृत्य क्षणं परिश्रमं विश्रामं च विनीय नाम। नामेत्यपरमार्थे। अथोमामृजुनैव विलासरहितेनैव चक्षुषा पश्यन्ननुज्झितक्रमोऽत्यक्तोचितपरिपाटीकः सन्। वक्तुं प्रचक्रमे प्रारेभे॥

**अपि[^207] क्रियार्थं सुलभं समित्कुशं जलान्यपि[^207] स्नानविधिक्षमाणि ते।  
अपि[^207]स्वशक्त्या तपसि प्रवर्तसे शरीरमाद्यं खलु धर्मसाधनम्॥३३॥**

[^207]: "अयि"

** अपीति॥** अत्रापिशब्दः प्रश्ने। क्रियार्थं होमादिकर्मानुष्ठानार्थम्। समिधश्च कुशाश्च समित्कुशम्। ‘जातिरप्राणिनाम्’ इति द्वन्द्वैकवद्भावः। सुलभमपि सुलभं कच्चित्। जलानि ते तव स्नानविधिक्षमाणि स्नानक्रियायोग्यान्यपि कच्चित्। किंच स्वशक्त्या निजसामर्थ्यानुसारेण तपसि प्रवर्तसेऽपि। देहमपीडयित्वा तपश्चरसि कच्चिदित्यर्थः। युक्तं च नामैतत् खलु यस्माच्छरीरमाद्यं धर्मसाधनम्। धर्मस्तु कायेन वाचा बुद्ध्या धनादिना च बहुभिः साध्यते तेषु च वपुरेव मुख्यं साधनम्। सति देहे धर्मार्थकाममोक्षलक्षणाश्चतुर्वर्गाः साध्यन्ते। अतएव ‘सततमात्मानमेव गोपयीत’ इति श्रुतिः॥

**अपि[^207] त्वदावर्जितवारिसंभृतं प्रवालमासामनुबन्धि वीरुधाम्।  
चिरोज्झितालक्तकपाटलेन ते तुलां यदारोहति दन्तवाससा॥३४॥**

** अपीति॥** त्वयावर्जितेन सिक्तेन वारिणा संभृतं जनितमासां वीरुधां लतानां प्रवालं पल्लवमनुबन्ध्यप्यनुस्यूतं किम्। यत्प्रवालं चिरोज्झितश्चिरकालत्यक्तो लाक्षारागो येन तत्तथापि पाटलम्। स्वभावरक्तमित्यर्थः। तेन चिरोज्झितालक्तकपाटलेन ते तव दन्तवाससाधरेण। 'ओष्ठाधरौ तु रदनच्छदौ दशनवाससी' इत्यमरः। तुलां साम्यमारोहति। गच्छतीत्यर्थः। अत्र तुलाशब्दस्य सादृश्यवाचित्वात्तद्योगेऽपि ‘तुल्यार्थैरतुलोपमाभ्याम्—’इति न तृतीयाप्रतिषेधस्तत्र सूत्रे सदृशवाचिन एवं ग्रहणादिति॥

**अपि[^207] प्रसन्नं हरिणेषु ते मनः करस्थदर्भप्रणयापहारिषु।  
य उत्पलाक्षि प्रचलैर्विलोचनैस्तवाक्षिसादृश्य[^212]मिव प्रयुञ्जते॥३५॥**

[^212]: "सापत्न्यम्"

** अपीति॥** करस्थान्दर्भान्प्रणयेन स्नेहेनापहरन्तीति ते तथोक्तेषु। सापराधेष्विति भावः। ‘कर स्थदर्भप्रणयापराधिषु’ इति पाठे दर्भाणां प्रणयेन प्रार्थनयापराधिषु हरिणेषु विषये ते मनः प्रसन्नमपि न क्षुभितं किम्। सापराधेष्वपि न कोपितव्यं तपस्विभिरिति भावः। हे उत्पलाक्षि, ये हरिणाः प्रचलैश्चञ्चलैर्विलोचनैर्नेत्रैस्तवाक्षिसादृश्यं प्रयुञ्जत इवाभिनयन्तीव। प्रसन्नत्वान्मृगनेत्राणि त्वन्नयनैः साम्यमुपयान्तीति भावः ‘उत्पलक्षेपचलैः’ इति पाठान्तर उत्पलकम्पचलैः भावानयनेन द्रव्यानयनमिति न्यायेन क्षिप्यमाणोत्पलचलैरित्यर्थः॥

**यदुच्यते पार्वति पापवृत्तये न रूपमित्यव्यभिचारि तद्वचः।  
तथाहि ते शीलमुदारदर्शने तपस्विनामप्युपदेशतां गतम्॥३६॥**

** यदिति॥** हे पार्वति, रूपं सौम्याकृतिः पापवृत्तये पापाचरणाय न भवतीति यदुच्यते। लोकैरिति शेषः। तद्वचो न व्यभिचरति न स्खलतीत्यव्यभिचारि सत्यम्। ‘यत्राकृतिस्तत्र गुणाः’ ‘न सुरूपाः पापसमाचारा भवन्ति’ इत्यादयो लोकवादा न विसंवादमासादयन्तीत्यर्थः। किमिति ज्ञायते–तथाहि। हे उदारदर्शने आयताक्षि। सुरूपे इत्यर्थः। अथवोन्नतज्ञाने। विवेकवतीत्यर्थः। ते तव शीलं सद्वृत्तम्। ‘शीलं स्वभावे सद्वृत्ते’ इत्यमरः। तपस्विनामप्युपदिश्यतेऽनेनेत्युपदेशः प्रवर्तकं प्रमाणं तत्तामुपदेशतां गतं प्राप्तम्। मुनयोऽपि त्वां वीक्ष्य स्ववृत्ते प्रवर्तन्त इति भावः॥

**विकीर्णसप्तर्षिवलिप्रहासिभि[^213]स्तथा न गाङ्गैः सलिलैर्दिवश्च्युतैः।  
यथा त्वदीयैश्चरितैरनाविलैर्महीधरः पावित एषसान्वयः॥३७॥**

[^213]: "प्रवाहिभिः"

** विकीर्णेति॥** एष महीधरो हिमवान्। सप्त च ते ऋषयश्च सप्तर्षयः। ‘दिक्संख्ये संज्ञायाम्’ इति समासः। विकीर्णैः पर्यस्तैः सप्तर्षीणां संबन्धिभिर्बलिभिः पुष्पोपहारैः प्रहसन्ति ये तथोक्तैर्दिवोऽन्तरिक्षाच्च्युतैर्गाङ्गैः सलिलैस्तथा न पावितः। अनाविलैरकलुषैस्त्वदीयैश्चरितैर्यथा सान्वयः सपुत्रपौत्रः पावितः पवित्रीकृतः॥

**अनेन धर्मः सविशेषमद्य मे त्रिवर्गसारः प्रतिभाति भाविनि[^214]।  
त्वया मनोनिर्विषयार्थकामया यदेक एव प्रतिगृह्य सेव्यते॥३८॥**

[^214]: "भामिनि"

** अनेनेति॥** हे भाविनि प्रशस्ताभिप्राये, अनेन कारणेन धर्मः सविशेषं सातिशयमद्य मे। त्रयाणां धर्मकामार्थानां वर्गस्त्रिवर्गः। ‘त्रिवर्गो धर्मकामार्थैश्चतुर्वर्गः समोक्षकैः’ इत्यमरः। तत्र सारः श्रेष्ठः प्रतिभाति। यद्यस्मात्कारणान्मनसो निर्विषयावर्थकामौ यस्यास्तया त्वयैको धर्म एव प्रतिगृह्य स्वीकृत्य सेव्यते। यत्त्वयार्थकामौ विहाय धर्म एवावलम्बितः, अतः सर्वेषां नः स श्रेयानिति प्रतिपद्यत इत्यर्थः॥

** **संप्रति मनोरथं जिज्ञासुः प्रस्तौति—

**प्रयुक्तसत्कारविशेषमात्मना न मां परं संप्रतिपत्तुमर्हसि।  
यतः[^215] सतां संनतगात्रि संगतं मनीषिभिः साप्तपदीनमुच्यते॥३९॥**

[^215]: "यथा"

** प्रयुक्तेति॥** आत्मना त्वया प्रयुक्तः कृतः सत्कारविशेषः पूजातिशयो यस्य तं मां परमन्यं संप्रतिपत्तुमवगन्तुं नार्हसि। हे संनतगात्रि संनताङ्गि। 'अङ्गगात्रकण्ठेभ्यः' इति वक्तव्यान्ङीप्। यतः कारणान्मनस ईषिभिर्मनीषिभिर्विद्वद्भिः। शकन्ध्वादित्वात्साधुः। सतां संगतं सख्यं सप्तभिः पदैरापद्यत इति साप्तपदीनं सप्तपदोच्चारणसाध्यमुच्यते। तच्चावयोस्त्वत्कृतसत्कारप्रयोगादेव सिद्धमित्यर्थः। 'साप्तपदीनं सख्यम्' इति निपातनात्साधु॥

**अतो[^216]ऽत्र किंचिद्भवतीं बहुक्षमां द्विजातिभावादुपपन्नचापलः।  
अयं जनः प्रष्टुमनास्तपोधने न चेद्रहस्यं प्रतिवक्तु[^217]मर्हसि॥४०॥**

[^216]: "अद्य"

[^217]: "प्रतिगोप्तुम्"

** अत इति॥** हे तपोधने, अतः सख्याद्धेतोरत्र प्रस्तावे बहुक्षमाम्। बहूक्तिसहाम्, यद्वा क्षमावतीम्। भवतीं त्वां द्विजातिभावाद्ब्राह्मणत्वादुपपन्नचापलः सुलभधार्ष्ट्योऽयं जनः। स्वयमित्यर्थः। किंचित्प्रष्टुं मनो यस्य स किंचित्प्रष्टुमनाः प्रष्टुकामः। ‘तुं काममनसोरपि’ इति मकारलोपः। रहसि भवं रहस्यं गोप्यं न चेत्प्रतिवक्तुमर्हसि॥

 प्रष्टव्यमाह–

**कुले प्रसूतिः प्रथमस्य वेधसस्त्रिलोकसौन्दर्यमिवोदितं वपुः।  
अमृग्यमैश्वर्यसुखं नवं वयस्तपःफलं स्यात्किमतः परं वद॥४१॥**

** कुल इति॥** प्रथमस्य वेधसो हिरण्यगर्भस्य कुलेऽन्ववाये प्रसूतिरुत्पत्तिः। 'यज्ञार्थं हि मया सृष्टो हिमवानचलेश्वरः' इति ब्रह्मपुराणवचनात्। वपुः शरीरं त्रयाणां लोकानां सौन्दर्यमिवोदितमेकत्र समाहृतम्। ऐश्वर्यसुखं संपत्सुखममृग्यमन्वेषणीयं न भवति। किंतु सिद्धमेवेत्यर्थः। वयो नवम्। यौवनमित्यर्थः। अतः परमतोऽन्यत्किं तपःफलं स्याद्वद। अस्ति चेदिति शेषः। न किंचिदस्तीत्यर्थः॥

**भवत्यनिष्टादपि नाम दुःसहान्मनस्विनीनां प्रतिपत्तिरीदृशी।  
विचारमार्गप्रहितेन चेतसा न दृश्यते तच्च कृशोदरि[^218] त्वयि॥४२॥**

[^218]: "तनूदरि"

** भवतीति॥** दुःसहात्सोढुमशक्यादनिष्टाद्भर्त्रादिकृतादपि मनस्विनीनां धीरस्त्रीणामीदृशी तपश्चरणलक्षणा प्रतिपत्तिः प्रवृत्तिः। 'प्रतिपत्तिस्तु गौरवे। प्राप्तौ प्रवृत्तौ प्रागल्भ्ये' इति केशवः। भवति नाम। नामेति संभावनायाम्। विचारमार्गे प्रहितेन चेतसा चित्तेन तदनिष्टं च। हे कृशोदरि, त्वयि न दृश्यते। विचार्यमाणे तदपि नास्त्यसंभावितत्वादित्यर्थः॥

 अनिष्टाभावमेव प्रपञ्चयति–

**अलभ्यशोकाभिभवेयमाकृतिर्विमानना सुभ्रु कुतः पितुर्गृहे।  
पराभिमर्शो[^219] न तवास्ति कः करं प्रसारयेत्पन्नगरत्नसूचये॥४३॥**

[^219]: "परावमर्शः"

** अलभ्येति॥** हे सुभ्रु, इयं त्वदीयाकृतिर्मूर्तिरलभ्यो लब्धुमनर्हः शोकेन भर्त्राद्यवमानजेन दुःखेनाभिभवस्तिरस्कारो यस्याः सा तथोक्ता। दृश्यत इति शेषः। असंभावितश्चायमर्थ इत्याह–पितुर्गृहे विमाननावमानः कुतः। न संभाव्यत एवेत्यर्थः। 'सुभ्रूः कुतस्तातगृहेऽवमाननम्' इति पाठान्तरकरणं तु साध्वसमेवोक्तोपपत्तिसंभवात्। अन्यत्रापि 'सुभ्रुत्वं कुपितेत्यपास्तमशनं त्यक्ता कथा योषिताम्' इत्यादिप्रयोगदर्शनाद्वंशस्थवृत्ते पादादौ जगणभङ्गप्रसङ्गाच्चेत्यलं गोष्ठीभिः। न चान्यस्माद्भावीत्याह–पराभिमर्शः परधर्षणं तु तव नास्ति। पन्नगरत्नसूचये फणिशिरोमणिशलाकां ग्रहीतुमित्यर्थः। 'क्रियार्थोपपदस्य च कर्मणि स्थानिनः' इति चतुर्थी। करं हस्तं कः प्रसारयेत्सुभ्रु’ इत्यत्र भ्रूशब्दस्योवङ्स्थानीयत्वात् 'नेयङुवङ्स्थानावस्त्री' इति नदीसंज्ञाप्रतिषेधात् ‘अम्बार्थनद्योर्हस्वः’ इति ह्रस्वत्वं नास्ति। तेन ह्रस्वः प्रामादिक इति केचित्। अन्ये तु 'अप्राणिजातेश्चारज्ज्वादीनाम्' इत्यत्र ‘अलाबूः’ ‘कर्कंधूः’ इत्युकारान्तादप्यूङ्प्रत्ययमुदाजहार भाष्यकारः। एतस्मादेव ज्ञापकात्क्वचिदूकारान्तस्याप्युङन्तत्वान्नदीत्वे ह्रस्वत्वमित्याहुः। अतएवाह वामनः–‘ऊकारादप्यूङ्प्रकृतेः’ इति॥

**किमित्यपास्याभरणानि यौवने धृतं त्वया वार्धकशोभि वल्कलम्।  
वद प्रदोषे स्फुटचन्द्रतारका विभावरी यद्यरुणाय कल्पते॥४४॥**

** किमितीति॥** हे गौरि, किमिति केन हेतुना यौवने त्वयाभरणान्यपास्य विहाय। वृद्धस्य भावो वार्धकम्। मनोज्ञादित्वाद्वुञ्प्रत्ययः। ‘वार्धकं वृद्धसंघाते वृद्धत्वे वृद्धकर्मणि’ इति विश्वः। तत्र शोभत इति वार्धकशोभि वल्कलं धृतम्। प्रदोषे रजनीमुखे स्फुटाः प्रकटाश्चन्द्रस्तारकाश्च यस्याः सा स्फुटचन्द्रतारका विभावरी रात्रिररुणाय सूर्याय कल्पते यदि अरुणं गन्तुं कल्पते किम्। वद ब्रूहि। ‘क्रियार्थोपपदस्य–’ इत्यादिना चतुर्थी। दीप्यमानशशाङ्कतारके प्रदोषे यद्यरुण उदेति ततो विभूषणापहारेण तव वल्कलधारणं संघटत इति भावः॥

** **तपः प्रयोजनं निराकर्तुमाह–

**दिवं यदि प्रार्थयसे वृथा श्रमः पितुः प्रदेशास्तव देवभूमयः।  
अथोपयन्तारमलं समाधिना न रत्नमन्विष्यति मृग्यते हि तत्॥४५॥**

** दिवमिति॥** दिवं स्वर्गं प्रार्थयसे कामयसे यदि तर्हि श्रमस्तपश्चरणप्रयासो वृथा निष्फलः। यदि स्वर्गार्थं तप्यसे ततः श्रमं मा कार्षीः। कुतः। तव पितुर्हिमवतः प्रदेशा देवभूमयः स्वर्गपदार्थाः। तत्रत्या इत्यर्थः। अथोपयन्तारं वरं प्रार्थयसे तर्हि समाधिना तपसालम्। न कर्तव्यमित्यर्थः। निषेध्यस्य निषेधं प्रति करणत्वात्तृतीया। तथाहि। रत्नं कर्तृ। नान्विष्यति न मृगयते। ग्रहीतारमिति शेषः। किंतु तद्रत्नंमृग्यते ग्रहीतृभिरिति शेषः। न हि वरार्थं त्वया तपसि वर्तितव्यं किंतु तेनैव त्वदर्थमिति भावः॥

** **वरवाचकाक्षरश्रवणानन्तरमेव देव्या उष्णोच्छ्वासमालक्ष्य प्रश्नेषु च प्रत्युत्तरमनुपलभ्य स्वयमेवाशङ्क्याह–

**निवेदितं निःश्वसितेन सोष्मणा मनस्तु मे संशयमेव गाहते।  
न दृश्यते प्रार्थयितव्य एव ते भविष्यति प्रार्थितदुर्लभः कथम्॥४६॥**

** निवेदितमिति॥** सोष्मणा निःश्वसितेन निःश्वासवायुना निवेदितम्। चिन्तानुभावेनोष्णोच्छ्वासेन ते वरार्थित्वं सूचितमित्यर्थः। तर्हि किं प्रश्नव्यसनेनेत्याह–मनस्तु तथापि मे संशयमेव गाहते प्राप्नोति। कुतः। ते तव। ‘कृत्यानांकर्तरि वा’ इति षष्ठी। प्रार्थयितव्यः प्रार्थयितुमर्ह एव न दृश्यते। प्रार्थितदुर्लभः प्रार्थितो यो दुर्लभः स कथं भविष्यति। नास्त्येवेत्यर्थः॥

 अथ पतिप्रार्थनामेव सिद्धवत्कृत्वाह–

**अहो स्थिरः कोऽपि तवेप्सितो युवा चिराय कर्णोत्पलशून्यतां गते।  
उपेक्षते यः श्लथलम्बिनीर्जटाः[^220] कपोलदेशे कलमाग्रपिङ्गलाः॥४७॥**

[^220]: "बन्धनीर्जटाः कपोलदेशे; बन्धलम्बिनीर्जटाः कपोले"

** अहो इति॥** अहो चित्रम्। तवेप्सित आप्तुमिष्टो युवा कोऽपि स्थिरः कठिनः वर्तत इति शेषः। कुतः। यो युवा चिराय चिरात्प्रभृति कर्णोत्पलशून्यतां गते प्राप्ते कपोलदेशे गण्डस्थले श्लथाः शिथिलबन्धना अतएव लम्बिन्यस्ताः श्लथलम्बिनीः कलमाः शालिविशेषास्तेषामग्राणि तद्वत्पिङ्गला जटा उपेक्षते। यस्त्वामीदृशीं दृष्ट्वा न व्यथते स नूनं वज्रहृदय इत्यर्थः॥

**मुनिव्रतैस्त्वामतिमात्रकर्शितां दिवाकराप्लुष्टविभूषणास्पदाम्।  
शशाङ्कलेखामिव पश्यतो दिवा सचेतसः कस्य मनो न दूयते॥४८॥**

** मुनिव्रतैरिति॥** मुनिव्रतैश्चान्द्रायणादिभिरतिमात्रमत्यन्तं कर्शितां कृशीकृतां दिवाकरेण सूर्येणाप्लुष्टानि दग्धानि वातातपसंस्पर्शान्मृदुत्वाच्च श्यामीकृतानि विभूषणास्पदानि भूषणस्थानानि यस्यास्तां तथोक्ताम्। अतएव दिवाहनि शशाङ्करेखामिव स्थितां त्वां पश्यतः सचेतसो जीवतः कस्य पुंसो मनो न दूयते न परितप्यते। अपि तु सर्वस्यैवेत्यर्थः॥

**अवैमि सौभाग्यमदेन वश्चितं तव प्रियं यश्चतुरावलोकिनः।  
करोति लक्ष्यं चिरमस्य चक्षुषो न वक्रमात्मीयमरालपक्ष्मणः॥४९॥**

** अवैमीति॥** तव प्रियं वल्लभं सौभाग्यमदेन सौन्दर्यगर्वेण कर्त्रा। वञ्चितं विप्रलब्धमवैमि वेद्मि। यः प्रियश्चतुरं मधुरमवलोकत इति चतुरावलोकिनोऽरालपक्ष्मणः कुटिलरोम्णः। ‘अरालं वृजिनं जिह्मम्’ इत्यमरः। अस्य त्वदीयस्य चक्षुष आत्मीयं वक्त्रंमुखं चिरं लक्ष्यं विषयं न करोति। दृष्टिपथं न गच्छतीत्यर्थः। तदयं गर्वेण हतो निष्फलात्मलाभो जात इति भावः॥

**कियच्चिरं श्राम्यसि गौरि विद्यते ममापि पूर्वाश्रमसंचितं तपः।  
तदर्धभागेन लभस्व काङ्क्षितं वरं तमिच्छामि च साधु वेदितुम्॥५०॥**

** कियदिति॥** हे गौरि, कियत्किंप्रमाणकम्। किमवधिकमित्यर्थः। चिरं श्राम्यसि तपस्यसि। अत्यन्तसंयोगे द्वितीया। ममापि पूर्वाश्रमः प्रथमाश्रमो ब्रह्मचर्याश्रमस्तत्र संचितं संपादितं तपो विद्यते अर्धश्चासौ भागश्च तेन तस्य तपसोऽर्धभागेनैकदेशेन काङ्क्षितमिष्टं वरमुपयन्तारं लभस्व। तं वरं साधु सम्यग्वेदितुं ज्ञातुमिच्छामि। यद्यसौ योग्यो भवति तदा ममापि संमतिरिति भावः॥

**इति प्रविश्याभिहिता द्विजन्मना मनोगतं सा न शशाक शंसितुम्।  
अथो वयस्यां परिपार्श्ववर्तिनीं विवर्तितानञ्जननेत्रमैक्षत॥५१॥**

** इतीति॥** इतीत्थं द्विजन्मना द्विजेन प्रविश्यान्तर्गत्वा। आप्तवद्रहस्यमुद्भाव्येत्यर्थः। अभिहितोक्ता सा पार्वती मनोगतं हृदिस्थं वरं शंसितुं वक्तुं न शशाक समर्था नाभूत्। लज्जयेति शेषः। अथोऽनन्तरं परिपार्श्ववर्तिनीं वयस्यां सखीं विवर्तितं विचालितमनञ्जनं व्रतवशाद्वर्जितकज्जलं नेत्रं यस्मिन्कर्मणि तत्तथैक्षत। नेत्रसंज्ञयैव प्रत्युत्तरं वाचयांचकारेत्यर्थः॥

**सखी तदीया तमुवाच वर्णिनं निबोध साधो तव चेत्कुतूहलम्।  
यदर्थमम्भोजमिवोष्णवारणं कृतं तपःसाधनमेतया वपुः॥५२॥**

** सखीति॥** तस्याः पार्वत्या इयं तदीया सखी वयस्या तम्। ‘वर्णः प्रशस्तः’ इति क्षीरस्वामी। सोऽस्यास्तीति वर्णिनं ब्रह्मचारिणम्। ‘वर्णाद्ब्रह्मचारिणि’ इतीनिप्रत्ययः। उवाच ब्रूते स्म। किमिति। हे साधो विद्वन्, तव कुतूहलं चेत्। श्रोतुमस्तीति शेषः। तर्हि निबोधावगच्छ। आकर्णयेत्यर्थः। 'बुध अवगमने' इति धातोर्भौवादिकाल्लोट्। श्रोतव्यं किं तदाह–यस्मै लाभायेदं यदर्थम्। ‘अर्थेन सह नित्यसमासः सर्वलिङ्गता च वक्तव्या’ इति वार्तिकं नियमात्क्रियाविशेषणम्। एतया पार्वत्याम्भोजं पद्ममुष्णवारणमातपत्रमिव वपुः शरीरं तपःसाधनं कृतम्। तपः प्रवृत्तिकारणमुच्यते श्रूयतामित्यर्थः॥

** **‘दृङ्मनःसङ्गसंकल्पो जागरः कृशतारतिः। ह्रीत्यागोन्मादमूर्च्छान्ता इत्यनङ्गदशा दश॥’इति। तत्रास्याः काश्चिद्दशाः क्रममनादृत्यैव योजयति ‘इयम्’ इत्यादिभिः षड्भिः श्लोकैः–

**इयं महेन्द्रप्रभृतीनधिश्रियश्चतुर्दिगीशानवमत्य मानिनी।  
अरूपहार्यं मदनस्य निग्रहात्पिनाकपाणिं पतिमाप्तुमिच्छति॥५३॥**

**इयमिति॥** मानिनीन्द्राणीप्रभृतीरतिशय्य वर्तितव्यमित्यभिमानवतीयं पार्वत्यधिश्रियोऽधिकैश्वर्यान्महेन्द्रप्रभृती-निन्द्रादींश्चतसृृणां दिशामीशानिन्द्रयमवरुणकुबेरान्। ‘तद्धितार्थ–’ इत्यादिनोत्तरपदसमासः। अवमत्यावधूय मदनस्य निग्रहान्निबर्हणाद्धेतोः। अकामुकत्वादित्यर्थः। रूपेण सौन्दर्येण हार्यो वशीकरणीयो न भवतीत्यरूपहार्यं पिनाकः पाणौ यस्य तं पिनाकपाणिं हरम्। ‘प्रहरणार्थेभ्यः परे निष्ठासप्तम्यौ भवतः’ इति साधु। पतिं भर्तारमाप्तुमिच्छति। एतेन संकल्पावस्था सूचिता॥

**असह्यहुंकारनिवर्तितः पुरा पुरारिम[^221]प्राप्तमुखः शिलीमुखः।  
इमां हृदि व्यायतपातमक्षिणो[^222]द्विशीर्णमूर्तेरपि पुष्पधन्वनः॥५४॥**

[^221]: "स्मरारिम्"

[^222]: "अक्षणोत्"

** असह्येति॥** पुरा पूर्वमसह्येन सोढुमशक्येन हुंकारेण रौद्रेण निवर्तितः। अतएव पुरारिं हरमप्राप्तमुखोऽप्राप्तफलो विशीर्णमूर्तेर्नष्टशरीरस्यापि पुष्पधन्वनः कामस्य शिलीमुखो बाण इमां पार्वतीं हृदि व्यायतः। सुदूरावगाढ इति यावत्। तादृक्पातः प्रहारो यस्मिन्कर्मणि तत्तथाक्षिणोदकर्शत्। दग्धदेहस्यापि मार्गणो लग्नः। ‘मृदुः सर्वत्र बाध्यते’ इति भावः। अनेन ‘विवृण्वती शैलसुतापि भावम्’ (३।६८) इत्यत्रोक्तं चक्षुःप्रीतिमनःसङ्गाख्यमवस्थाद्वयमनन्तरावस्थोपयोगितयानूद्य कार्श्यावस्था सूचिता॥

**तदाप्रभृत्युन्मदना पितुर्गृहे ललाटिकाचन्दनधूसरालका।  
न जातु बाला लभते स्म निर्वृतिं तुषारसंघातशिलातलेष्वपि॥५५॥**

** तदेति॥**तदेति च्छेदः। तदाप्रभृति। तत आरभ्येत्यर्थः। सप्तम्यर्थस्यापि दाप्रत्ययस्य पञ्चम्यर्थे लक्षणा प्रभृतियोगे पञ्चमीनियमात्। पितुर्गृह उन्मदनोत्कटमन्मथा ललाटस्थालंकारो ललाटिका तिलकः। 'कर्णललाटात्कनलंकारे' इति कन्प्रत्ययः। तस्याश्चन्दनेन धूसरा धूसरवर्णा अलकावर्णकुन्तला यस्याः सा तथोक्ता बाला पार्वती जातु कदाचिदपि तुषारसंघातास्तुषारघनास्त एव शिलास्तासां तलेषूपरिभागेष्वपि निर्वृतिं सुखं न लभते स्म। एतेनारत्यपरसंज्ञा विषयविद्वेषावस्था द्वादशावस्थापक्षे संज्वरश्च व्यज्यते॥

**उपात्तवर्णे चरिते पिनाकिनः सबाष्पकण्ठस्खलितैः पदैरियम्।  
अनेकशः किंनरराजकन्यका वनान्तसंगीतसखीररोदयत्॥५६॥**

** उपात्तेति॥** पिनाकिनः शंभोश्चरिते त्रिपुरविजयादिचेष्टित उपात्तवर्णे प्रारब्धगीतक्रमे। 'गीतक्रमे स्तुतौ वेदे वर्णशब्दः प्रयुज्यते' इति हलायुधः। सबाप्पे गद्गदेकण्ठे स्खलितैर्विशीर्णैः पदैः सुप्तिङन्तरूपैः करणैः। वनान्ते संगीतेन निमित्तेन सखीर्वयस्याः किंनरराजकन्यका अनेकशो बहुशोऽरोदयदश्रुमोक्षमकारयत्। इरचरितगानजनितमदनवेदनामेनां वीक्ष्य किंनर्योऽपि रुरुदुरिति भावः। अत्र वर्णस्खलनलक्षणकार्योक्त्या पुनःपुनस्तत्कारणीभूतमूर्च्छावस्थाप्रादुर्भावो व्यज्यतेऽन्यथा सखीरोदनानुपपत्तेरिति। द्वादशावस्थापक्षे तु प्रलापावस्था च व्यज्यते। ‘प्रलापो गुणकीर्तनम्’ इत्यालंकारिकाः॥

**त्रिभागशेषासु निशासु च क्षणं निमील्य नेत्रे सहसा व्यबुध्यत[^223]।  
क्व नीलकण्ठ व्रजसीत्यलक्ष्यवागसत्यकण्ठार्पितबाहुबन्धना॥५७॥**

[^223]: "विबुध्यते"

** त्रिभागेति॥** किंचेति चार्थः। शिष्यत इति शेषः। कर्मणि घञ्। त्रिभ्यो भागेभ्यः शेषास्ववशिष्टासु यद्वा रात्रेस्त्रियामत्वेन प्रसिद्धत्वात्तृतीयो भागस्त्रिभागः। संख्याशब्दस्य वृत्तिविषये पूरणार्थत्वमिष्यते। यथा ‘शतांशः’ ‘सहस्रांशः’ इति। त्रिभागः शेषो यासां तासु निशासु क्षणं क्षणमात्रं नेत्रेनिमील्य मीलयित्वा सहसा सद्यः। हे नीलकण्ठ, क्व व्रजसि कुत्र गच्छसीत्यलक्ष्या निर्विषया वाग्वचनं यस्याः सा तथोक्ता। तथाऽसत्ये मिथ्याभूते कण्ठेऽर्पितं बाहुबन्धनं यस्याः सा तथा सती व्यबुध्यत विबुद्धवती। एतेन जागरोन्मादौ सूचितौ॥

** **स्वप्नसादृश्यप्रतिकृतिदर्शनतदङ्गस्पृष्टस्पर्शाख्याश्चत्वारो विरहिणां विनोदाः। तत्र स्वप्नसंदर्शनमुक्त्वा प्रतिकृतिदर्शनमाह–

**यदा[^224] बुधैः सर्वगतस्त्वमुच्यसे न वेत्सि भावस्थमिमं कथं जनम्।  
इति स्वहस्तोल्लिखितश्च मुग्धया रहस्युपालभ्यत चन्द्रशेखरः॥५८॥**

[^224]: "यतः"

** यदेति॥** यदा यत इत्यर्थः। यदेति हेतावित्युक्त्वा गणव्याख्यानेऽस्योदाहृतत्वात्। त्वं बुधैर्मनीषिभिः सर्वगतः सर्वव्यापीत्युच्यसे। तत इत्यध्याहारः। भावे रत्याख्ये तिष्ठतीति भावस्थम्। त्वय्यनुरागिणमित्यर्थः। इमं जनम्। इममित्यात्मनिर्देशः। कथं न बेत्सि न जानासीति मुग्धया मूढया। अकिंचित्करश्चित्रगतोपालम्भ इत्यजानानयेत्यर्थः। तया स्वहस्तेनोल्लिखितश्चित्रे लिखितश्चन्द्रशेखरो रहस्येकान्ते। सखीमात्रसमक्षमित्यर्थः। उपालभ्यत साधिक्षेपमुक्तश्च। उक्तसमुच्चयार्थश्चकारः। यद्यपि रहसीत्युक्तं तथापि सखीसमक्षकरणाल्लज्जात्यागो व्यज्यत एव॥

**यदा च तस्याभिगमे जगत्पतेरपश्यदन्यं न विधिं विचिन्वती[^225]।  
तदा सहास्माभिरनुज्ञया गुरोरियं प्रपन्ना तपसे तपोवनम्॥५९॥**

[^225]: "वितन्वती"

** यदेति॥** जगत्पतेस्तस्येश्वरस्याधिगमे प्राप्तावन्यं विधिमुपायं विचिन्वती मृगयमाणा यदा नापश्यत्तदेयं पार्वती गुरोः पितुरनुज्ञयास्माभिः सह तपसे तपश्चरितुं तपोवनं प्रपन्ना प्राप्ता॥

**द्रुमेषु सख्या कृतजन्मसु स्वयं फलं तपःसाक्षिषु दृष्ट[^226]मेष्वपि।  
न च प्ररोहाभिमुखोऽपि[^227] दृश्यते मनोरथोऽस्याः शशिमौलिसंश्रयः॥६०॥**

[^226]: "बद्धम्"

[^227]: "न"

** द्रुमेष्विति॥** सख्या पार्वत्या स्वयं कृतं जन्म येषां तेषु। स्वयं रोपितेष्वित्यर्थः। तपसः साक्षिषु साक्षाद्द्रष्टृष्वेषु द्रुमेष्वपि फलं दृष्टं लब्धम्। जनितमित्यर्थः। अस्याः पार्वत्याः शशिमौलिसंश्रयश्चन्द्रशेखरविषयो मनोरथस्तु प्ररोहाभिमुखोऽङ्कुरोन्मुखोऽपि न दृश्यते। ‘प्ररोहस्त्वङ्कुरः’ इति वैजयन्ती। वयं रोपितवृक्षफलकालेऽप्यस्या मनोरथस्य नाङ्कुरोदयोऽप्यस्ति। फलाशा तु दूरापास्तेत्यर्थः॥

**न वेद्मि स प्रार्थितदुर्लभः कदा सखीभिरस्रोत्तरमी[^228]क्षितामिमाम्।  
तपःकृशामभ्युपपत्स्यते सखीं वृषेव सीतां तदवग्रहक्षताम्॥६१॥**

[^228]: "अस्राकुलम्"

** नेति॥** प्रार्थितः सन्दुर्लभः प्रार्थितदुर्लभः स देवस्तपःकृशां तपसा कृशां क्षीणामतएव सखीभिरस्रोत्तरमप्रधानं यथा भवति तथेक्षितामिमां नः सखीं तस्येन्द्रस्यावग्रहेणानावृष्ट्या क्षतां पीडिताम्। ‘वृष्टिर्वर्षं तद्विघातेऽवग्राहावग्रहौ समौ’ इत्यमरः। अवग्रहो वर्षप्रतिबन्ध इत्यर्थः। सीतां कृष्टभुवम्। ‘सीता लाङ्गलपद्धतिः’ इत्यमरः। वृषा वासव इव। ‘वासवो वृत्रहा वृषा’ इत्यमरः। कदाभ्युपपत्स्यते कदानुग्रहीष्यति न वेद्मि। अत्र वाक्यार्थः कर्म। तदवग्रहक्षतामित्यत्रावग्रहक्षतामित्यनेनैव गतार्थत्वे तत्पदस्य वैयर्थ्यापत्तेस्तदिति भिन्नं पदं वेद्मीत्यस्य कर्मेति युक्तमुत्पश्यामः॥

**अगूढसद्भावमितीङ्गितज्ञया निवेदितो नैष्ठिकसुन्दरस्तया।  
अयीदमेवं परिहास इत्युमामपृच्छदव्यञ्जितहर्षलक्षणः॥६२॥**

** अगूढेति॥** इङ्गितज्ञया पार्वतीहृदयाभिज्ञया। ‘इङ्गितं हृद्गतो भावः’ इति सज्जनः। तयागौरीसख्येत्येवमगूढसद्भावं प्रकाशितसदभिप्रायं यथा तथा निवेदितो ज्ञापितो निष्ठा मरणमवधिर्यस्य स नैष्ठिको यावज्जीवब्रह्मचारी सुन्दरो विलासी। नैष्ठिकश्चासौ सुन्दरश्चेति तथोक्तः। द्वयोरन्यतरस्य विशेषणत्वविवक्षायां विशेषणसमासः। किंतु नैष्ठिकत्वविशेषणेन कामित्वविरोधः। अथवा देवस्यालौकिकमहिमत्वादुभयं तात्त्विकमिति न विरोधः। अव्यञ्जितं हर्षलक्षणं मुखरागादि हर्षलिङ्गं यस्य तथाभूतः सन्। अयि गौरी। अयीति कोमलामन्त्रणे। इदं त्वत्सखीभाषितमेवम्। सत्यं किमित्यर्थः। परिहासः केलिर्वा। ‘द्रवकेलिपरीहासाः’ इत्यमरः। इत्येवमुमामपृच्छत्पृष्टवान्॥

**अथाग्रहस्ते मुकुलीकृताङ्गुलौ समर्पयन्ती स्फटिकाक्षमालिकाम्[^229]।  
कथंचिदद्रेस्तनया मिताक्षरं चिरव्यवस्थापितवागभाषत॥६३॥**

[^229]: "मण्डलम्"

** अथेति॥** अथानन्तरमद्रेस्तनया पार्वती मुकुलीकृताङ्गुलौ संपुटीकृताङ्गुलौ। अग्रश्चासौ हस्तश्चेति समानाधिकरणसमासः। हस्ताग्राग्रहस्तयोर्गुणगुणिनोर्भेदाभेदादिति वामनः। तस्मिन्नग्रहस्ते स्फटिकानामक्षमालिकां जपमालिकामर्पयन्त्यामुञ्चती कथंचिन्महता कष्टेन चिरव्यवस्थापितवाक् चिरेण स्वीकृतवाक्। एतेन लज्जोपरोधो व्यज्यते। मिताक्षरं परिमितवर्णंयथातथाभाषत बभाषे॥

** किमुवाचेत्याह–**

**यथा श्रुतं वेदविदां वर त्वया जनोऽयमुच्चैःपदलङ्घनोत्सुकः।  
तपः किलेदं तदवाप्तिसाधनं मनोरथानामगतिर्न विद्यते॥६४॥**

** यथेति॥** हे वेदविदां वर वैदिकश्रेष्ठ, त्वया यथा श्रुतं सम्यक्श्रुतम्। श्रुतार्थमेवाह—अयं जनः। स्वयमित्यर्थः। उच्चैःपदस्य शिवलाभरूपोन्नतस्थानस्य लङ्घन आक्रमण उत्सुकः। किमत्रायुक्तमित्यत्राह–इदं तपस्तदवाप्तेस्तस्योच्चैःपदस्याप्तेः प्राप्तेः साधनं किल। किलेत्यलीके। अतितुच्छत्वादसाधकमेवेत्यर्थः। तर्हि त्यज्यतामित्याशङ्क्य दुराशा मां न मुञ्चतीत्याशयेनाह—मनोरथानां कामानामगतिरविषयो न विद्यते। न हि स्वशक्तिपर्यालोचनया कामाः प्रवर्तन्त इति भावः॥

**अथाह वर्णी विदितो महेश्वरस्तदर्थिनी त्वं पुनरेव वर्तसे।  
अमङ्गलाभ्यासरतिं[^230] विचिन्त्य तं तवानुवृत्तिं न च कर्तुमुत्सहे॥ ६५॥**

[^230]: "रतम्"

** अथेति॥** अथ वर्णी ब्रह्मचारी। 'वर्णिनो ब्रह्मचारिणः' इत्यमरः। आह। उवाचेत्यर्थः। 'आहेति भूतार्थे लट्प्रयोगो भ्रान्तिमूलः' इत्याह वामनः। किमित्याह—महेश्वरो महादेवो विदितः। मया ज्ञायत इत्यर्थः। बुद्ध्यर्थत्वाद्वर्तमाने क्तप्रत्ययः तद्योगात्षष्ठी च। येन त्वं प्राग्भग्नमनोरथा कृतेति भावः। पुनरेव त्वं तमीश्वरमर्थयसे तदर्थिन्येव तत्कामैव प्रवर्तसे। तत्प्रभावमनुभूयापीति भावः। अनुसरणे को दोषस्तत्राह—अमङ्गलाभ्यासेऽमङ्गलाचारे रतिर्यस्य तं यथोक्तमीश्वरं विचिन्त्य विचार्य तवानुवृत्तिमनुसरणं कर्तुं नोत्सहे। नानुमन्तुं शक्नोमीत्यर्थः॥

**अवस्तुनिर्बन्धपरे कथं नु ते करोऽयमामुक्तविवाहकौतुकः।  
करेण[^231] शंभोर्वलयीकृताहिना सहिष्यते तत्प्रथमावलम्बनम्॥ ६६॥**

[^231]: "भुजेन"

** अवस्त्विति॥** अवस्तुनि तुच्छवस्तुनि निर्बन्धोऽभिनिवेशः परं प्रधानं यस्यास्तस्याः संबुद्धिरवस्तुनिर्बन्धपरे पार्वति, आमुक्तमासञ्जितं विवाहे यत्कौतुकं हस्तसूत्रं तद्यस्य स तेऽयं करः। 'कौतुकं मङ्गले हर्षे हस्तसूत्रे कुतूहले' इति शाश्वतः। वलयीकृताहिना भूषणीकृतसर्पेण शंभोर्महादेवस्य करेण करणभूतेन। तदेव प्रथमं तत्प्रथमम्। अपरिचितत्वादतिभयंकरमिति भावः। तच्च तदवलम्बनं ग्रहणं चेति कथं नु सहिष्यते। न कथंचिदपि सहिष्यत इत्यर्थः। अग्रतो यद्भावि तद्दूरेऽवतिष्ठतां प्रथमं करग्रह एव दुःसह इति भावः॥

**त्वमेव तावत्परिचिन्तय स्वयं कदाचिदेते यदि योगमर्हतः।  
वधूदुकूलं कलहंसलक्षणं गजाजिनं शोणितबिन्दुवर्षि च॥ ६७॥**

** त्वमेवेति॥** हे गौरि, त्वमेव स्वयमात्मना। तावदिति मात्रार्थे। यावन्मात्रं विचारणीयं तावन्मात्रमित्यर्थः। इदमेवोदाहृतं च गणव्याख्याने। परिचिन्तय पर्यालोचय। किमिति। कलहंसलक्षणं कलहंसचिह्नम्। 'चिह्नं लक्ष्म च लक्षणम्' इत्यमरः। वध्वा नवोढाया दुकूलं वधूदुकूलम्। 'वधूः स्रुषा नवोढा स्त्री' इति विश्वः। तथा शोणितबिन्दून्वर्षतीति यथोक्तम्। आर्द्रमित्यर्थः। गजाजिनं च कृत्तिवासश्च। तत्पिनाकिन इत्याशयः। एते कदाचिज्जात्वपि योगं संगतिमर्हतो यद्यर्हतः किम्। एतत्त्वमेव चिन्तयेति पूर्वेणान्वयः। पाणिग्रहणकाले वधूवरयोर्वस्त्रान्तग्रन्थिः क्रियते। कृत्तिवाससा पाणिपीडने तु दुकूलधारिण्यास्तव कथं संघटिष्यत इति भावः॥

**चतुष्कपुष्पप्रकरावकीर्णयोः परोऽपि को नाम तवानुमन्यते[^232]।  
अलक्तकाङ्कानि पदानि पादयोर्विकीर्णकेशासु परेतभूमिषु॥६८॥**

[^232]: "अनुमंस्यते"

** चतुष्केति॥** चतुष्के गृहविशेषे यः पुष्पप्रकरस्तत्रावकीर्णयोर्न्यस्तयोः। कुसुमास्तृतदिव्यभवन-भूसंचारोचितयोरित्यर्थः। तव पादयोरलक्तकाङ्कानि लाक्षारञ्जितानि पदानि पादाकाराणि पादन्यासचिह्नानि। 'पदं शब्दे च वाक्ये च व्यवसायापदेशयोः। पादतच्चिह्नयोः' इति विश्वः। विकीर्णा विक्षिप्ताः केशाः शवशिरोरुहा यासु तासु विकीर्णकेशासु। 'अतत्स्थं तत्र दृष्टं च' इति वचनात्। 'स्वाङ्गाच्चोपसर्जनादसंयोगोपधात्' इति विकल्पान्न ङीष्। परेतभूमिषु प्रेतभूमिषु। श्मशानेष्वित्यर्थः। परोऽपि शत्रुरपि को नामानुमन्यते। न कोऽपीत्यर्थः। नामेति कुत्सायाम्। पिनाकपाणिपाणिग्रहणे तस्य परेतभूसंचारित्वेन साहचर्यात्तवापि तत्र संचारोऽवश्यंभावीति भावः॥

**अयुक्तरूपं किमतः परं वद[^233] त्रिनेत्रवक्षः सुलभं तवापि यत्।  
स्तनद्वयेऽस्मिन्हरिचन्दना[^234]स्पदे पदं चिताभस्मरजः करिष्यति॥६९॥**

[^233]: "भवेत्"

[^234]: "अङ्किते"

** अयुक्तेति॥** त्रिनेत्रवक्षः। त्र्यम्बकालिङ्गनमित्यर्थः। तव तत्संबन्धितया सुलभमपि सुप्रापं च। भवतीति शेषः। तवेति शेषे षष्ठी। 'न लोकाव्यय-' इत्यादिना कृद्योगलक्षणषष्ठ्यानिषेधात्। अतःपरमस्मात्त्रिनेत्रवक्षोलाभादन्यदयुक्तरूपमत्यन्तायुक्तं किं वद। न किंचिदित्यर्थः। 'प्रशंसायां रूपप्' इति रूपप्प्रत्ययः। कुतः। यद्यस्मात्कारणाद्धरिचन्दनास्पदे हरिचन्दनस्यास्पदे स्थानभूतेऽस्मिन्स्तनद्वये चिताभस्म श्मशानभस्म तदेव रजश्चूर्णं कर्तृ। पदं करिष्यति पदं निधास्यति। भर्तुर्भवस्य भस्माङ्गरागादिति भावः॥

**इयं च तेऽन्या पुरतो विडम्बना यदूढया वारणराजहार्यया।  
विलोक्य वृद्धोक्षमधिष्ठितं त्वया महाजनः स्मेरमुखो भविष्यति ७०**

** इयमिति॥** इयं च ते तव पुरत आदावेवान्या विडम्बना। परिहास इत्यर्थः। का सेत्यत्राह— ऊढया परिणीतया। वहेः कर्मणि क्तः। वारणराजहार्यया स्वयाधिष्ठितमारूढं वृद्धमुक्षाणं वृद्धोक्षम्। 'अचतुर–' इत्यादिना निपातः। विलोक्य महाजनः साधुजनः स्मेरमुखः स्मितमुखो भविष्यत्युपहसिष्यति यत्। इयमिति पूर्वेण संबन्धः। स्मेरेति 'नमिकम्पिस्म्यजस–' इत्यादिना रप्रत्ययः॥

द्वयं गतं संप्रति शोचनीयतां समागमप्रार्थनया पिनाकिनः[^235]।  
कला च सा कान्तिमती कलावतस्त्वमस्य लोकस्य च नेत्रकौमुदी ७१

[^235]: "कपालिनः"

** द्वयमिति॥** पिनाकिन ईश्वरस्य समागमप्रार्थनया प्राप्तिकामनया। क्रियमाणयेति शेषः। संप्रति द्वयं शोचनीयतां शोच्यत्वं गतम्। किं तदाह— सा प्रागेव हरशिरोगता। अत्र सेति प्रसिद्धार्थत्वान्न यच्छब्दापेक्षा। तदुक्तं काव्यप्रकाशे— 'प्रक्रान्तप्रसिद्धानुभूतार्थविषयस्तच्छब्दोयदुपादानं नापेक्षते' इति। कान्तिमती। नित्ययोगे मतुप्। कलावतश्चन्द्रस्य कला षोडशो भागश्चास्य लोकस्य नेत्रकौमुदी। नेत्रानन्दिनीत्यर्थः। त्वं च। कान्तिमतीत्वनेत्रकौमुदीत्वविशेषणयोरुभयत्राप्यन्वयः। प्रागेकैव शोच्या। संप्रति तु त्वमप्यपरेति द्वयं शोच्यमिति पिण्डितार्थः। शोच्यत्वं च निकृष्टाश्रयणादिति भावः॥

 'कन्या वरयते रूपं माता वित्तं पिता श्रुतम्। बान्धवाः कुलमिच्छन्ति मिष्टान्नमितरे जनाः॥' इति लोकानामाभाषणम्। तत्र किंचिदपि नास्तीत्याह—

**वपुर्विरूपाक्षमलक्ष्यजन्मता दिगम्बरत्वेन निवेदितं वसु।  
वरेषु यद्बालमृगाक्षि मृग्यते तदस्ति किं व्यस्तमपि त्रिलोचने॥७२॥**

** वपुरिति॥** वपुस्तावदस्य विरूपाणि विकृतरूपाण्यक्षीणि नेत्राणि यस्य तद्विरूपाक्षम्। 'बहुव्रीहौ सक्थ्यक्ष्णोः स्वाङ्गात्षच्' इति षच्प्रत्ययः। वैरूप्यं च त्रिनेत्रत्वादिति क्षीरस्वामी। अतो न सौन्दर्यवार्तापीत्यर्थः। अलक्ष्यमज्ञातं जन्म यस्य तस्य भावस्तत्ता। कुलमपि न ज्ञायत इत्यर्थः। 'अलक्षिता जनिः' इति पाठे जनिरुत्पत्तिरलक्षिता न ज्ञाता \।
'जनिरुत्पत्तिरुद्भवः' इत्यमरः। वसु वित्तं दिगम्बरत्वेनैव निवेदितम्। नास्तीति ज्ञापितमित्यर्थः। यदि वित्तं भवति तदा कथं दिगम्बरो भवति। अतो ज्ञेयं निर्धनोऽयमिति। किं बहुना हे बालमृगाक्षि पार्वति, वरेषु वोढृषु। 'वरौ जामातृवोढारौ' इति विश्वः। यद्रूपवित्तादिकं मृग्यते कन्यातद्बन्धुभिरन्विष्यते तत्त्रिलोचने त्र्यम्बके व्यस्तम्। एकमपि समस्तं नाभूदिति भावः। अस्ति किम्। नास्त्येवेत्यर्थः॥

**निवर्तयास्मादसदीप्सितान्मनः क्व तद्विधस्त्वं क्व च पुण्यलक्षणा।  
अपेक्ष्यते[^236] साधुजनेन वैदिकी श्मशानशूलस्य न[^194]यूपसत्क्रिया॥ ७३॥**

[^236]: "अपेक्षते"

** निवर्तयेति॥** अस्मादसदीप्सितादनिष्टमनोरथान्मनो निवर्तय निवारय। सा पूर्वोक्ता विधा प्रकारो यस्य स तथोक्तः। अमङ्गलशील इत्यर्थः। क्व। महदन्तरमित्यर्थः। पुण्यलक्षणा प्रशस्तभाग्यचिह्ना त्वं च क्व। अतो न तवायमर्ह इत्यर्थः। तथाहि। साधुजनेन। 'साधुर्वार्धुषिके चारौ सज्जने चाभिधेयवत्' इति विश्वः। श्मशानशूलस्य श्मशानभूमिनिखातस्य वध्यशङ्कोर्वैदिकी वेदोक्ता। यूपो नाम पशुबन्धनसाधनभूतः संस्कृतदारुविशेषस्तस्य सत्क्रिया प्रोक्षणाभ्युक्षणादिसंस्कारो यूपसत्क्रिया नापेक्ष्यते नेष्यते। यथा श्मशानशूले यूपसत्क्रिया नक्रियते तथा त्वमपि तस्मै न घटस इति तात्पर्यार्थः॥

इति द्विजातौ प्रतिकूलवादिनि प्रवेपमानाधरलक्ष्यकोपया।  
विकुञ्चितभ्रूलत[^238]माहिते तया विलोचने तिर्यगुपान्तलोहिते॥७४॥

[^238]: "भ्रूलतया"

 **इतीति॥** इत्येवंप्रकारेण द्विजातौ द्विजे प्रतिकूलवादिनि सति प्रवेपमानेन चञ्चलेनाधरेणाधरोष्ठेन लक्ष्योऽनुमेयः कोपः क्रोधो यस्यास्तथोक्तया तया पार्वत्योपान्तलोहिते प्रान्तरक्ते विलोचने विकुञ्चिते कुटिलिते भ्रूलते यस्मिंस्तत्तथा। सभ्रूभङ्गमित्यर्थः। तिर्यक्साच्याहिते निहिते। अनादरात्तिर्यगैक्ष्यतेत्यर्थः॥

**उवाच चैनं परमार्थतो हरं न वेत्सि नूनं यत एवमात्थ माम्।  
अलोकसामान्यमचिन्त्यहेतुकं द्विषन्ति मन्दाश्चरितं महात्मनाम् ७५**

** उवाचेति॥** अथैनं ब्रह्मचारिणमुवाच च। किमिति। परमार्थतस्तत्त्वतो हरं न वेत्सि न जानासि नूनम्। कुतः। यतो मामेवमुक्तया रीत्यात्थ ब्रवीषि। 'ब्रुवः पञ्चानामादितः–' इति रूपसिद्धिः। अज्ञानादेवायं शिवद्वेषस्तवेत्याशयेनाह— मन्दा मूढाः। 'मूढाल्पापटुनिर्भाग्या मन्दाः' इत्यमरः। लोकसामान्यमितरजनसाधारणं न भवतीत्यलोकसामान्यमचिन्त्यहेतुकं दुर्बोधकारणकं महात्मनां चरितम्। द्विषन्ति हेत्वपरिज्ञानाद्दूषयन्ति। विद्वांसस्तु कोऽप्यत्र हेतुरस्तीति बहु मन्यन्त इत्यर्थः॥  
 संप्रति 'अमङ्गलाभ्यासरतिम्' (५।६५) इत्याद्युक्तं दूषणजातम् 'विपद्' इत्यादिभिः षड्भिः श्लोकैः परिहर्तुमारभते—

**विषत्प्रतीकारपरेण मङ्गलं निषेव्यते भूतिसमुत्सुकेन वा।  
जगच्छरण्यस्य निराशिषः सतः किमेभिराशोपहतात्मवृत्तिभिः ७६**

** विपदिति॥** विपत्प्रतीकारपरेण। अनर्थपरिहारार्थिनेत्यर्थः। 'उपसर्गस्य घञ्यमनुष्ये बहुलम्' इति दीर्घः। भूरिसमुत्सुकेनैश्वर्यकामेन वा मङ्गलं गन्धमाल्यादिकं निषेव्यते। शरणे रक्षणे साधुः शरण्यः। 'तत्र साधुः' इति यत्प्रत्ययः। ‘शरणं गृहरक्षित्रोः' इत्यमरः। जगतः शरण्यस्तस्य जगच्छरण्यस्य निराशिषो निरभिलाषस्य सतः शिवस्य। 'आशीरुरगदंष्ट्रायां विप्रवाक्याभिलाषयोः' इति शाश्वतः। आशया तृष्णयोपहता दूषितात्मवृत्तिरन्तःकरणवृत्तिर्येषां तैरेभिर्मङ्गलैः किम्। वृथेत्यर्थः। पूर्वं मङ्गलमित्येकवचनस्य जात्यभिप्रायत्वादेभिरिति बहुवचनेन परामर्शो न विरुध्यते। इष्टावाध्यनिष्टपरिहारार्थिनो हि मङ्गलाचारनिर्बन्धः। तदुभयासंसृष्टस्य तु यथाकथंचिदास्ताम्। को दोष इत्यर्थः। एतेन 'अमङ्गलाभ्यासरतिम्' (५।६५) इत्युक्तं प्रत्युक्तम्॥

**अकिंचनः सन्प्रभवः स संपदां त्रिलोकनाथः[^239] पितृसद्मगोचरः।**  

[^239]: " स लोकनाथः"

स भीमरूपः शिव इत्युदीर्यते न सन्ति याथार्थ्यविदः पिनाकिनः॥

** अकिंचनेति॥** स हरः। न विद्यते किंचन द्रव्यं यस्य सोऽकिंचनो दरिद्रः सन् संपदां प्रभवत्यस्मादिति प्रभवः कारणम्। पितृसद्मगोचरः श्मशानाश्रयः सन् त्रयाणां लोकानां नाथः। 'तद्धितार्थ–' इत्यादिनोत्तरपदसमासः। स देवो भीमरूपो भयंकराकारः सन् शिवः सौम्यरूप इत्युदीर्यत उच्यते। अतः पिनाकिनो हरस्य यथाभूतोऽर्थो यथार्थस्तस्य भावो याथार्थ्यं तत्त्वं तस्य विदो न सन्ति। लोकोत्तरमहिम्नो निर्लेपस्य यथाकथंचिदवस्थानं न दोषायेति भावः। एतेन 'अवस्तुनिर्बन्धपरे' ( ५। ६६ ) इति परिहृतं वेदितव्यम्॥

 देवस्य लौकिकमलौकिकं च प्रसाधनं नास्तीत्याशयेनाह—

**विभूषणोद्भासि पिनद्धभोगि वा गजाजिनालम्बि दुकूलधारि वा।  
कपालि वा स्यादथवेन्दुशेखरं[^240] न विश्वमूर्तेरवधार्यते वपुः॥ ७८॥**

[^240]: "अथ चन्द्रशेखरम्"

** विभूषणेति॥** विश्वं मूर्तिर्यस्येति विश्वमूर्तेरष्टमूर्तेः शिवस्य वपुः शरीरं भूषणैरुद्भासत इति भूषणोद्भासि स्यात्। पिनद्धभोग्यामुक्तभुजंगमं वा स्यात्। पिनद्धेति नाह्यतेरपिपूर्वात्कर्मणि क्तः। 'वष्टि भागुरिरल्लोपमवाप्योरुपसर्गयोः' इत्यकारलोपः। गजाजिनालम्बि स्यात्। अथवा दुकूलधारि स्यात्। कपालमस्यास्तीति कपालि ब्रह्मशिरःकपालशेखरं वा स्यात्। इन्दुशेखरं वा स्यात्। नावधार्यते न निर्धार्यते। सर्वं संभवतीत्यर्थः। एतेन 'त्वमेव तावत्' ( ५। ६७ ) इति श्लोकोक्तं प्रत्युक्तमिति ज्ञेयम्॥

 'अयुक्तरूपं किमतःपरं वद' (५ \। ६९ ) इति श्लोकोक्तं प्रत्याह—

**तदङ्गसंसर्गम[^241]वाप्य कल्पते ध्रुवं चिताभस्म रजोविशुद्धये।  
तथाहि नृत्याभिनयक्रियाच्युतं विलिप्यते[^242] मौलिभिरम्बरौकसां ७९**

[^241]: "संस्पर्शम्"

[^242]: "विलुप्यते"

** तदिति॥** तस्य शिवस्याङ्गं तस्य संसर्गमवाप्यासाद्य चिताभस्मैव रजोविशुद्धये कल्पते। अलं पर्याप्नोतीत्यर्थः। अलमर्थयोगात् 'नमःस्वस्तिस्वाहा–' इत्यादिना चतुर्थी। ध्रुवं शोधकत्वम्। प्रमाणसिद्धमित्यर्थः। प्रमाणमेवाह— तथाहि। प्रसिद्धमेवेत्यर्थः। नृत्ये ताण्डवे योऽभिनयोऽर्थव्यञ्जकचेष्टाविशेषः स एव क्रिया तथा निमित्तेन च्युतं पतितम्।चिताभस्मरज इति शेषः। अम्बरौकसां देवानां मौलिभिर्विलिप्यते ध्रियते। अशुद्धं चेत्कथमिन्द्रादिभिर्ध्रियेतेत्यर्थापत्तिरनुमानं वा प्रमाणमित्यर्थः॥

 यदुक्तम् 'दिगम्बरत्वेन निवेदितं वसु' (५। ७२), 'इयं च तेऽन्या पुरतो विडम्बना' ( ५। ७० ) इत्यादि च तत्रोत्तरमाह—

**असंपदस्तस्य वृषेण गच्छतः प्रभिन्नदिग्वारणवाहनो वृषा।  
करोति पादावुपगम्य मौलिना विनिद्रमन्दाररजोरुणाङ्गुली॥८०॥**

** असंपद इति॥** प्रभिन्नो मदस्रावी दिग्वारणो दिग्गजो वाहनं यस्य सः। ऐरावतेनोढ इत्यर्थः। वृषा देवेन्द्रोऽसंपदो दरिद्रस्य वृषेण गच्छतो वृषभारूढस्य तस्येश्वरस्य पादौ मौलिना मुकुटेनोपगम्य। प्रणम्येत्यर्थः। विनिद्राणां विकसितानां मन्दाराणां कल्पतरुकुसुमानां रजोभिः परागैररुणा अङ्गुलयो ययोस्तौ तथोक्तौ करोति। दिग्गजारोहिणामिन्द्रादीनामपि वन्द्यस्येन्दुमौलेः किं संपदा वृषारोहणे वा को दोष इत्यर्थः॥

 यदुक्तं 'अलक्ष्यजन्मता' ( ५। ७२ ) इति तत्रोत्तरमाह—

**विवक्षता दोषमपि च्युतात्मना त्वयैकमीशं प्रति साधु भाषितम्।  
यमामनन्त्यात्मभुवोऽपि कारणं कथं स लक्ष्यप्रभवो भविष्यति ८१**

** विवक्षतेति॥** च्युतात्मना नष्टस्वभावेनात एव दोषं दूषणं विवक्षता वक्तुमिच्छतापि त्वयेशं प्रत्येकम् 'अलक्ष्यजन्मता' इत्येतदेकम्। वच इत्यर्थः। साधु भाषितं सम्यगुक्तम्। कुतः। यमीश्वरमात्मभुवोऽपि ब्रह्मणोऽपि। 'ब्रह्मांत्मभूः सुरज्येष्टः' इत्यमरः। कारणमामनन्त्युदाहरन्ति। विद्वांस इति शेषः। 'पाघ्राध्मास्थाम्नादाण्-' इत्यादिना मनादेशः। स ईश्वरः कथं लक्ष्यप्रभवो लक्ष्यजन्मा भविष्यति। अनादिनिधनस्य भगवतः कारणशङ्काकलङ्कश्च नान्विष्यत इत्यर्थः॥

**अलं विवादेन यथा श्रुत[^243]स्त्वया तथाविधस्तावदशेषमस्तु सः।  
ममात्र भावैकरसं मनः स्थितं न कामवृत्तिर्वचनीयमीक्षते॥ ८२॥**

[^243]: "श्रुतम्"

** अलमिति॥** अथवा विवादेन कलहेनालम्। त्वया यथा येन प्रकारेण स ईश्वरः श्रुतोऽशेषं कार्त्स्न्येन तथाविधस्तावत्प्रकार एवास्तु। मम मनस्त्वत्रेश्वरे भावः शृङ्गार एकोऽद्वितीयो रस आस्वाद्यो यस्य तत्तथा स्थितम्। तथाहि। कामवृत्तिः स्वेच्छाव्यवहारी वचनीयमस्थानसङ्गापवादं नेक्षते न विचारयति। न हि स्वेच्छासंचारिणो लोकापवादाद्बिभ्यन्तीति भावः॥

**निवार्यतामालि किमप्ययं वटुः पुनर्विवक्षुः स्फुरितोत्तराधरः।  
न केवलं यो महतोऽपभाषते[^244] शृणोति तस्मादपि यः स पापभाक् ८३**

[^244]: "महतां विभाषते"

** निवार्यतामिति॥** हे आलि सखि। 'आलिः सखी वयस्याच' इत्यमरः। स्फुरितोत्तराधरः स्फुरणभूयिष्ठोष्ठोऽयं बटुर्माणवकः पुनः किमपि विवक्षुर्वक्तुमिच्छुः। ब्रुवः सन्नन्तादुप्रत्ययः। निवार्यताम्। तर्हि वक्तुमेव कथं न ददासीत्याह— तथाहि। यो महतः पूज्यानपभाषतेऽपवदति न केवलं स पापभाग्भवति। किंतु तस्मादपभाषमाणात्पुरुषाद्यः शृणोति सोऽपि पापभाक्। भवतीति शेषः। अत्र स्मृतिः — 'गुरोः प्राप्तः परीवादो न श्रोतव्यः कथंचन। कर्णौ तत्र पिधातव्यौगन्तव्यं वा ततोऽन्यतः॥' इति॥

 संप्रति गन्तव्यपक्षमाश्रयते—

इतो गमिष्याम्यथवेति वादिनी चचाल बाला स्तन[^245]भिन्नवल्कला।  
स्वरूपमास्थाय च तां कृतस्मितः समाललम्बे वृषराजकेतनः॥ ८४॥

[^245]: "रय"

** इत इति॥** अथवेतोऽन्यत्रगमिष्यामीति वादिनी वदन्ती स्तनाभ्यां भिन्नवल्कला रयवशात्कुचस्नस्तचीरा बाला पार्वती चचाल। वृषराजकेतनो वृषभध्वजश्च स्वरूपमास्थाय निजरूपमाश्रित्य कृतस्मितः सन् तां पार्वतीं समाललम्बे जग्राह॥

तं वीक्ष्य वेपथुमती सरसाङ्गयष्टिर्निक्षेपेणाय[^246] पदमुद्धृतमुद्वहन्ती।  
मार्गाचलव्यतिकराकुलितेव सिन्धुः शैलाधिराजतनया न ययौ न तस्थौ॥ ८५॥

[^246]: "निक्षेप एव"

** तमिति॥** तं देवं वीक्ष्य वेपथुमती कम्पवती सरसाङ्गयष्टिः स्विन्नगात्री। महादेवदर्शनेन देव्याः सात्विकभावोदय उक्तः। निक्षेपणायान्यत्र विन्यासायोद्धृतमुत्क्षिप्तंपदमङ्घ्रिमुद्वहन्ती शैलाधिराजतनया पार्वती मार्गेऽचलस्तस्य व्यतिकरेण समाहत्या। अवरोधनेनेति यावत्। आकुलिता संभ्रमिता सिन्धुर्नदीव। 'देशे नदविशेषेऽब्धौ सिन्धुर्ना सरिति स्त्रियाम्' इत्यमरः। न ययौ न तस्थौ लज्जयेति भावः। वसन्ततिलकावृत्तमेतत्॥

अद्यप्रभृत्यवनताङ्गि तवास्मि दासः क्रीतस्तपोभिरिति वादिनि चन्द्रमौलौ।  
अह्नाय सा नियमजं क्लममुत्ससर्ज क्लेशः फलेन हि पुनर्नवतां विधत्ते॥ ८६॥

** अद्येति॥** चन्द्रमौलौ शिवे। हे अवनताङ्गि पार्वति, अद्यप्रभृति। अस्माद्दिनादारभ्येत्यर्थः। प्रभृतियोगादद्येति सप्तम्यर्थवाचिना पञ्चम्यर्थो लक्ष्यते। तव तपोभिः क्रीतः। 'दासृदाने'। दासत आत्मानं ददातीति दासोऽस्मीति वादिनि वदति सति। सा देव्यह्नाय सपदि। 'स्राग्झटित्यञ्जसाह्नाय द्राङ्मङ्क्षुसपदि द्रुतम्' इत्यमरः। नियमजं तपोजन्यं क्लमं क्लेशमुत्ससर्ज। फलप्राप्त्याक्लेशं विसस्मारेत्यर्थः। तथाहि। क्लेशः फलेन फलसिद्ध्या पुनर्नवतां विधत्ते पूर्ववदेवाक्लिष्टतामापादयतीत्यर्थः। सफलः क्लेशो न क्लेश इति भावः॥

 इति श्रीमन्महामहोपाध्यायकोलाचलमल्लिनाथसूरिविरचितया संजीविनीसमाख्यया व्याख्यया समेतः श्रीकालिदासकृतौ कुमारसंभवे महाकाव्ये तपःफलोदयो नाम पञ्चमः सर्गः  
\_\_\_\_\_\_\_\_\_\_\_\_\_

**षष्ठः सर्गः।**

**अथ विश्वात्मने गौरी संदिदेश मिथः सखीम्।  
दाता मे भूभृतां नाथः प्रमाणीक्रियतामिति॥१॥**

** अथेति॥** अथ देवदेवानुग्रहानन्तरं गौरी पार्वती विश्वात्मा स्वरूपं यस्येति। विश्वस्यात्मेति वा। विश्वात्मने शिवाय मिथो रहसि। 'मिथोऽन्योन्यं रहस्यपि' इत्यमरः। सखीं संदिदेशातिससर्ज। क्रियामात्रयोगेऽपि संप्रदानत्वाच्चतुर्थी। किमिति। भूभृतां नाथो हिमवान्मे मम दाता सः प्रमाणीक्रियतामिति। दातृत्वेन प्रमाणीक्रियतामित्यर्थः। प्रार्थनायां लोट्। पित्रा दीयमानायाः परिग्रहो मम महाननुग्रह इति भावः॥

**तया व्याहृतसंदेशा सा बभौ निभृता प्रिये।  
चूतयष्टिरिवाभ्याशे मधौ परभृतोन्मुखी॥२॥**

** तयेति॥** तया सख्या। सखीमुखेनेत्यर्थः। व्याहृतसंदेशोक्तवाचिका प्रिये हरविषये निभृता निश्चला। परमासक्तेत्यर्थः। सा गौरी। मधौ वसन्ते निभृता स्थिरा परभृतया कोकिलयोन्मुखी मुखरा परभृतोन्मुखी। मुखशब्देनाभिभाषणव्यापारो लक्ष्यते। तथा च परभृतामुखेन व्याहरन्तीत्यर्थः। परभृतेति क्रियाशब्दविवक्षायाम् 'जातेरस्त्री-' इति ङीष्प्रत्ययो न भवति। तयेत्युपमेयस्य व्यस्तत्वादुपमानवाचि परभृताशब्दस्य समासः सोढव्यः। अथवा भृद्भरणम्। संपदादित्वात्क्विप्। परैर्भृद्यस्यास्तया परभृतेति व्यासेन व्याख्येयम्। पदमञ्जरीकारस्तु परैर्भ्रियत इति कर्मणि क्विपमाह। चूतयष्टिश्चूतशाखेवाभ्याशेऽन्तिके बभौ। 'सदेशाभ्याशसविधसमर्यादसवेशवत्। उपकण्ठान्तिकाभ्यर्णाभ्यग्रा अप्यभितोऽव्ययम्॥' इत्यमरः॥

**स तथेति प्रतिज्ञाय विसृज्य कथमप्युमाम्।  
ऋषीञ्ज्योतिर्मयान्सप्त सस्मार स्मरशासनः॥३॥**

** स इति॥** स प्रकृतः। शास्तीति शासनः। बहुलग्रहणात्कर्तरि ल्युट्। स्मरस्य शासन ईश्वरस्तथेति प्रतिज्ञाय। तथा करिष्यामीत्युक्त्वेत्यर्थः। उमां कथमपि कृच्छ्रेण विसृज्य। तत्र गाढानुरागत्वादिति भावः। ज्योतिर्मयांस्तेजोरूपान्सप्तर्षीनङ्गिरःप्रभृतीन्सस्मार स्मृतवान्॥

**ते प्रभामण्डलैर्व्योम द्योतयन्तस्तपोधनाः।  
सारुन्धतीकाः सपदि प्रादुरासन्पुरः प्रभोः॥४॥**

** त इति॥** ते तप एव धनं येषां ते तपोधनाः सप्तर्षयः प्रभामण्डलैस्तेजःपुञ्जैर्व्योमाकाशं द्योतयन्तः प्रकाशयन्तः। अरुन्धत्या सह वर्तन्त इति सारुन्धतीकाः सन्तः। 'नद्यृतश्च' इति कप्। सपदि प्रभोरीश्वरस्य पुरः पुरोभागे प्रादुरासन्प्रत्यक्षा बभूवुः॥

 इतः परं षड्भिः श्लोकैस्तानेव मुनीन्वर्णयति—

**आप्लुतास्तीरमन्दारकुसुमो[^247]त्किरवीचिषु।  
व्योमगङ्गाप्रवाहेषु[^248] दिङ्नागमदगन्धिषु॥ ५॥**

[^247]: "कुसुमोत्कर"

[^248]: "आकाशगङ्गास्रोतस्सु"

 **आप्लुता इति॥** उत्किरन्ति विक्षिपन्तीत्युत्किराः। 'इगुपध–' इत्यादिना कप्रत्ययः। तीरे ये मन्दाराः कल्पवृक्षास्तेषां कुसुमानामुल्किरा वीचयस्तरंगा येषां तेषु दिङ्नागानां दिग्गजानां मदगन्धो येष्विति तथोक्तेषु व्योमगङ्गाप्रवाहेष्वाकाशगङ्गास्रोतः स्वाप्लुताः स्नाताः॥

**मुक्तायज्ञोपवीतानि बिभ्रतो हैम[^249]वल्कलाः।  
रत्नाक्षसूत्राः प्रव्रज्यां कल्पवृक्षा इवाश्रिताः॥ ६॥**

[^249]: "हेम"

 **मुक्तेति॥** मुक्तानां मौक्तिकानां यज्ञोपवीतानि। मुक्तामयानीत्यर्थः। बिभ्रतो दधानाः। हेममयानि वल्कलानि येषां ते हैमवल्कलाः। रत्नमयान्यक्षसूत्राणि येषां ते रत्नाक्षसूत्राः। प्रव्रज्यां प्रव्रजनम्। 'व्रजयजोर्भावे क्यप्' इति क्यप्।आश्रिताः कल्पवृक्षा इव स्थिताः। अत्र चतुर्थाश्रमवाचिना प्रव्रज्याशब्देन वानप्रस्थाश्रमो लक्ष्यते। 'जहुः परिग्रहव्रीडां प्राजापत्यास्तपस्विनः' (६।३४) इति सपत्नीकत्वाभिधानात्। 'सुतविन्यस्तपत्नीकस्तया वानुगतोऽपि सन्' इति वानप्रस्थस्योभयथा स्मरणात्॥

**अधःप्रस्थापिताश्वेन समावर्जितकेतुना।  
सहस्ररश्मिना साक्षा[^250]त्सप्रणाममुदीक्षिताः॥ ७॥**

[^250]: "शश्वत्"

 **अध इति॥** अधःप्रस्थापिताश्वेन। सूर्यमण्डलोपरिवर्तित्वात्सप्तर्षिमण्डलस्येति भावः। समावर्जितकेतुना तन्मण्डलाघातशङ्कया नामितध्वजेन सहस्ररश्मिना सूर्येण साक्षात्स्वयमेव सप्रणाममुदीक्षिताः। गमनाभ्यनुज्ञादानपर्यन्तमित्यर्थः। भगवतः सूर्यस्याप्युपास्या इति भावः॥

**आसक्तबाहुलतया सार्धमुद्धृतया[^251] भुवा।  
महावराहदंष्ट्रायां विश्रान्ताः प्रलयापदि॥ ८॥**

[^251]: "उद्धतया"

 **आसक्तेति॥** पुनः किंविधाः। प्रलयापदि कल्पान्तसंकट आसक्तबाहुलतया। दंष्ट्रायामिति शेषः। उद्धृतया। दंष्ट्रयेति शेषः। भुवा सार्धं धरण्या सह महावराहदंष्ट्रायां विश्रान्ताः। महाप्रलयेऽप्यविनाशिन इत्यर्थः॥

**सर्गशेषप्रणयनाद्विश्वयोनेरनन्तरम्।  
पुरातनाः पुराविद्भिर्धातार इति कीर्तिताः॥ ९॥**

** सर्गेति॥** विश्वयोनेर्ब्रह्मणोऽनन्तरं सर्गशेषस्य प्रणयनात्। ब्रह्मसृष्टावशिष्टसृष्टेः करणाद्धेतोरित्यर्थः। पुराविद्भिः पुराणवेदिभिर्व्यासादिभिः पुरातना धातार इति कीर्तिताः। विश्वयोनेरिति संबन्धमात्रे षष्ठी। तस्यानन्तरमिति भाष्ये दर्शनात्। अपादानत्वविवक्षायां तु पञ्चमी। अयमदःशब्दो यथाशब्दावृत्तादनन्तरस्येति शाबरभाष्ये दर्शनात्। तथा 'अथातो धर्मजिज्ञासा वेदाध्यायादनन्तरम्' इत्याचार्याः। कविश्व 'पुराणपत्रापगमादनन्तरम्' इति। एवमन्यत्रापि द्रष्टव्यम्॥

**प्राक्तनानां विशुद्धानां परिपाकमुपेयुषाम्।  
तपसामुपभुञ्जानाः फलान्यपि तपस्विनः॥ १०॥**

** प्राक्तनानामिति॥** प्राक्तनानां जन्मान्तरभवानां विशुद्धानां निर्मलानां परिपाकं फलदानोन्मुखत्वमुपेयुषां गतानां तपसां फलान्युपभुञ्जाना अपि तपस्विनस्तपोनिष्ठाः। प्रारब्धभोगिनो निस्पृहाश्चेति भावः। कुलकम्॥

**तेषां मध्यगता साध्वी पत्युः पादार्पितेक्षणा।  
साक्षादिव तपःसिद्धिर्बभासे बह्वरुन्धती॥ ११॥**

** तेषामिति॥** तेषामृषीणां मध्यगता साध्वी पतिव्रता। अतएव पत्युर्वसिष्ठस्य पादयोरर्पितेक्षणा निविष्टदृष्टिररुन्धती साक्षात्प्रत्यक्षा तपःसिद्धिरिव तेषामेवेति शेषः। तेषां मध्यगतेति लिङ्गवचनादिसाम्यादियमुपमा। बहु भूयिष्ठं बभासे भाति स्म॥

**तामगौरवभेदेन मुनींश्चापश्यदीश्वरः।  
स्त्रीपुमानित्यनास्थैषा वृत्तं हि महितं सताम्॥ १२॥**

** तामिति॥** ईश्वरो भगवांस्तामरुन्धतीं मुनींश्चागौरवभेदेन समानप्रतिपत्यापश्यद्दृष्टवान्। न चायमविवेक इत्याह—हि यस्मात्स्त्री पुमांश्चेत्येषानास्था स्त्रीपुंसभेदो न विवक्षितः। किंतु सतां साधूनां वृत्तं चरित्रमेव महितं पूज्यम्। 'गुणाः पूजास्थानं गुणिषु न च लिङ्गं न च वयः' इति भावः॥

**तद्दर्शनादभूच्छंभोर्भूया[^252]न्दारार्थमादरः।  
क्रियाणां खलु धर्म्याणां सत्पत्न्योमूलकारणम्[^197]॥ १३॥**

[^252]: "भूयः"

** तदिति॥** तद्दर्शनादरुन्धतीदर्शनाच्छंभोर्दारार्थं परिग्रहार्थमादरो भूयान्बहुतरोऽभूत्। ननु दाराः कुत्रोपयुज्यन्त इत्यत्राह—धर्म्याणां धर्मादनपेतानाम्। 'धर्मपथ्यर्थन्यायादनपेते' इति यत्प्रत्ययः। क्रियमाणानामिज्यादीनां सत्यः पतिव्रताः पत्न्यःसत्पत्न्यः। 'पत्युर्नो यज्ञसंयोगे' इति ङीप् नकारश्च। मूलकारणं खलु॥

**धर्मेणापि पदं शर्वे कारिते पार्वतीं प्रति।  
पूर्वापराधभीतस्य कामस्योच्छ्वसितं मनः॥ १४॥**

** धर्मेणेति॥** धर्मेण द्वारसंजिघृक्षालक्षणेनापि कर्त्रा। शर्व ईश्वरे पार्वतीं प्रति पदं कारिते सति। 'हृक्रोरन्यतरस्याम्' इति शर्वस्याणिकर्तुः कर्मत्वम्। पूर्वापराधभीतस्य कामस्य मन उच्छ्वसितम्। पुनरुज्जीवनावकाशो भवतीति सप्रत्याशमभूदित्यर्थः॥

**अथ[^254] ते मुनयः सर्वे मानयित्वा[^255] जगद्गुरुम्।  
इदमूचुरनूचानाः प्रीतिकण्टकितत्वचः॥ १५॥**

[^254]: "प्रथमे"

[^255]: "प्रणिपत्य"

** अथेति॥** अथानूचानाः साङ्गवेदप्रवक्तारः। 'अनूचानः प्रवचने साङ्गेऽधीती गुरोस्तु यः' इत्यमरः। 'उपेयिवाननाश्वाननूचानश्च' इति निपातः। प्रीत्या कण्टकिताः पुलकितास्त्वचो येषां ते तथोक्ताः। ते सर्वे मुनयो जगद्गुरुं हरं मानयित्वा पूजयित्वेदं वक्ष्यमाणमूचुः॥

**यद्ब्रह्म सम्यगाम्नातं यदग्नौ विधिना हुतम्।  
यच्च तप्तं तपस्तस्य विपक्वंफलमद्य नः॥ १६॥**

** यदिति॥** ब्रह्म वेदः \। 'वेदस्तत्त्वं तपो ब्रह्म' इत्यमरः। सम्यङ्नियमपूर्वकमाम्नातमधीतमिति यत्। अग्नौ विधिना हुतमिति यत्। तपश्चान्द्रायणादिकं तप्तमिति च यत्तस्याध्ययनेज्यातपोरूपस्य आश्रमत्रयसाध्यस्य कृत्स्नस्यापि कर्मण इत्यर्थः। समुदायाभिप्रायकमेकवचनमन्यथावृत्त्यान्वयप्रसङ्गात्। न च नपुंसकैकवद्भावः, अनपुंसकेति नियमात्। फलं कार्यमद्य नोऽस्माकं विपक्वम्। सुनिष्पन्नमित्यर्थः। कर्मणि क्तः। 'पचो वः' इति निष्ठातस्य वत्वम्॥  
 तदेव फलमाह—

**यदध्यक्षेण जगतां वयमारोपितास्त्वया।  
मनोरथस्या[^256]विषयं मनोविषयमात्मनः॥ १७॥**

[^256]: "अप्यपथम्"

** यदिति॥** यद्यस्मात्कारणाज्जगतामध्यक्षेणाधिपेन त्वया वयं मनोरथस्याभिलाषस्थाविषयमगोचरमात्मनः स्वस्य मनोविषयं मनोदेशमारोपिताः प्रापिताः। तस्माद्विपक्वंफलमिति पूर्वेण संबन्धः। सकलजगदन्वेष्टव्यस्य भगवतोऽपि वयमन्वेष्या भवाम इति परमोत्कृष्टा वयमिति भावः॥  
 तदेवोपपादयति—

**यस्य चेतसि वर्तेथाः स तावत्कृतिनां वरः।  
किं पुनर्ब्रह्मयोने[^257]र्यस्तव चेतसि वर्तते॥ १८॥**

[^257]: "विश्वयोनेः"

** यस्येति॥** यस्य जनस्य चेतसि वर्तेथाः। येन स्मर्यस इत्यर्थः। स तावत्स एव कृतिनां कृतकृत्यानां वरः श्रेष्ठः। ब्रह्मणो वेदस्य वेधसो वा योनेः कारणस्य। यद्वा वेदप्रमाणकस्य तव चेतसि यो वर्तते। त्वया स्मर्यत इत्यर्थः। किं पुनः। स कृतिनां वर इति किमु वक्तव्यमित्यर्थः॥

**सत्यमर्काच्च सोमाच्च परमध्यास्महे पदम्।  
अद्य तूच्चैस्तरं ताभ्यां[^258] स्मरणानुग्रहात्तव॥ १९॥**

[^258]: "तस्मात्"

** सत्यमिति॥** अर्कात्सूर्याच्च सोमाच्चन्द्राच्च परमुच्चैः पदं स्थानमध्यास्महे तिष्ठामः। वयमिति शेषः। सत्यम्। 'अधिशीङ्स्थासां कर्म' इति कर्मत्वम्। अद्य तु तव कर्तुः। स्मरणमेवानुग्रहः प्रसादस्तस्माद्धेतोः। ताभ्यामर्केन्दुभ्यामुच्चैस्तरमत्युच्चं पदम्। अध्यास्महे इति संबन्धः। उच्चैस्तरमिति द्रव्यप्रकर्षत्वान्नामुप्रत्ययः॥

**त्वत्संभावितमात्मानं बहु मन्यामहे वयम्।  
प्रायः प्रत्ययमाधत्ते स्वगुणेषूत्तमादरः॥ २०॥**

** त्वदिति॥** वयं त्वया संभावितं सत्कृतं त्वत्संभावितमात्मानमात्मस्वरूपं बह्वधिकं यथा तथा मन्यामहे। तथाहि। उत्तमादरः सत्पुरुषकर्तृकः सत्कारः स्वगुणेषु विषये प्रायेण भूम्ना प्रत्ययं विश्वासमाधत्ते जनयति। सर्वस्यापि महाजनपरिग्रह एव पूज्यताहेतुरित्यर्थः॥

**या नः प्रीतिर्विरूपाक्ष त्वदनुध्यानसंभवा।  
सा किमावेद्यते[^259] तुभ्यमन्तरात्मासि देहिनाम्॥ २१॥**

[^259]: "आख्यायते"

** येति॥** हे विरूपाक्ष, त्वदनुध्यानसंभवा त्वत्कर्तृकस्मरणजन्या नोऽस्माकं या प्रीतिः सा प्रीतिस्तुभ्यं किमावेद्यते किमर्थं निवेद्यते। तथाहि। देहिनां प्राणिनामन्तरात्मान्तर्याम्यसि। सर्वसाक्षिणा त्वयास्मत्प्रीतिरनावेदितापि ज्ञायत एव यतस्ततो न बुद्धबोधनं संभवतीति भावः॥

**साक्षादृष्टोऽसि नपुनर्विद्म[^260]स्त्वां वयमञ्जसा।  
प्रसीद कथयात्मानं न धियां पथि वर्तसे॥ २२॥**

[^260]: "नो विद्मः पुनः"

** साक्षादिति॥** हे देव, साक्षात्प्रत्यक्षेण दृष्टोऽसि। अञ्जसा पुनस्तत्त्वतस्तु त्वां वयं न विद्मः। दृश्यमानस्य रूपस्यातात्विकत्वादिति भावः। अतः प्रसीदानुगृहाण। आत्मानं निजस्वरूपं कथय। न चाकथितं तत्सुबोधमित्याह— धियां बुद्धीनां पथि न वर्तसे। अतस्त्वयैव त्वद्रूपं कथनीयमित्यर्थः॥

 तात्त्विकं रूपं तावदास्तां न दृश्यमानमपि रूपं तत्त्वतो रूपयितुं शक्यमित्याह—

किं येन सृजसि व्यक्तमुत येन विभर्षितत्।  
अथ विश्वस्य[^261] संहर्ता भागः कतम एष ते॥ २३॥

[^261]: "यस्तस्य"

** किमिति॥** हे देव, एष दृश्यमानस्ते भागो मूर्तिः किं येन भागेन व्यक्तं प्रपञ्चं सृजसि सः। यत्तदोर्नित्यसंबन्धात्सर्वत्र तच्छब्दोऽध्याहार्यः। उत येन भागेन तद्व्यक्तं विभर्षि पालयसि स वा। अथ यो भागस्तस्य विश्वस्य संहर्ता स वा। किमादयः संदेहे। कतमः। ब्रह्मविष्णुमहेश्वरेष्वयं कतमो भागस्तदुच्यतामित्यर्थः॥

 ननु हर इत्येवं निश्चयात्कथमयं संशयस्तत्राह—

**अथवा सुमहत्येषा प्रार्थना देव तिष्ठतु।  
चिन्तितोपस्थितांस्तावच्छाधि नः करवाम किम्॥ २४॥**

 **अथवेति॥** अथवा हे देव, सुमहती। गुह्यतमत्वादतिदुर्लभेत्यर्थः। एषा प्रार्थना निजरूपनिरूपणप्रार्थना तिष्ठतु। किंतु चिन्तितेन चिन्तिता एवोपस्थिताश्चिन्तितोपस्थितास्तान्नोऽस्मांस्तावच्छाध्याज्ञापय किं करवाम। प्रार्थनायां लोट्। अलमप्रस्तुतेन, प्रस्तुते तावन्नियुङ्क्ष्वेत्यर्थः॥

**अथ मौलिगतस्येन्दोर्विशदैर्दशनांशुभिः।  
उपचिन्वन्प्रभां तन्वीं प्रत्याह परमेश्वरः॥ २५॥**

 **अथेति॥** अथ परमेश्वरो मौलिगतस्येन्दोस्तन्वीमल्पाम्। कलामात्रत्वादिति भावः। प्रभां कान्तिंविशदैः शुभ्रैर्दशनांशुभिरुपचिन्वन्वर्धयन्प्रत्याह। प्रत्युवाचेत्यर्थः॥

**विदितं वो यथा स्वार्था न मे काश्चित्प्रवृत्तयः।  
ननु मूर्तिभिरष्टाभिरित्थंभूतोऽस्मि सूचितः॥ २६॥**

**विदितमिति॥** हे मुनयः, काश्चिदपि मे प्रवृत्तयो व्यापाराः स्वार्था न भवन्ति यथा तथा वो युष्माकं विदितम्। वाक्यार्थः कर्म। बुद्ध्यर्थत्वाद्वर्तमाने क्तः तद्योगात्षष्ठी।प्रवृत्तिपारार्थ्ये प्रमाणमाह— अष्टाभिर्मूर्तिभिरित्थंभूतं इमं प्रकारं परार्थप्रवृत्तिरूपं प्राप्तः। 'भू प्राप्तौ' इति धातोः कर्तरि क्तः। सूचितो ज्ञापितोऽस्मि। मत्स्वमूर्तिचेष्टया स्वपारार्थ्यमनुमेयमित्यर्थः॥

**सोऽहं तृष्णातुरैर्वृष्टिं विद्युत्वानिव चातकैः।  
अरिविप्रकृतैर्देवैः प्रसूतिं प्रति याचितः॥ २७॥**

 **सोऽहमिति॥** स परार्थवृत्तिरहं तृष्णातुरैश्चातकैर्वृष्टिं विद्युत्वान्मेघ इवारिविप्रकृतैः शत्रुपीडितैर्देवैः प्रसूतिं पुत्रोत्पादनं प्रति याचितः। याचतेर्दुहादित्वादप्रधाने कर्मणि क्तः॥

अत आहर्तुमिच्छामि पार्वतीमात्मजन्मने।  
उत्पत्तये हविर्भोक्तुर्यजमान इवारणिम्॥ २८॥

 **अत इति॥** अतः सुरप्रार्थितत्वाद्धेतोरात्मने पुत्राय। पुत्रमुत्पादयितुमित्यर्थः। 'क्रियार्थोपपदस्य–' इत्यादिना चतुर्थी। पार्वतीं यजमानो यष्टा। 'पूङ्यजोः शानन्' इति शानन्प्रत्ययः। हविर्भोक्तुरग्नेरुत्पत्तयेऽरणिमग्निमन्थनदारुविशेषमिव। 'निर्मन्थ्यदारुणि त्वरणिर्द्वयोः' इत्यमरः। आहर्तुं संग्रहीतुमिच्छामि॥

**तामस्मदर्थे युष्माभिर्याचितव्यो हिमालयः[^262]।  
विक्रियायै न कल्पन्ते संबन्धाः सदनुष्ठिताः॥ २९॥**

[^262]: "हिमाचलः"

 **तामिति॥** अस्मदर्थेऽस्मत्प्रयोजने निमित्ते सति युष्माभिस्तां पार्वतीं हिमालयो हिमवान्याचितव्यः। याचेर्दुहादित्वादप्रधाने कर्मणि तव्यप्रत्ययः। आवश्यकं चैतदित्याह— सद्भिः सत्पुरुषैरनुष्ठिताः संघटिताः संबन्धा यौनादयो विक्रियायै वैकल्योत्पादनाय न कल्पन्ते न पर्याप्नुवन्ति। न समर्था इत्यर्थः। अलमर्थयोगाच्चतुर्थी॥

 न चाहं लौल्यात्स्त्रियमिच्छामि किंतु देवोपकाराय। यद्येवं निखिलदेवेषु विद्यमानेषु हिमगिरेः शिलाभूतस्य कन्यापरिणयेच्छा कथमित्युक्ते स एव मे श्लाघ्यसंबन्धोऽत्रभवान्हिमवानित्याह—

**उन्नतेन स्थितिमता धुरमुद्वहता भुवः।  
तेन योजितसंबन्धं वित्त मामप्यवञ्चितम्॥ ३०॥**

 **उन्नतेनेति॥** उन्नतेन प्रांशुना प्रसिद्धेन च स्थितिमता प्रतिष्ठावता भुवो धुरं भारमुद्वहता। निर्वाहकेणेत्यर्थः। तेन हिमवता योजितः संघटितः संबन्धो यौनसंबन्धो यस्य तं मामप्यवञ्चितमव्यामोहितं वित्त जानीत \। 'विद ज्ञाने' इति धातोर्लोट्॥

 तर्हि स किं वाच्य इत्याशङ्कयाह—

**एवं वाच्यः स कन्यार्थमिति वो नोपदिश्यते।  
भवत्प्रणीतमाचारमामनन्ति हि साधवः॥ ३१॥**

 **एवमिति॥** कन्यार्थे कन्याप्रदानाय स हिमवानेवं वाच्य इति वो युष्मभ्यं नोपदिश्यते। कुतः। हि यस्मात्साधवो विद्वांसो भवद्भिः प्रणीतं स्मृतिरूपेण निबद्धमाचारमामनन्त्युपदिशन्ति। न हि स्वयमुपदेष्टारः परोपदेशमपेक्षन्त इत्यर्थः॥

**आर्याप्यरुन्धती तत्र व्यापारं कर्तुमर्हति।  
प्रायेणैवंविधे कार्ये पुरंध्रीणां प्रगल्भता॥ ३२॥**

 **आर्येति॥** आर्या पूज्यारुन्धत्यपि तत्र विवाहकृत्ये व्यापारं साहाय्यं कर्तुमर्हति। तथाहि। प्रायेण प्राचुर्येणैवंविधे कार्ये विवाहादिकार्ये। दुर्घट इत्यर्थः। पुरंध्रीणां कुटुम्बिनीनाम्। 'स्यात्तु कुटुम्बिनी। पुरंध्री' इत्यमरः। प्रगल्भता चातुर्यम्। स्त्रीप्रधानेषु कृत्येषु स्त्रीणामेव घटनापाटवमिति भावः॥

**तत्प्रयातौषधिप्रस्थं सिद्धये हिमवत्पुरम्।  
महाकोशीप्रपातेऽस्मिन्संगमः पुनरेव नः॥ ३३॥**

**तदिति॥** तत्तस्मात्कारणादोषधिप्रस्थं नाम हिमवत्पुरं हिमवन्नगरं सिद्धये कार्यसिद्ध्यर्थं प्रयात गच्छत। अस्मिन्पुरोवर्तिनि। महाकोशी नाम तत्रत्या काचिन्नदी तस्याः प्रपाते भृगावेव। सा नदी यत्र पतति तस्मिन्नित्यर्थः। 'प्रपातस्त्वतटो भृगुः' इत्यमरः। नोऽस्माकं पुनः संगमः। अस्त्विति शेषः। भवत्समागमं प्रतिपालयन्नहमिहैव निवत्स्यामीत्यर्थः॥

**तस्मिन्संयमिनामाद्ये जाते परिणयोन्मुखे[^263]।  
जहुः परिग्रहव्रीडां प्राजापत्यास्तपस्विनः[^264]॥ ३४॥**

[^263]: "उत्सुके"

[^264]: "तपोधनाः"

**तस्मिन्निति॥** संयमिनां योगिनामाद्ये तस्मिन्नीश्वरे परिणयोन्मुखे विवाहोत्सुके जाते सति प्रजापतेरिमे प्राजापत्याः। ब्रह्मपुत्रा इत्यर्थः। तपस्विनो मुनयः परिग्रहैः पत्नीभिर्व्रीडाम्। गार्हस्थ्यनिमित्तामित्यर्थः। 'पत्नीपरिजनादानमूलशापाः परिग्रहाः' इत्यमरः। जहुस्तत्यजुः। जहातेर्लिटि रूपम्। न हि समानगुणदोषेषु व्रीडागमोऽस्तीति भावः॥

**ततः परममि[^265]त्युक्त्वा प्रतस्थे मुनिमण्डलम्।  
भगवानपि संप्राप्तः प्रथमोद्दिष्टमास्पदम्[^266]॥ ३५॥**

[^265]: "प्रमाणम्"

[^266]: "आश्रमम्"

**तत इति॥** ततोऽनन्तरं मुनिमण्डलं मुनिसमूहः परममित्युक्त्वा ओमित्युक्त्वा। अनुमन्येत्यर्थः। अव्ययमेतत्। 'ओमेवं परमं मतम्' इत्यमरः। प्रतस्थे। भगवानीश्वरोऽपि प्रथमोद्दिष्टं पूर्वसंकेतितमास्पदं स्थानं महाकोशीप्रपातं संप्राप्तः॥

**ते[^267]चाकाशमसिश्याममुत्पत्य परमर्षयः।  
आसेदुरोषधिप्रस्थं मनसा समरंहसः॥ ३६॥**

[^267]: "अथ"

 **त इति॥** मनसा समरंहसो मनस्तुल्यवेगास्ते परमर्षयश्च। पूर्वश्लोकोक्तेश्वरसमुच्चयार्थश्चकारः। असिवच्छ्यामं नीलमाकाशं खं प्रत्युत्पत्यौषधिप्रस्थं हिमवत्पुरमासेदुः। सद्यः प्रापुरित्यर्थः॥

 इतः परं दशभिः श्लोकैरोषधिप्रस्थमेव वर्णयति—

**अलकामतिवाह्यैव[^268]वसतिं वसुसंपदाम्।  
स्वर्गाभिष्यन्दवमनं कृत्वेवोपनिवेशितम्[^269]॥ ३७॥**

[^268]: "इव"

[^269]: "विनिवेशितम्"

 **अलकामिति॥** वसुसंपदां धनसमृद्धीनां वसतिं स्थानमलकां कुबेरनगरीमतिवाह्य। परिच्छिद्येति यावत्। उपनिवेशितमिव स्थितम्। तथा स्वर्गस्याभिष्यन्दोऽतिरेकः। अतिरिक्तजन इति यावत्। तस्य वमनं निःसारणं कृत्वोपनिवेशितमिव स्थितम्। उभयत्रापि कौटिल्यः—'भूतपूर्वमभूतपूर्वं वा जनपदं परदेशापवादेन स्वदेशाभिष्यन्दवमनेन वा निवेशयेत्' इति। अलकामरावत्यतिशयितसमृद्धिकमित्यर्थः॥

**गङ्गास्रोतःपरिक्षिप्तं वप्रान्तर्ज्वलितौषधि।  
बृहन्मणिशिलासालं गुप्तावपि[^270] मनोहरम्॥ ३८॥**

[^270]: "स्वर्गादपि"

 **गङ्गेति॥** गङ्गायाः स्रोतोभिः प्रवाहैः परिक्षिप्तं परिवेष्टितम्। तैरेव सपरिखमित्यर्थः। वप्रश्चयः। प्राकारचैत्यमिति यावत्। 'स्याच्चयो वप्रमस्त्रियाम्' इत्यमरः। तस्यान्तर्मध्ये ज्वलिताः प्रकाशमाना ओषधयो यस्य तत्तथोक्तम्। ज्वलितौषधित्वाद्रात्रिषु संचारिणां दीपनिरपेक्षमित्यर्थः। बृहद्विपुलो मणिशिलानां माणिक्यानां सालः प्राकारो यस्य तत्तथोक्तम्। 'प्राकारो वरणः सालः' इत्यमरः। अतएव गुप्तावपि संवरणेऽपि मनोहरम्। अकृत्रिमदुर्गसंवरणमिति भावः॥

**जितसिंहभया नागा यत्राश्वा विलयोनयः।  
यक्षाः किंपुरुषाः पौरा योषितो वनदेवताः॥ ३९॥**

 **जितेति॥** यत्र पुरे नागा गजा जितं सिंहेभ्यो भयं यैस्ते तथोक्ताः। सिंहाधिकबला इत्यर्थः। नाथस्तु 'पदं तुषारस्रुतिधौतरक्तम्' (१।६) इत्येतद्विरोधभयात् 'वीतवीतभयाः' इति पपाठ। तथा न भेतव्यं तत्र वनगजानां सिंहहतत्वाभिधानात्। अत्र त्वोषधिप्रस्थगजानां हिमवन्महिम्नासिंहातिरेकसंभवेनाविरोधादिति। 'वीतवीतभयाः' इति पाठे वीतं विगतं वीतात्पादाङ्कुशकर्मभ्यां भयं येषां ते तथोक्ताः। स्वभावविनीता इत्यर्थः। 'पादकर्मयुतं प्रोक्तं यातमङ्कुशवारणम्। उभयं वीतमाख्यातम्' इति यादवः। अश्वा बिलयोनयो बिलसंभवाः। अन्यत्र तु न तथेति वैचित्र्यम्। उक्तं च—'अमृताद्बाष्पतो वह्नेर्वेदेभ्योऽण्डाच्च गर्भतः। साम्नो हयानामुत्पत्तिः सप्तधा परिकीर्तिता॥' इति। यक्षाः प्रसिद्धाः। किंपुरुषाः किंनराश्च पौराः पुरजनाः। वनदेवता एव योषितः। न तु मानुष्य इत्यर्थः॥

**शिखरासक्तमेघानां व्यज्यन्ते यत्र वेश्मनाम्।  
अनुगर्जित[^271]संदिग्धाः करणैर्मुरजस्वनाः॥ ४०॥**

[^271]: "मन्द्रगर्जित"

 **शिखरेति॥** यत्र पुरे शिखरेष्वासक्ता मेघा येषां तेषां वेश्मनां संबन्धिनः। अनुगर्जितानि प्रतिगर्जितानि तैः संदिग्धा मुरजस्वनाः करणैस्तालव्यवस्थापकैस्ताडनविशेषैः। तदुक्तं राजकंदर्पेण—'नृत्यवादित्रगीतानां प्रयोगवशभेदिनाम्। संस्थानं ताडनं रोधः करणानि प्रचक्षते॥' इति। व्यज्यन्ते स्फुटीक्रियन्ते॥

**यत्र कल्पद्रुमैरेव विलोलविटपांशुकैः।  
गृहयन्त्रपताकाश्रीरपौरादरनिर्मिता॥ ४१॥**

** यत्रेति॥** यत्र नगरे विलोलानि चञ्चलानि विटपेष्वंशुकानि येषां तैः कल्पद्रुमैरेवापौरादरेण पौरादरं विनैव निर्मिता। अयत्नसिद्धेत्यर्थः। गृहेषु यानि यन्त्राण्याधारदारूनि तेषु पताकास्तासां श्रीः संभवतीति शेषः। तत्र लम्बाम्बराः कल्पतरव एव वैजयन्तीति संभाव्यन्त इत्यर्थः॥

**यत्र स्फटिकहर्म्येषु नक्तमापानभूमिषु[^272]।  
ज्योतिषां प्रतिबिम्बानि प्राप्नुवन्त्युपहारताम्॥ ४२॥**

[^272]: "पङ्क्तिषु"

** यत्रेति॥** यत्रपुरे नक्तं रात्रौ स्फटिकहर्म्येष्वापानभूमिषु पानगोष्ठीप्रदेशेषु ज्योतिषां नक्षत्राणां प्रतिबिम्बान्युपहारतां पुष्पोपहारत्वं मौक्तिकोपहारत्वं वा प्राप्नुवन्ति॥

**यत्रौषधिप्रकाशेन नक्तं दर्शितसंचराः।  
अनभिज्ञास्तमिस्राणां दुर्दिनेष्वभिसारिकाः॥ ४३॥**

** यत्रेति॥** यत्रपुरे दुर्दिनेषु मेघाच्छन्नदिवसेषु नक्तमोषधीनां तृणज्योतिषां प्रकाशेन संचरन्त एभिरिति संचराः पन्थानः। 'गोचरसंचर–' इत्यादिना घप्रत्ययान्तो निपातः। दर्शितसंचराः प्रकाशितमार्गा अभिसारिकाः कान्तार्थिन्यः। 'कान्तार्थिनी तु या याति संकेतं साभिसारिका' इत्यमरः। तमिस्राणां तमसाम्। कृद्योगात्कर्मणि षष्ठी। अनभिज्ञाः। तमांसि नाभिजानन्तीत्यर्थः॥

**यौवनान्तं वयो यस्मिन्नान्तकः कुसुमायुधात्।  
रतिखेदसमुत्पन्ना[^273] निद्रा संज्ञाविपर्ययः॥ ४४॥**

[^273]: "समुत्थाना"

** यौवनान्तमिति॥** यस्मिन्पुरे वयो यौवनान्तं यौवनावधिकम्। सर्वेऽप्यजरा इत्यर्थः। तथा कुसुमायुधारकामात्। अन्य इति शेषः। अन्तको मृत्युर्न। अस्तीति शेषः। विरहिणां तादृग्दुःखोत्पादकत्वादन्तकत्वोपचारः। कामं विना मृत्युर्नास्तीत्यर्थः। अतएव तत्कार्यभूतमरणाभाव इत्याशयेनाह—**रतीति।** रतिखेदसमुत्पन्ना निद्रा सुप्तिरेव संज्ञाविपर्ययश्चेतनापगमः। न तु दीर्घनिद्रारूप इत्यर्थः। अत्रत्याः सर्वेऽजरामरा इति श्लोकतात्पर्यार्थः। अन्तयत्यन्तं करोतीत्यन्तकः। अन्तयतेस्तत्करोतीति ण्यन्ताद्यत्प्रत्ययः॥

**भ्रूभेदिभिः सकम्पोष्ठैर्ललिताङ्गुलितर्जनैः।  
यत्र कोपैः कृताः स्त्रीणामाप्रसादार्थिनः प्रियाः॥४५॥**

** भ्रूभेदिभिरिति॥** यत्र पुरे प्रिया युवानो भ्रूभेदिभिर्भ्रूभङ्गवद्भिः सकम्पा ओष्ठा येषु तैर्ललितान्यङ्गुलितर्जनानि येषु तैः स्त्रीणां कोपैर्मानाख्यैराप्रसादार्थिन आ प्रसादं प्रसादपर्यन्तमर्थिनो याचकाः कृताः। न तु शत्रुकोपैरिति भावः॥

**संतानकतरुच्छायासुप्तविद्याधराध्वगम्।  
यस्य चोपवनं बाह्यं गंन्धवद्गन्धमादनम्[^274]॥ ४६॥**

[^274]: "सुगन्धि गन्धमादनम्"

 **संतानकेति॥** किंचेति चार्थः। संतानकतरोश्छायासु सुप्ता विद्याधरा देवताविशेषास्त एवाध्वगा यस्मिंस्तत्तथोक्तं गन्धवद्गन्धाढ्यं गन्धमादनो नाम गिरिर्यस्य पुरस्य बहिर्भवं बाह्यमुपवनमारामः। संतानकतरुच्छायेत्यत्र पूर्वपदार्थबाहुल्यसंभवेऽपि 'शलभच्छायम्' 'इक्षुच्छायम्' इतिवत्समर्थच्छायानिष्पत्तेस्तदपेक्षाभावात् 'छाया बाहुल्ये' इति नपुंसकत्वं नास्तीत्यनुसंधेयम्। अत्र 'गन्धवद्गन्धमादनम्' इत्यागन्तुकः पाठः। प्राचीनपाठस्तु 'सुगन्धिर्गन्धमादनः' इति पुंलिङ्गान्तः। अतएव क्षीरस्वामिना 'गन्धमादनमन्ये च' इत्यत्र गन्धेन मादयतीति गन्धमादन इति व्याख्याय प्रयोगे च पुंलिङ्गता दृश्यत इत्याशयेनोक्तं 'सुगन्धिर्गन्धमादनः' इति कालिदास इति॥

**अथ[^275]तेमुनयो दिव्याः प्रेक्ष्य हैमवतं पुरम्  
स्वर्गाभिसंधिसुकृतं वञ्चनामिव मेनिरे॥ ४७॥**

[^275]: "ततस्ते"

 **अथेति॥** अथ ते दिवि भवा दिव्या मुनयो हिमवत इदं हैमवतं पुरं प्रेक्ष्य स्वर्गाभिसंधिना स्वर्गोद्देशेन यत्सुकृतं ज्योतिष्टोमाद्यनुष्ठानं तत्स्वर्गाभिसंधिसुकृतं वञ्चनां प्रतारणामिव मेनिरे। हिमवन्नगरमवेक्ष्य स्वर्गस्य पुण्यफलत्वं वदता वेदेन वयं विप्रलब्धा इत्यर्थः। स्वर्गादतिरमणीयमिति भावः॥

**ते सद्मनि गिरेर्वेगादुन्मुखद्वाःस्थवीक्षिताः।  
अवतेरुर्जटाभारैर्लिखितानलनिश्चलैः[^276]॥ ४८॥**

[^276]: "निश्चलाः"

 **त इति॥** लिखितानलनिश्चलैः। चित्रगतज्वलननिष्पन्दैरिति वेगप्रकर्षोक्तिः। जटाभारैरुपलक्षितास्ते मुनयः। द्वारि तिष्ठन्तीति द्वाःस्था द्वारपालकाः ‘प्रतिहारे द्वारपालद्वाःस्थद्वाःस्थितदर्शकाः' इत्यमरः। उन्मुखैरूर्ध्वमुखैर्द्वाःस्थैर्वीक्षिताः सन्तः। न तु विनिवारिता इत्यर्थः। गिरेर्हिमवतः सद्मनि वेगादवतेरुरवतीर्णवन्तः॥

**गगनादवतीर्णा सा यथावृद्धपुरस्सरा।  
तोयान्तर्भास्करालीव रेजे मुनिपरम्परा॥ ४९॥**

 **गगनादिति॥** गगनादवतीर्णावरूढा यथावृद्धं वृद्धानुक्रमेण स्थिताः पुरःसरा अग्रेसरा यस्यां सा तथोक्ता। अनुपसर्जनाधिकारान्न ङीप्। सा मुनिपरम्परा मुनिपङ्क्तिस्तोयान्तस्तोयाभ्यन्तरे भास्कराली प्रतिबिम्बितार्कपङ्क्तिरिव रेजे। एतेन मुनीनां तेजस्वित्वेऽपि सुखसंदर्शनं सूचयति। भास्कराणां भूयिष्ठत्वसंभावनार्थं तोयान्तरित्युक्तम्। अतएव बहुत्वसिद्धिश्च॥

**तानर्घ्यानर्घ्यमादाय दूरात्प्रत्युद्ययौ गिरिः।  
नमयन्सारगुरुभिः पादन्यासैर्वसुंधराम्॥ ५०॥**

** तानिति॥** गिरिर्हिमवानर्घ्यमर्घार्थंजलमादाय सारगुरुभिरन्तः सारदुर्भरैः पादन्यासैर्वसुंधरां नमयन्नधः प्रापयन्। अर्घमर्हन्तीत्यर्घ्यान्पूज्यान्। दण्डादित्वाद्यप्रत्ययः। तान्मुनीन्दूरात्प्रत्युद्ययौ॥

 संप्रति हिमवन्तमेव जंगमस्थावररूपद्वयसाधारणैर्विशिनष्टि—

**धातुताम्राधरः प्रांशुर्देवदारुबृहद्भुजः।  
प्रकृत्यैव शिलोरस्कः सुव्यक्तो हिमवानिति॥ ५१॥**

 **धात्विति॥** धातुवत्ताम्रोऽधरो यस्य स तथोक्तः। अन्यत्र धातुरेव ताम्रोऽधरो यस्य। प्रांशुरुन्नतः। उभयत्रापि समानम्। देवदारुवद्बृहन्तौ भुजौ यस्य स तथोक्तः। देवदारव एव बृहन्तौ भुजौ यस्येत्यन्यत्र। प्रकृत्या स्वभावेनैव शिलावदुरो यस्य स शिलोरस्कः। शिलैवेत्यन्यत्र। 'उरःप्रभृतिभ्यः कप्' इति कप्। अतो हिमवानिति सुव्यक्तः। वर्तमाने क्तः। सत्यं स एवायं हिमवानिति तद्धर्मप्रत्यभिज्ञानादवधारित इत्यर्थः॥

**विधिप्रयुक्तसत्कारैः[^277] स्वयं मार्गस्य दर्शकः[^278]।  
स तैरा[^279]क्रमयामास शुद्धान्तं शुद्धकर्मभिः॥ ५२॥**

[^277]: "सत्कारान्"

[^278]: "देशकः"

[^279]: "तान्"

 **विधीति॥** स हिमवान्विधिना शास्त्रेण प्रयुक्तसत्कारैः कृतार्चनैः शुद्धकर्मभिरदुष्टचरितैः। शुद्धान्तप्रवेशार्हैरित्यर्थः। तैर्मुनिभिः स्वयं मार्गस्य दर्शयतीति दर्शको दर्शयिता सन्। पश्यतेर्ण्यन्तादण्प्रत्ययः। शुद्धान्तमन्तःपुरमाक्रमयामास। प्रवेशयामासेत्यर्थः। अत्र क्रमेरगत्यर्थत्वात् 'गतिबुद्धि-' इत्यादिना तैरित्यस्य न कर्मत्वम्॥

**तत्र वेत्रासनासीनान्कृतासन[^280]परिग्रहः।  
इत्युवाचेश्वरान्वाचं प्राञ्जलिर्भूधरेश्वरः[^281]॥ ५३॥**

[^280]: "नीचासन"

[^281]: "पृथिवीधरः"

** तत्रेति॥** वेत्रं लताविशेषः। तत्र शुद्धान्ते वेत्रासनासीनान्वेत्रमयविष्टरोपविष्टानीश्वरान्प्रभून्मुनीन्भूधरेश्वरो हिमवान्कृतासनपरिग्रहः। उपविष्टः सन्नित्यर्थः। प्राञ्जलिः कृताञ्जलिः सन्। इत्येवं वाचमुवाच॥

**अपमेघोदयं वर्षमदृष्टकुसुमं फलम्।  
अतर्कितोपपन्नं वो दर्शनं प्रतिभाति मे॥ ५४॥**

 **अपेति॥** अतर्कितोपपन्नमविचारितमेवोपगतम्। अत्यन्तासंभावितमित्यर्थः। वो युष्माकं दर्शनमपमेघोदयं वर्षमनभ्रा वृष्टिस्तथाऽदृष्टं कुसुमं यस्य तत्तथोक्तं फलं च तन्मे प्रतिभाति। अतिदुर्लभलाभः संवृत्त इत्यर्थः। अत्र मेघोदयकुसुमरूपकारणयोरभावेऽपि वर्षफलरूपकार्ययोरुदयाभिधानाद्विभावना। मुनिदर्शनस्य विशिष्टवृत्तित्वेन च रूपणाद्रूपकालंकारश्चेत्युभयोः संसृष्टिः॥

**मूढं बुद्धमिवात्मानं हैमीभूतमिवायसम्।  
भूमेर्दिवमिवारूढं मन्ये भवदनुग्रहात्॥ ५५॥**

** मूढमिति॥** भवदनुग्रहादात्मानं मां मूढं बुद्धिं विना कृतं बुद्धमिव मूढो भूत्वा यो बुद्धवांस्तमिव। कर्तरि क्तः। आयसमयोविकारं हैमीभूतम्। आयसत्वं विहाय सौवर्णत्वं प्राप्तमिवेत्यर्थः। भूमेर्भूलोकाद्दिवं स्वर्गमारूढमिव मन्ये। ज्ञानरूपस्थानान्यद्य मे परमुत्कृष्यन्त इति भावः॥

**अद्यप्रभृति भूतानामधिगम्योऽस्मि शुद्धये।  
यदध्यासितमर्हद्भिस्तद्धि तीर्थं प्रचक्षते[^282]॥ ५६॥**

[^282]: "प्रचक्ष्यते"

** अद्येति॥** अद्यप्रभृतीत आरभ्य भूतानां प्राणिनां शुद्धयेऽधिगम्योऽस्मि। शुद्धार्थिनां तीर्थभूतोऽस्मीत्यर्थः। भवदागमनादिति शेषः। हि यस्मात्। यदर्हद्भिः सद्भिरध्यासितमधिष्ठितम्। जुष्टमिति यावत्। तत्तीर्थं प्रचक्षते। 'निपानागमयोस्तीर्थमृषिजुष्टजले गुरौ' इत्यमरः॥

**अवैमि पूतमात्मानं द्वयेनैव द्विजोत्तमाः।  
मूर्ध्नि गङ्गाप्रपातेन धौतपादाम्भसा च वः॥ ५७॥**

**अवैमीति॥** हे द्विजोत्तमाः, आत्मानं मां द्वयेनैव पूतं शुद्धमवैम्यवगच्छामि। केन। द्वयेन। मूर्ध्नि गङ्गाप्रपातेन मन्दाकिनीपातेन, वो युष्माकं धौतयोः क्षालितयोः पादयोरम्भसा च। गङ्गाजलवत्पादाम्भसः पावनत्वमित्यौपम्यं गम्यते। तच्च 'प्रस्तुताप्रस्तुतयोः' इति दीपकालंकारः। 'प्रेयः प्रियतराख्यानम्' इति लक्षणात्प्रेयोलंकार इति केचित्॥

**जङ्गमं प्रैष्यभावे[^283] वः स्थावरं चरणाङ्कितम्।  
विभक्तानुग्रहं मन्ये द्विरूपम[^284]पि मे वपुः॥ ५८॥**

[^283]: "प्रैक्ष्यभावेन"

[^284]: "विरूपम्; द्वैरूप्यम्"

** जङ्गममिति॥** हे मुनयः, द्विरूपं जंगमस्थावरात्मकत्वाद्द्विप्रकारकमपि मे वपुर्विभक्तानुग्रहं विभज्य कृतप्रसादं मन्ये। कुतः। जंगमं वपुर्वो युष्माकं प्रैष्यभावे कैंकर्ये। स्थितमिति शेषः। 'प्रादूहोढोढ्येषैष्येषु वृद्धिर्वक्तव्या' इति वृद्धिः। 'नियोज्यकिंकरप्रैष्यभुजिष्यपरिचारकाः' इत्यमरः। स्थावरं वपुश्चरणाङ्कितम्। अयमेव हि महाननुग्रहो दासजनस्य यत्कर्मसु नियोजनं मूर्धनि पादन्यासश्चेति तात्पर्यार्थः॥

**भवत्संभावनोत्थाय परितोषाय मूर्च्छते।  
अपि व्याप्त[^285]दिगन्तानि नाङ्गानि प्रभवन्ति मे॥ ५९॥**

[^285]: "अभिव्याप्त"

** भवदिति॥** व्याप्ता दिगन्ता यैस्तानि व्याप्तदिगन्तानि। महान्त्यपीत्यर्थः। मे ममाङ्गानि भवत्संभावनोत्थाय युष्मदनुग्रहजन्याय मूर्च्छते व्याप्नुवते परितोषाय न प्रभवन्ति न पर्याप्नुवन्ति। अलमर्थयोगाच्चतुर्थी। यथा महत्स्वपि मद्गात्रेषु न माति तथा मे हर्षो वर्धत इत्यर्थः॥

**न केवलं दरीसंस्थं भास्वतां दर्शनेन वः।  
अन्तर्गतमपास्तं मे रजसोऽपि परं तमः॥ ६०॥**

 **नेति॥** भास्वतां तेजस्विनां विवस्वतां च वो युष्माकं दर्शनेन केवलं दरीसंस्थं गुहागतं तमो ध्वान्तरूपमेव नापास्तम्। किंतु मेऽन्तर्गतमन्तरात्मगतं रजसो रजोगुणात्परमनन्तरं तमोऽज्ञानरूपमप्यपास्तम्। रजस्तु पादन्यासैरेवापास्तमिति भावः। प्रसिद्धैर्भास्वद्भिर्बाह्यं तमोऽपास्यते, एभिस्त्वान्तरमपीति व्यतिरेको व्यज्यते॥

**कर्तव्यं वो न पश्यामि स्याच्चेत्किं नोपपद्यते[^286]।  
मन्ये[^287] मत्पावनायैव प्रस्थानं भवतामिह[^288]॥ ६१॥**

[^286]: "उपदिश्यते"

[^287]: "शङ्के"

[^288]: "इदम्"

 **कर्तव्यमिति॥** कर्तव्यं कार्यं वो युष्माकं न पश्यामि। निःस्पृहत्वादिति भावः। अथ स्याच्चेद्विद्येत यदि किं नोपपद्यते किं नाम न संभवति। सर्वं सुलभमेवेत्यर्थः। अथवा किमत्रप्रयोजनचिन्तयेत्याह—मत्पावनाय मच्छोधनायैव भवतामिह विषये प्रस्थानम्। इमं देशमुद्दिश्येदं प्रयाणमित्यर्थः। मन्ये तर्कयामि॥

**तथापि तावत्कस्मिंश्चिदाज्ञां मेदातुमर्हथ।  
विनियोगप्रसादा हि किंकराः प्रभविष्णुषु॥ ६२॥**

** तथापीति॥** तथापि भवतां निःस्पृहत्वेऽपि कस्मिंश्चित्। कर्मणीति शेषः। आज्ञामिदं कुर्वित्यादेशं तावदिदानीं मे मह्यं दातुमर्हथ। मदनुग्रहबुद्ध्येति भावः। हि यस्मात्किंकरा भृत्याः। प्रभवन्तीति प्रभविष्णुषु प्रभुषु विषये। 'भुवश्च' इतीष्णुच्प्रत्ययः। विशेषेण नियोगो विनियोगः प्रेषणमेव प्रसादोऽनुग्रहो येषां ते तथोक्ताः। अन्यथा स्वस्वामिभावो निष्फल इति भावः॥

**एते वयममी दाराः कन्येयं कुलजीवितम्।  
ब्रूत येनात्र वः कार्यमनास्था बाह्यवस्तुषु॥ ६३॥**

 **एत इति॥** किं बहुना, एते वयममी दारा इयं कुलस्य जीवितं प्राणभृतां परमप्रेमास्पदमित्यर्थः। कन्या। अत्रैषां मध्ये येन जनेन वः कार्यं प्रयोजनं ब्रूत। तमिति शेषः। येन सोऽपि दीयत इति भावः। रत्नहिरण्यादिकं तु न मे गण्यमित्याह—बाह्यवस्तुषु कनकरत्नादिष्वनास्थानादरः। प्रसज्यप्रतिषेधेऽपि नञ्समास इष्यते। अदेयं न किंचिदस्तीति भावः॥

**इत्यूचिवां[^289]स्तमेवार्थं गुहा[^290]मुखविसर्पिणा।  
द्विरिव प्रतिशब्देन व्याजहार हिमालयः[^262]॥ ६४॥**

[^289]: "उक्तवान्"

[^290]: "दरी"

 **इतीति॥** इत्यूचिवानुक्तवान्। वचेः क्वसुप्रत्ययः। हिमालयो हिमवान्गुहानां मुखेषु विवरेषु विसर्पतीति तथोक्तेन प्रतिशब्देन तमेव पूर्वोक्तमेवार्थं द्विर्द्विवारम्। 'द्वित्रिचतुर्भ्यः सुच्' इति सुच्प्रत्ययः। व्याजहार बभाषे॥

**अथाङ्गिरसमग्रण्यमुदाहरणवस्तुषु।  
ऋषयो नोदयामासुः[^292] प्रत्युवाच स भूधरम्॥ ६५॥**

[^292]: "चोदयामासुः; प्रेरयामासुः"

 **अथेति॥** अथानन्तरमृषय उदाहरणानि कथाप्रसङ्गास्त एव वस्तून्यर्थास्तेष्वयं नयतीत्यग्रणीस्तमग्रण्यं प्रगल्भम्। 'सत्सूद्विष-' इत्यादिना किप् 'अग्रग्रामाभ्यां नयतेरिति वक्तव्यम्' इति णत्वम्। अङ्गिरसं नामर्षिंनोदयामासुः प्रतिवक्तुं प्रेरयामासुः। सोऽङ्गिरा भूधरं हिमवन्तं प्रत्युवाच॥

**उपपन्नमिदं सर्वमतः परमपि त्वयि।  
मनसः शिखराणां च सदृशी ते समुन्नतिः॥ ६६॥**

** उपपन्नमिति॥** इदम् 'एते वयममी दाराः' (६ \। ६३) इत्याद्युक्तं सर्वमतः परमतोऽधिकमपि त्वय्युपपन्नं यज्यते। तथाहि। ते मनसः शिखराणां च समुन्नतिः सदृशी। शिखराणीव मनो महोन्नतमित्यर्थः। किं नाम दुष्करमुन्न-तचित्तानामिति भावः। प्रस्तुताप्रस्तुतयोर्मनःशिखरयोरौपम्यस्य गम्यत्वाद्दीपकालंकारः॥

**स्थाने त्वां स्थावरात्मानं विष्णुमाहुस्तथाहि[^293] ते।  
चराचराणां भूतानां कुक्षिराधारतां गतः॥ ६७॥**

[^293]: "मनीषिणः"

 **स्थान इति॥** त्वां स्थावरात्मानं स्थावररूपिणं विष्णुमाहुः। 'स्थावराणां हिमालयः' इति गीतावचनात्। स्थाने युक्तम्। युक्तार्थेऽव्ययमेतम्। 'युक्ते द्वे सांप्रतं स्थाने' इत्यमरः। तथाहि। ते तव कुक्षिश्चराचराणां जंगमस्थावररूपिणां भूतानां पृथिव्यादीनामाधारतां गतः। तवेव विष्णोः कुक्षिरेवंभूत इति भावः॥

**गामधास्यत्कथं नागो मृणालमृदुभिः[^294] फणैः।  
आ रसातलमूलात्त्वमवालम्बिष्यथा न चेत्॥ ६८॥**

[^294]: "सदृशैः"

 **गामिति॥** नागः शेषाहिर्मृणालमृदुभिर्बिसकोमलैः फणैर्गांभुवं कथमधास्यद्धारयेत्। त्वमा रसातलमूलात्पातालपर्यन्तम्। विकल्पादसमासः। नावालम्बिष्यथाश्चेत्पादैर्नावलम्बथा यदि। त्वदवलम्बनादेव भुजगराजोऽपि भुवं बिभर्तीत्यर्थः। अत्र क्रियातिपत्त्यभावाल्लृङ्प्रयोगश्चिन्त्यः॥

**अच्छिन्नामलसंतानाः समुद्रोर्म्यनिवारिताः[^295]।  
पुनन्ति लोका[^296]न्पुण्यत्वात्कीर्तयः सरितश्च ते॥ ६९॥**

[^295]: "निवारिताः"

[^296]: "लोकम्"

 **अच्छिन्नेति॥** अच्छिन्ना अविच्छिन्ना अमलाश्च संतानाः प्रबन्धाः प्रवाहाश्व यासां तास्तथोक्ताः समुद्रोर्मिभिरनिवारिताः। पारगमनादन्तःप्रवेशाच्चेति भावः। ते तव कीर्तयः सरितश्च गङ्गादयः पुण्यत्वात्पवित्रत्वाल्लोकान्पुनन्ति पावयन्ति। लोकपावनाः खलु पुण्यश्लोका इति भावः। केवलप्रकृतविषयस्तुल्ययोगितालंकारः॥

**यथैव श्लाघ्यते गङ्गा पादेन परमेष्ठिनः।  
प्रभवेण[^297] द्वितीयेन तथैवोच्छिरसा त्वया॥ ७०॥**

[^297]: "प्रभावेन"

 **यथैवेति॥** गङ्गा भागीरथी। प्रभवत्यस्मादिति प्रभवस्तेन कारणेन परमे तिष्ठतीति परमेष्ठिनो विष्णोः। परमे कित्प्रत्ययः। 'तत्पुरुषे कृति बहुलम्' इत्यलुक्। ' —परमेबर्हिर्दिव्यग्निभ्यः स्थः' इति षत्वम्। पादेन चरणेन यथैव श्लाघ्यते प्रशस्यते तथैव द्वितीयेन प्रभवेणोच्छिरसा त्वया श्लाघ्यते। हरिचरणवत्तीर्थस्यापि तीर्थभूतस्त्वमिति भावः॥

**तिर्यगूर्ध्वमधस्ताच्च व्यापको महिमा हरेः।  
त्रिविक्रमोद्यतस्यासीत्स तु[^198] स्वाभाविकस्तव[^299]॥ ७१॥**

[^299]: "तथा"

 **तिर्यगिति॥** तिर्यगूर्ध्वमधस्ताच्च व्यापकः। सर्वव्यापीत्यर्थः। महिमा महत्त्वं हरेर्विष्णोस्त्रिषु विक्रमेषूद्यतस्य सत आसीत्। त्रिविक्रमोद्यतस्यास्ति कदाचिदेव न तु सर्वदेत्यर्थः। तव तु व्यापको महिमा स्वाभाविकः। नित्यसिद्ध इत्यर्थः॥

**यज्ञभागभुजां मध्ये पदमातस्थुषा त्वया।  
उच्चैर्हिरण्मयं शृङ्गं सुमेरोर्वितथीकृतम्॥ ७२॥**

** यज्ञेति॥** यज्ञभागभुजामिन्द्रादीनां मध्ये पदमातस्थुषा निहितवता त्वयोचैरुन्नतं हिरण्यस्य विकारो हिरण्मयम्'। 'दाण्डिनायनहास्तिनायन-' इत्यादिनिपातनात्साधुः। सुमेरोः शृङ्गं शिखरम्। प्राधान्यं च ध्वन्यते। 'शृङ्गं प्राधान्यसान्वोश्च' इत्यमरः। वितथीकृतं व्यर्थीकृतम्। तस्य यज्ञभागाभावादिति भावः। अस्य तु तत्सद्भावे प्रमाणम्— 'हिमवतो हस्ती' इति श्रुतिः॥

**काठिन्यं स्थावरे काये भवता सर्वमर्पितम्।  
इदं तु ते भक्तिनम्रं सतामाराधनं[^300] वपुः॥ ७३॥**

[^300]: "अर्हदाराधनम्"

 **काठिन्यमिति॥** भवता सर्वंकाठिन्यम्। अनम्रत्वमित्यर्थः। स्थावरे स्थिरे काये। शिलामय इत्यर्थः। अर्पितं न्यस्तम्। सतामर्हतामाराधनं पूजासाधनं त इदं वपुस्तु जंगममित्यर्थः। भक्तिनम्रम्। काठिन्यलेशोऽप्यत्र नास्त्यन्यथा नम्रत्वासंभवादित्यर्थः। तथा चासाधारण्यं ध्वन्यते॥

**तदा[^301]गमनकार्यं नः शृणु कार्यंतवै[^299]व तत्।  
श्रेयसामुपदेशात्तु[^198]वयमत्रां[^304]शभागिनः[^305]॥ ७४॥**

[^301]: "यथा; यत्"

[^304]: "अपि"

[^305]: "भाजिनः"

 **तदिति॥** तत्तस्मान्नोऽस्माकमागमनस्य कार्येप्रयोजनं शृणु। तत्कार्यं च तवैव न त्वस्माकमित्यवधारणार्थ एवकारः। वयं तु श्रेयसामुपदेशादत्र कार्येऽशभागिनः। त्वमेवात्र फलभाग्वयमुपदेष्टार इति भावः॥

 कार्यमेवाह-

**अणिमादिगुणोपेत[^306]मस्पृष्टपुरुषान्तरम्।  
शब्दमीश्वर इत्युच्चैः सार्धचन्द्रं बिभर्ति यः॥ ७५॥**

[^306]: "गुणोत्थानम्"

 **अणिमेति॥** यः शंभुरणिमादिगुणोपेतमणिमादिभिरष्टभिर्गुणैर्वाच्यभूतैरुपेतम्। अष्टैश्वर्यवाचकमित्यर्थः। अतएवास्पृष्टं पुरुषान्तरं येन तं तथोक्तं पुरुषान्तरस्यानभिधायकम्। तस्यैवैवंगुणत्वादित्यर्थः। उच्चैः परममीश्वर इति शब्दम्। निरुपपदेश्वरशब्दमित्यर्थः। सार्धचन्द्रमर्धचन्द्रयुक्तम्। अर्धचन्द्रं चेत्यर्थः। बिभर्ति॥

**कलिता[^307]न्योन्यसामर्थ्यैः पृथिव्यादिभिरात्मभिः।  
येने[^308]दं ध्रियते[^309] विश्वं धुर्यैर्यानमिवाध्वनि॥ ७६॥**

[^307]: "कल्पिताः"

[^308]: "यस्य"

[^309]: "धार्यते"

 **कलितेति॥** येन शंभुना कलितं धृतिसंग्रहादिस्वस्वगुणसंपादितमन्योन्यसामर्थ्यं परस्परसहकाररूपं यैस्तथोक्तैः। स्वस्वरूपसामर्थ्यमन्योन्याधेयमेवेति भावः। पृथिव्यादिभिरात्मभिः। अष्टाभिर्मूर्तिभिरित्यर्थः। इदं व्यक्तं विश्वं धुरं वहन्तीति धुर्यैरश्वैः। 'धुरो यड्ढकौ' इति यत्प्रत्ययः। अध्वनि यानं रथ इव ध्रियते॥

**योगिनो यं विचिन्वन्ति क्षेत्राभ्यन्तरवर्तिनम्।  
अनावृत्तिभयं यस्य पदमाहुर्मनीषिणः॥ ७७॥**

 **योगिन इति॥** योगिनोऽध्यात्मवेदिनः क्षेत्राभ्यन्तरवर्तिनं शरीरान्तश्चरं सर्वभूतान्तर्यामिणम्। परमात्मस्वरूपिणमित्यर्थः। 'क्षेत्रं पत्नीशरीरयोः' इत्यमरः। यं शंभुं विचिन्वन्ति मृगयन्ते। मनीषिणो विद्वांसो यस्य शंभोः पदं स्थानमविद्यमानमावृत्तेः पुनः संसारापत्तेर्भयं यत्र तत्तथाभूतमाहुः॥

स ते दुहितरं साक्षात्साक्षी विश्वस्य कर्मणाम्।  
वृणुते वरदः शंभुरस्मत्संक्रमितैः[^310] पदैः॥ ७८॥

[^310]: "संक्रमितैः"

 **स इति॥** विश्वस्य जगतः कर्मणां साक्षी द्रष्टा। 'साक्षाद्द्रष्टरि संज्ञायाम्' इतीनिप्रत्ययः। वरानिष्टान्ददातीति वरदः। 'आतोऽनुपसर्गे कः' इति कप्रत्ययः। स पूर्वोक्तः शंभुरस्मत्संक्रामितैः पदैरस्मासु निवेशितैर्वाक्यैस्ते दुहितरं साक्षाद्वृणुते। अस्मन्मुखेन स्वयमेव याचत इत्यर्थः॥

तमर्थमिव भारत्या सुतया योक्तुमर्हसि।  
अशोच्या हि पितुः कन्या सद्भर्तृ[^311]प्रतिपादिता॥ ७९॥

[^311]: "सद्भर्त्रे"

 **तमिति॥** तं शंभुं भारत्या वाचार्थमभिधेयमिव सुतया दुहित्रा योक्तुं संघटयितुमर्हसि। अत्र वागर्थयोरुपमानत्वसामर्थ्याच्छिवयोर्नित्ययोगो विवक्षित इत्युक्तम्। 'वागर्थाविव संपृक्तौ' ( रघुवंशे १।१ ) इत्यत्रापि। तथाहि सद्भर्त्रेप्रतिपादिता दत्ता कन्या पितुरशोच्या॥  
 गुणान्तरमप्याह—

यावन्त्येतानि भूतानि स्थावराणि चराणि च।  
मातरं कल्पयन्त्वेनामीशो हि जगतः[^312] पिता॥ ८०॥

[^312]: "जगताम्"

 **यावन्तीति॥** स्थावराणि चराणि च यावन्त्येतानि भूतानि। सन्तीति शेषः। सर्वाणि भूतानीत्यर्थः। एनां ते दुहितरं मातरं कल्पयन्तु। हि यस्मादीशो जगतः पिता। पितृदारेषु मातृभावो न्याय्य इति भावः॥

प्रणम्य शितिकण्ठाय विबुधास्तदनन्तरम्।  
चरणौ रञ्जयन्त्वस्याश्चूडामणिमरीचिभिः॥ ८१॥

 **प्रणम्येति॥** विबुधा देवाः शितिकण्ठाय शिवाय प्रणम्य तदनन्तरं नीलकण्ठप्रणामानन्तरमस्याश्चरणौ चूडामणिमरीचिभीरञ्जयन्तु। ईश्वरपरिग्रहादखिलदेवतावन्द्या भवत्वित्यर्थः॥

उमा वधूर्भवान्दाता याचितार इमे वयम्।  
वरः शंभुरलं ह्येष त्वत्कुलोद्भूतये विधिः॥ ८२॥

 **उमेति॥** उमा वधूः। भवान्दाता। इमे वयं याचितारः प्रार्थकाः। शंभुर्वरो वोढा। एष विधिरेषा सामग्री त्वत्कुलस्योद्भूतय उच्छ्रयायालं पर्याप्तं हि। 'नमः स्वस्तिस्वाहास्वधा–' इत्यादिना चतुर्थी॥

अस्तोतुः स्तूयमानस्य वन्द्यस्यानन्यवन्दिनः।  
सुतासंबन्धविधिना भव विश्वगुरोर्गुरुः॥ ८३॥

 **अस्तोतुरिति॥** स्वयमन्यस्तोता न भवतीत्यस्तोतुः किंतु स्तूयमानस्य सर्वस्तुत्यस्य वन्द्यस्य जगद्वन्द्यस्य स्वयमन्यं न वन्दत इत्यनन्यवन्दिनो विश्वगुरोर्देवस्य सुतासंबन्धविधिना यौनसंबन्धाचरणेन गुरुर्भव। यो नान्यं स्तौति न वन्दते तस्यापि त्वं स्तुत्यो वन्द्यश्चेत्यहो तव भाग्यवत्तेत्यर्थः॥

एवंवादिनि देवर्षौपार्श्वे पितुरधोमुखी।  
लीलाकमलपत्राणि गणयामास पार्वती॥ ८४॥

 **एवमिति**

॥

देवर्षावङ्गिरस्येवंवादिनि सति पार्वती पितुः पार्श्वेऽधोमुखी सती। लज्जयेति शेषः। लीलाकमलपत्राणि गणयामास संचख्यौ। लज्जावशात्कमलदलगणनाव्याजेन हर्षे जुगोपेत्यर्थः। अनेनावहित्थाख्यः संचारी भाव उक्तः। तदुक्तम् — 'अवहित्था तु लज्जादेर्हर्षादाकारगोपनम्' इति॥

शैलः संपूर्णकामोऽपि मेनामुखमुदैक्षत।  
प्रायेण गृहिणीनेत्राः कन्यार्थेषु[^313] कुटुम्बिनः॥ ८५॥

[^313]: "कन्यार्थे हि"

** शैल इति॥** शैलो हिमवान्संपूर्णकामोऽपि। दातुं कृतनिश्चयोऽपीत्यर्थः। मेनामुखमुदैक्षत। उचितोत्तरजिज्ञासयेति भावः। तथाहि। प्रायेण कुटुम्बिनो गृहस्थाः कन्यार्थेषु कन्याप्रयोजनेषु गृहिण्येव नेत्रं कार्यज्ञानकारणं येषां ते तथोक्ताः। कलत्रप्रधानवृत्तय इत्यर्थः॥

मेने मेनापि तत्सर्वं[^314] पत्युः कार्यमभीप्सितम्[^315]।  
भवन्त्यव्यभिचारिण्यो भर्तुरिष्टे पतिव्रताः॥ ८६॥

[^314]: "सद्यः"

[^315]: "समीहितम्"

 **मेन इति॥** मेनापि पत्युर्हिमालयस्य तत्सर्वमभीप्सितं कार्यं मेनेऽङ्गीचकार। तथाहि। पतिरेव व्रतं यासां ता भर्तुरिष्टेऽभीप्सिते न विद्यते व्यभिचारो यासां ता अव्यभिचारिण्यो भवन्ति। भर्तृचित्ताभिप्रायज्ञा भवन्तीति भावः॥

इदमत्रोत्तरं न्याय्यमिति बुद्ध्या विमृश्य सः।  
आददे वचसामन्ते मङ्गलालंकृतां सुताम्॥ ८७॥

** इदमिति॥** स हिमवान्वचसामन्ते मुनिवाक्यावसानेऽत्र मुनिवाक्य इदमुत्तरश्लोके वक्ष्यमाणं दानमेव न्याय्यं न्यायादनपेतमुत्तरमिति बुद्ध्या चित्तेन विमृश्य विचिन्त्य मङ्गलं यथा तथालंकृतां मङ्गलालंकृतां सुतामाददे हस्ताभ्यां जग्राह॥

एहि विश्वात्मने[^316] वत्से भिक्षासि[^317] परिकल्पिता।  
अर्थिनो मुनयः प्राप्तं गृहमेधिफलं मया॥ ८८॥

[^316]: "शर्वार्पणे"

[^317]: "भिक्षा त्वम्"

** एहीति**

॥

हे वत्से पुत्रि, एह्यागच्छ। त्वं विश्वात्मने शिवाय भिक्षा परिकल्पितासि निश्चितासि। 'रत्नादिस्तम्बपर्यन्तं सर्वे भिक्षा तपस्विनः' इति वचनादिति भावः। अर्थिनो याचितारो मुनयः। मया गृहमेधिनो गृहस्थस्य फलं प्राप्तम्। इह परत्र च तारकत्वात्पात्रे कन्यादानं गार्हस्थ्यस्य फलमित्यर्थः॥

एतावदुक्त्वा तनयामृषीनाह महीधरः।  
इयं नमति वः सर्वांस्त्रिलोचनवधूरिति॥ ८९॥

 **एतावदिति॥** महीधरो हिमवांस्तनयामेतावत्पूर्वोक्तमुक्त्वर्षीनाह— किमिति। इयं त्रिलोचनवधूस्त्र्यम्बकपत्नीवः सर्वान्नमतीति। त्रिलोचनवधूरिति सिद्धवदभिधानेनाविप्रतिपन्नं दानमिति सूचयति॥

ईप्सितार्थक्रियोदारं तेऽभिनन्द्य गिरेर्वचः।  
आशीर्भिरेधयामासुः पुरःपाकाभिरम्बिकाम्॥ ९०॥

 **ईप्सितार्थेति॥** ते मुनयः। ईप्सितार्थक्रिययेष्टार्थकरणेनोदारं महत्। 'उदारो दातृमहतोः' इत्यमरः। गिरेर्हिमवतो वचो वचनमभिनन्द्य साध्विति संस्तुत्याम्बिकामम्बाम्। पच्यत इति पाकः फलम्। पुरःपाकाभिः पुरस्कृतफलाभिराशीर्भिराशीर्वादैरेधयामासुः संवर्धयामासुः॥

तां प्रणामादरस्रस्तजाम्बूनदवतंसकाम्।  
अङ्कमारोपयामास लज्जमानामरुन्धती॥ ९१॥

 **तामिति॥** प्रणामादरेण नमस्कारासक्त्या स्रस्ते जाम्बूनदे सुवर्णविकारौ वतंसके कनककुण्डले यस्यास्तां लज्जमानां तामम्बिकामरुन्धत्यङ्कमारोपयामास। 'रुहः पोऽन्यतरस्याम्' इति पकारः॥

तन्मातरं चाश्रुमुखीं दुहितृ[^318]स्नेहविक्लवाम्।  
वरस्यानन्यपूर्वस्य विशोकामकरोद्गुणैः॥ ९२॥

[^318]: "दुहितुः"

 **तदिति॥** दुहितृस्नेहेन पुत्रिकाप्रेम्णा विक्लवां वियोक्ष्यत इति भीताम्। अत एवाश्रूणि मुखे यस्यास्तामश्रुमुखीं तस्या अम्बिकाया मातरं तन्मातरं मेनांच। अन्या पूर्वं यस्यास्ति सोऽन्यपूर्वः। 'सर्वनाम्नो वृत्तिविषये पुंवद्भावः' इति पूर्वपदस्य पुंवद्भावः। स न भवतीत्यनन्यपूर्वस्तस्यानन्यपूर्वस्य। सापत्न्यदुःखमकुर्वत इत्यर्थः। वरस्य वोढुर्गुणैर्मृत्युंजयत्वादिभिर्विशोकां निर्दुःखामकरोत्॥

वैवाहिकीं तिथिं पृष्टास्तत्क्षणं हरबन्धुना।  
ते त्र्यहादूर्ध्वमाख्याय चेरु[^319]श्चीरपरिग्रहाः॥ ९३॥

[^319]: "चेलुः"

** वैवाहिकीमिति॥** चीरपरिग्रहा वल्कलमात्रवसनास्ते तपस्विनस्तत्क्षणं तस्मिन्नेव क्षणे हरबन्धुना हिमवता वैवाहिकीं विवाहयोग्यां तिथिं पृष्टाः केत्यनुयुक्ताः सन्तः। त्रयाणामहां समाहारस्त्र्यहः। 'तद्धितार्थोत्तरपदसमाहारे च' इति समासः। ' राजाहःसखिभ्यष्टच्' इति टच्प्रत्ययः। द्विगुत्वादेकवचनम्। 'रात्राह्नाहाः पुंसि' इति पुंलिङ्गता। तस्मात्त्र्यहादूर्ध्वमुपर्याख्याय चतुर्थेऽहनि विवाह इत्युक्त्वा चेरुश्चलिताः॥

ते हिमालयमामन्त्र्य पुनः प्राप्य[^320] च शूलिनम्।  
सिद्धं चास्मै[^321] निवेद्यार्थं तद्विसृष्टाः खमुद्ययुः॥ ९४॥

[^320]: "प्रेक्ष्य"

[^321]: "तस्मै"

 **त इति॥** ते मुनयो हिमालयमामन्त्र्यसाधु यामेत्यापृच्छ्य पुनः शूलिनं हरं संकेतस्थानस्थं प्राप्य सिद्धं निष्पन्नमर्थं प्रयोजनमस्मै निवेद्य च ज्ञापयित्वा च तद्विसृष्टास्तेन शूलिना विसृष्टाः खमाकाशं प्रत्युद्ययुरुत्पेतुः। अत्र संक्षिप्तार्थाभिधानात्संक्षेपो नाम गुण उक्तः। तदुक्तम्—'संक्षिप्तार्थाभिधानं यत्संक्षेपः परिकीर्तितः' इति॥

 भगवान्पशुपतिस्त्र्यहमात्रविलम्बमपि सोढुं न शशाक तदौत्सुक्यादित्याह—

पशुपतिरपि तान्यहानि कृच्छ्रादगमयदद्रिसुतासमागमोत्कः।  
कमपरमवशं न विप्रकुर्युर्विभुमपि तं यदमी स्पृशन्ति भावाः॥ ९५॥

 **पशुपतिरिति॥** उत्कं मनो यस्य स उत्कः। 'उत्क उन्मनाः' इति निपातः। अद्रिसुतासमागमोत्कः पार्वतीपरिणयोत्सुकः पशुपतिरपि तानि। त्रीणीति शेषः। अहानि कृच्छ्रादगमयदयापयत्। कविराह— अमी भावा औत्सुक्यादयः संचारिणोऽवशमिन्द्रियपरतन्त्रमपरं पृथग्जनं कं न विप्रकुर्युर्न विकारं नयेयुः। यद्यस्माद्विभुं समर्थम्। जितेन्द्रियमिति यावत्। तं स्मरहरमपि स्पृशन्ति। विकुर्वन्तीत्यर्थः। अत्र विभुविकारसमर्थनादर्थादितरजनविकारः कैमुतिकन्यायादापततीत्यर्थापत्तिरलंकारः। तथा च सूत्रम्— 'दण्डापूपिकयार्थान्तरपतनमर्थापत्तिः' इति। 'अर्थान्तरन्यास इति केचित्' तदुपेक्षिणीयम्। युक्तिस्तु विस्तरभयान्नोच्यते। पुष्पिताग्रावृत्तम्—'अयुजि नयुगरेफतो यकारो युजि च नजौ जरगाश्च पुष्पिताग्रा' इति लक्षणात्॥

इति श्रीमन्महामहोपाध्यायकोलाचलमल्लिनाथसूरिविरचितया  
संजीविनीसमाख्यया व्याख्यया समेतः श्रीकालिदासकृतौ कुमारसंभवे महाकाव्ये  
उमाप्रदानो नाम षष्ठः सर्गः।  
\_\_\_\_\_\_\_\_\_\_\_\_\_\_  

**सप्तमः सर्गः।**

अथौषधीनामधिपस्य वृद्धौ तिथौ च जामित्रगुणान्वितायाम्।  
समेतबन्धुर्हिमवान्सुताया विवाहदीक्षाविधिमन्वतिष्ठत्॥ १॥

 **अथेति॥** अथ त्र्यहानन्तरं हिमवानोषधीनामधिपस्य चन्द्रस्य वृद्धौ। शुक्लपक्ष इत्यर्थः। शुभकर्मस्वापूर्यमाणपक्षस्य प्राशस्त्यात्। तिथौ च जामित्रं लग्नात्सप्तमं स्थानं तस्य गुणः शुद्धिः सा च ग्रहराहित्यं तेनान्वितायां सत्याम्। यद्यपि जामित्रशुद्धिर्लग्नधर्मस्तथापि तद्द्वारा तिथेरपि तथा व्यपदेशे न दोषः। समेतबन्धुर्युक्तबन्धुः सन्। सुताया दुहितुर्विवाहदीक्षा विवाहसंस्कारः सैव विधिः कर्म तमन्वतिष्ठत्कृतवान्॥

वैवाहिकैः कौतुकसंविधानैर्गृहे गृहे व्यग्रपुरंधिवर्गम्।  
आसीत्पुरं सानुमतोऽनुरागादन्तःपुरं चैककुलोपमेयम्॥ २॥

 **वैवाहिकैरिति॥** अनुरागात्प्रीतिवशात्। गृहे गृहे प्रतिगृहम्। वीप्सायां द्विर्भावः। विवाहः प्रयोजनमेषामिति वैवाहिकानि तैः। 'प्रयोजनम्' इति ठक्। कौतुकसंविधानैर्मङ्गलार्थसंपादनैर्व्यग्रो व्याकुलः पुरंध्रिवर्गः कुटुम्बिनीसंघो यस्मिंस्तत्तथोक्तं सानुमतोऽद्रेःपुरं बाह्यमोषधिप्रस्थमन्तः पुरमवरोधनं चैककुलेनैकगृहेण वोपमेयमासीत्। 'सजातीयगणे गोत्रे गृहेऽपि कथितं कुलम्' इति विश्वः। सर्वेषामपि स्वगृह एवेदं शोभनं वर्तत इत्यभिमानोऽभूदित्यर्थः। एतेन हिमाद्रेः प्रजाराग उक्तः। अत्र सर्वं संपन्नमेवेत्यर्थः॥

संतानकाकीर्णमहापथं[^322] तच्चीनांशुकैः कल्पितकेतुमालम्।  
भासोज्ज्वल[^323]त्काञ्चनतोरणानां स्थानान्तरं[^324] स्वर्ग इवाबभासे॥३॥

[^322]: "चतुःपथम्"

[^323]: "भासा ज्वलत्"

[^324]: "स्थानान्तरखर्गः"

 **संतानकैरिति॥** संतानकैर्मन्दारकुसुमैराकीर्णा आस्तृता महापथा राजकीयपथा यस्मिंस्तत्तथोक्तम्। चीनांशुकैः पट्टवस्त्रैः कल्पिता विरचिताः केतुमाला ध्वजपङ्क्तयो यस्य तत्तथोक्तम्। काञ्चनतोरणानां भासा प्रभयोज्वलद्दीप्यमानं तत्पुरं स्थानान्तरं मेरोरन्यत्रस्थितः स्वर्ग इवाबभासे। उत्प्रेक्षालंकारः॥

एकैव सत्यामपि पुत्रपङ्क्तौचिरस्य[^325] दृष्टेव मृतोत्थितेव।  
आसन्नपाणि[^326]ग्रहणेति पित्रोरुमा विशेषोच्छ्वसितं बभूव॥ ४॥

[^325]: "चिरेण"

[^326]: "उपोढपाणि"

** एकैवेति॥** पुत्राश्च दुहितरश्च पुत्राः। 'भ्रातृपुत्रौ स्वसृदुहितृभ्याम्' इत्येकशेषः। 'पुत्रौ पुत्रश्च दुहिता च' इत्यमरः। तेषां पङ्क्तौ सङ्घेसत्यामप्युमैकैव चिरस्य दृष्टेव चिरान्नष्टलब्धेव मृतोत्थितेव मृत्वा पुनरुत्पन्नेवासन्नपाणिग्रहणासन्नविवाहेति। भर्तृगृहं गमिष्यतीति हेतोरित्यर्थः। पित्रोर्मातापित्रोः। 'पिता मात्रा' इत्येकशेषः। विशेषेणोच्छ्वसितं प्राणभूता बभूव। पुमपत्यादप्यधिकप्रेमास्पदमभूदित्यर्थः॥

अङ्काद्ययावङ्कमुदीरिताशीः सा मण्डनान्मण्डनमन्वभुङ्क्त।  
संबन्धिभिन्नोऽपि गिरेः कुलस्य स्नेहस्तदेकायतनं जगाम॥५॥

** अङ्कादिति॥** सा पार्वत्युदीरिताशीः प्रयुक्ताशीर्वादा सत्यङ्कादङ्कमुत्सङ्गं ययौ। मण्डनान्मण्डनान्तरमन्यन्मण्डनमन्वभुङ्क्त। तदा सर्वे बन्धवः प्रत्येकमेव तामङ्कमारोप्य मण्डनं प्रायच्छन्नित्यर्थः। तच्च स्नेहनिबन्धनमेवेत्याह— संबन्धिभिन्नः स्वपुत्रादिभिर्भिन्नो विभक्तोऽपि गिरेः कुलस्य वंशस्य स्नेहस्तदेकायतनं सैवैकमायतनं स्थानं तज्जगाम। तदिति छेदेऽप्ययमेवार्थः। विधेयप्राधान्यान्नपुंसकत्वमिति। सर्वे बन्धवः स्वापत्येभ्योऽपि तस्यामधिकं स्रिह्यन्तीति तात्पर्यार्थः॥

मैत्रे मुहूर्ते शशलाञ्छनेन योगं गतासूत्तरफल्गुनीषु।  
तस्याः शरीरे प्रतिकर्म चक्रुर्बन्धुस्त्रियो याः पतिपुत्रवत्यः॥ ६॥

 **मैत्र इति॥** अथ मैत्रे मित्रदैवत्ये मुहूर्ते। उदयमुहूर्तात्तृतीयमुहूर्त इत्यर्थः। 'आद्रःसार्द्रस्तथा मैत्रः शुभो वासव एव च' इति बृहस्पतिस्मरणात्। उत्तरफल्गुनीषु फल्गुनीनक्षत्रे। 'फल्गुनीप्रोष्ठपदानां च नक्षत्रे' इत्येकस्मिन्नपि बहुवचनम्। शशलाञ्छनेन चन्द्रेण योगं गतासु सतीषु तस्याः पार्वत्याः शरीरे बन्धुस्त्रियः प्रतिकर्म प्रसाधनम्। 'प्रतिकर्म प्रसाधनम्' इत्यमरः। चक्रुः। कीदृश्यः। याः पतिपुत्रवत्यः। जीवद्भर्तृका जीवदपत्याश्चेत्यर्थः॥

 प्रतिकर्मप्रकारमेव प्रपञ्चयति—

सा गौरसिद्धार्थनिवेशवद्भिर्दूर्वाप्रवालैः प्रतिभिन्नशोभम्[^327]।  
निर्नाभि कौशेयमुपात्तबाणमभ्यङ्गनेपथ्यमलंचकार॥ ७॥

[^327]: "रागम्"

 **सेति॥** सा गौरी गौरसिद्धार्थनिवेशवद्भिः श्वेतसर्षपप्रक्षेपवद्भिर्दूर्वाप्रवालैर्दूर्वाङ्कुरैः प्रतिभिन्नशोभं विशेषितशोभं निर्नाभ्यतिक्रान्तनाभि कौशेयं वस्त्रविशेषो यस्मिंस्तत्तथोक्तम्। ‘कौशेयं कृमिकोशोत्थम्' इत्यमरः। उपात्तबाणं गृहीतशरम्। 'शरः क्षत्रियया ग्राह्यः' इति मनुस्मरणात्। अभ्यङ्गनेपथ्यमभ्यङ्गवेशमलंचकार। अलंकारमप्यमलंचकारेत्यर्थः॥

बभौ च संपर्कमुपेत्य बाला नवेव दीक्षाविधिसायकेन।  
करेण भानोर्बहुलावसाने संधुक्ष्यमाणेव शशाङ्करेखा[^328]॥ ८॥

[^328]: "लेखा"

 **बभाविति॥** किंचेति चार्थः। बाला नवेव दीक्षाविधौ विवाहकृत्ये यः सायकस्तेन संपर्कमुपेत्य बहुलावसाने कृष्णपक्षात्यये। शुक्लपक्षादावित्यर्थः। भानोः करेण किरणेन संधुक्ष्यमाणोपचीयमाना। 'सलिलमये शशिनि रवेर्दीधितयो मूर्च्छितास्तमो नैशम् \। क्षपयन्ति' इत्यादिवचनात्। शशाङ्करेखेव बभौ॥

तां लोध्रकल्केन हृताङ्गतैलामाश्यानकालेयकृताङ्गरागाम्।  
वासो वसानामभिषेकयोग्यं नार्यश्चतुष्काभिमुखं[^329] व्यनैषुः॥ ९॥

[^329]: "अभिमुखीमनैषुः"

 **तामिति॥** लोध्रकल्केन लोध्रचूर्णेन हृतमङ्गतैलं यस्यास्ताम्। कृतोद्वर्तनामित्यर्थः। आश्यानमीषच्छुष्कं तेन कालेयेन गन्धद्रव्येण कृताङ्गरागाम्। कृतस्रैग्ध्यामित्यर्थः। ‘अथ जायकम्। कालेयकं च कालानुसार्यंच' इत्यमरः। अभिषेकयोग्यं वासो वस्त्रं वसानां स्नानशाटीमाच्छादयन्तीं तां पार्वतीं नार्यश्चतुष्कं चतुःस्तम्भगृहं तदभिमुखं व्यनैषुः। स्नानगृहं निन्युरित्यर्थः॥

**विन्यस्तवैदूर्यशिला[^330]तलेऽस्मिन्नाबद्ध[^331]मुक्ताफलभक्तिचित्रे।  
आवर्जिताष्टापदकुम्भतोयैः सतूर्यमेनां स्नपयांबभूवुः॥ १०॥**

[^330]: "शिलेच तस्मिन्"

[^331]: "आविद्ध"

** विन्यस्तेति॥**विन्यस्तं वैदूर्यशिलातलं मरकतशिलाप्रदेशो यस्मिंस्तस्मिन्नाबद्वानां मुक्ताफलानां भक्तिभी रचनाभिश्चित्रेऽस्मिंश्चतुष्क एनां पार्वतीमावर्जितानामानमितानामष्टापदकुम्भानां कनककलशानां तोयैः सतूर्यं मङ्गलवाद्ययुक्तं यथा तथा स्नपयांबभूवुः। अष्टसु लोहेषु पदं प्रतिष्ठा यस्येत्यष्टापदम्। 'अष्टनः संज्ञायाम्' इति दीर्घः। 'अष्टापदं स्यात्कनकम्' इति विश्वः॥

**सा मङ्गलस्नानविशुद्धगात्री गृहीतपत्युद्गमनीय[^332]वस्त्रा।  
निर्वृत्त[^333]पर्जन्यजलाभिषेका प्रफुल्लकाशा वसुधेव रेजे॥११॥**

[^332]: "शुद्धोद्गमनीय "

[^333]: "निवृत्ति"

** सेति॥** मङ्गलार्थस्नानेन विशुद्धगात्री निर्मलाङ्गी पत्युर्वरस्योद्गमनीयवस्त्रं धौतवस्त्रम्। ‘धौतमुद्गमनीयं स्यात्' इति हलायुधः। 'तत्स्यादुद्गमनीयं यद्धौतयोर्वस्त्रयोर्युगम्' इत्यमरः। युगग्रहणं तु प्रायिकाभिप्रायम्। अत एवात्र क्षीरस्वामी— 'युगं प्रायशो यल्लक्ष्यं तदेव' इति व्याख्याय 'गृहीतपत्युद्गमनीयवस्त्रा' इत्येतदेवोदाहृतवान्। गृहीतं पतिं प्रत्युद्गमनीयवस्त्रं यया सा। धौतवस्त्रमाच्छादितवतीत्यर्थः। सा पार्वती निर्वृत्तो निष्पन्नः पर्जन्यस्य जलेनाभिषेको यस्याः सा तथोक्ता। प्रफुल्लतीति प्रफुल्लं काशं काशपुष्पं यस्याः सा तथोक्ता वसुधेव रेजे शुशुभे॥

**तस्मात्प्रदेशाच्च वितानवन्तं युक्तं मणिस्तम्भचतुष्टयेन।  
पतिव्रताभिः परिगृह्य[^206] निन्ये क्लृप्तासनं कौतुकवेदिमध्यम्॥१२॥**

** तस्मादिति॥**किंचेति चार्थः। तस्मात्प्रदेशात्स्वानप्रदेशाद्वितानवन्तमुल्लोचयुक्तम्। 'अस्त्री वितानमुल्लोचः' इत्यमरः। मणिस्तम्भचतुष्टयेन युक्तं क्लृप्तंसजमानमासनं यस्मिंस्तं कौतुकवेदिमध्यं पतिव्रताभिः परिगृह्य दोर्भ्यामालिङ्ग्यनिन्ये नीता। प्रसाधनार्थमित्यर्थः॥

**तां प्राङ्मुखीं तत्र निवेश्य तन्वीं क्षणं व्यलम्बन्त पुरोनिषण्णाः।  
भूतार्थशोभाह्रियमाणनेत्राः प्रसाधने संनिहितेऽपि नार्यः॥१३॥**

** तामिति॥** नार्यः प्रसाधिकास्तां तन्वीं पार्वतीं तत्र वेदिमध्ये प्राङ्मुखीं निवेश्योपवेश्य पुरोनिषण्णा अग्रे स्थिताः। प्रसाध्यतेऽनेनेति प्रसाधनेऽलंकारसाधनवर्गे संनिहितेऽपि भूतार्था सत्यरूपा। स्वाभाविकीति यावत्। या शोभा रामणीयकं तथा ह्रियमाणान्याकृष्यमाणानि नेत्राणि यासां तास्तथोक्ताः क्षणं व्यलम्बन्त। स्वभावसुन्दर्याः किमस्याः प्रसाधनेनेति तुष्णीं तस्थुरित्यर्थः॥

धूपोष्मणा[^335] त्याजितमार्द्रभावं केशान्तमन्तःकुसुमं तदीयम्।  
पर्याक्षिपत्काचिदुदारबन्धं दूर्वावता पाण्डुमधूकदाम्ना॥ १४॥

[^335]: "धूपेन संमार्जितम्"

** धूपेति॥**काचित्प्रसाधिका धूपोष्मणा करणेनार्द्रभावमार्द्रत्वं त्याजितम्। पचादिषु पाठाद्विकर्मकत्वम्। त्यजतेर्ण्यन्तादप्रधाने कर्मणि क्तः। अन्तःकुसुममन्तर्निक्षिप्तकुसुमं तस्या इमं तदीयं केशान्तं केशपाशं दूर्वावता मध्ये मध्ये प्रथितदूर्वेण पाण्डुमधूकदाम्ना हरितमधुद्रुमकुसुममाल्येन। ‘मधूके तु गुडपुष्पमधुद्रुमौ' इत्यमरः। उदारबन्धं यथा तथा पर्याक्षिपद्बबन्ध॥

**विन्यस्त[^336]शुक्लागुरु चक्रुरङ्गं[^337] गोरोचनापत्रविर्भोक्तमस्याः[^338]।  
सा चक्रवाकाङ्कितसैकतयास्त्रिस्त्रोतसः**

[^336]: "आसक्त,"

[^337]: "अस्याः"

[^338]: "विभङ्गमङ्गम्"

**कान्तिमतीत्य तस्थौ॥ १५॥**

** विन्यस्तेति॥**अस्या गौर्या अङ्गं गात्रं विन्यस्तं विरचितं शुक्लागुरु यस्मिंस्तद्गोरोचनायाः पत्त्रैः। पत्ररचनाभिर्विभक्तं विशेषितं च चक्रुः। सा तथाभूता गौरी चक्रवाकैरङ्कितं सैकतं यस्यास्तस्यास्त्रिस्रोतसो गङ्गायाः। कान्तिं शोभामतीत्यातिक्रम्य तस्थौ। अत्र गोरोचनाचक्रवाकयोः पीतत्वेन साम्यं, त्रिस्रोतसो धावल्यं तु प्रसिद्धत्वान्न स्वपदेनोपात्तम्॥

लग्न[^339]द्विरेफं परिभूय पद्मं समेघलेखं शशिनश्च विम्बम्।  
तदाननश्रीरलकैः प्रसिद्धैश्चिच्छेद सादृश्यकथाप्रसङ्गम्॥ १६॥

[^339]: "लीन"

** लग्नेति॥** प्रसिद्धैर्भूषितैः। 'प्रसिद्धौ ख्यातभूषितौ' इत्यमरः। अलकैरुपलक्षिता तस्या गौर्याः आननश्रीर्लग्नद्विरेफं पद्मं समेघलेखं मेघरेखायुक्तं शशिनो बिम्बं च परिभूय तिरस्कृत्य सादृश्यमुपमा तस्य कथोक्तिस्तस्याः प्रसङ्गं प्रसक्तिं सादृश्यं वाक्याप्रसक्तमपि चिच्छेदाभिनत्। प्रसक्तयोः पद्मचन्द्रयोः परिभूतस्वादन्यत्र चाप्रसङ्गादित्यर्थः। अत्र पूर्वार्धवाक्यार्थस्य सादृश्यकथाच्छेदं प्रति हेतुत्वेनोपन्यासात्काव्यलिङ्गमलंकारः। लक्षणं तूक्तम्॥

कर्णार्पितो लोध्रकषायरूक्षे गोरोचनाक्षेप[^340]नितान्तगौरे।  
तस्याः कपोले परभागलाभाद्बबन्ध चक्षूंषि यवप्ररोहः॥ १७॥

[^340]: " मेद."

**  कर्णेति॥** तस्या गौर्याः कर्णेऽर्पितो निक्षिप्तो यवप्ररोहो यवाङ्कुरो लोध्रस्य वृक्षविशेषस्य कषायेण विलेपनेन रूक्षे विशदे। उद्वर्तिते इत्यर्थः। 'कषायो रसभेदे स्यादङ्गरागे विलेपने' इति विश्वः। गोरोचनायाः क्षेपेण विन्यासेन नितान्तगौरेऽत्यन्तारुणे। 'गौरः श्वेतेऽरुणे पीते' इति विश्वः।कपोले गण्डस्थले परभागलाभाद्वर्णोत्कर्षप्राप्तेश्चक्षूंषि। द्रष्टॄणामिति शेषः। बबन्ध जहार। आचकर्षेत्यर्थः। गोरोचनारुणे गण्डस्थले पाण्डुरो यवाङ्कुरो विजातीयवर्णसंनिधानाल्लब्धवर्णोत्कर्षः संश्चक्षुराकर्षकोऽभूदिति भावः॥

रेखाविभक्तः सुविभक्त[^341]गात्र्याः किंचिन्मधूच्छिष्टविमृष्ट[^342]रागः।  
कामप्यभिख्यां स्फुरितैरपुष्यदासन्नलावण्यफलोऽधरोष्ठः॥ १८॥

[^341]: "च विभक्त"

[^342]: "विसृष्ट"

** रेखेति॥** सुविभक्तगात्र्याः सुसंश्लिष्टावयवायाः पार्वत्या रेखया मध्यगतया विभक्तः सुश्लिष्टः किंचिदीषन्मधूच्छिष्टेन सिक्थकेन विमृष्टो विशेषेण निर्मलीकृतो रागो यस्य स तथोक्तः। 'मधूच्छिष्टं तु सिक्थकम्' इति, 'निर्णितं शोधितं मृष्टम्' इति चामरः। अन्यत्रोक्तम्— 'अलौहित्यापगमायाधरेषु सिक्थकलेपः क्रियते'। आसन्नं संनिहितं लावण्यफलं सौन्दर्यप्रयोजनं मुखचुम्बनादिरूपं यस्य स तथोक्तोऽधरोष्ठः स्फुरितैर्भाविशुभशंसिभिः स्पन्दैः कामप्यनिर्वाच्यामभिख्यां शोभामपुष्यत्पुपोष। 'अभिख्या नामशोभयोः' इत्यमरः॥

**पत्युः शिरश्चन्द्रकलामनेन स्पृशेति सख्या परिहासपूर्वम्।  
सा रञ्जयित्वा चरणौ कृताशीर्माल्येन तां निर्वचनं जघान॥१९॥**

** पत्युरिति॥** सख्या कर्त्र्याचरणौ रञ्जयित्वा लाक्षारसाक्तौकृत्वा। कृताशीरिति करोतिना समानकर्तृकत्वम्। अनेन चरणेन रञ्जने द्वयोरपि नियमाच्चरणावित्युक्त्वाप्यौचित्यात्ताडनविधावेकतरपरामर्श इत्याहुः। पत्युरीश्वरस्य शिरश्चन्द्रकलाम्। सुरतविशेष इति शेषः। स्पृश ताडयेति परिहासपूर्वं कृताशीः प्रयुक्ताशीर्वादा सा पार्वती तां सखीं माल्येन मालया। 'माल्यं मालास्रजौ' इत्यमरः। निर्वचनं यथा तथा। तूष्णीमित्यर्थः। जघान ताडयामास। निर्वचनमित्यनेन विहृताख्यः शृङ्गारानुभाव उक्तः। तदुक्तम्–'प्राप्तकालं तु यद्ब्रूयात्कुर्याद्वा विहृतं हि तत्' इति॥

**तस्याः सुजातोत्पलपत्रकान्ते प्रसाधिकाभिर्नयने निरीक्ष्य[^343]।  
न चक्षुषोः कान्तिविशेषबुद्ध्या कालाञ्जनं मङ्गलमित्युपात्तम्॥२०॥**

[^343]: "समीक्ष्य"

** तस्या इति॥** प्रसाधिकाभिरलंकर्त्रीभिः सुजाते सम्यगुत्पन्ने उत्पलपत्रे इव कान्ते रम्ये तस्या नयने निरीक्ष्य कालाञ्जनमञ्जनविशेषश्चक्षुषोः कान्तिविशेषबुद्ध्या। शोभातिशयो भविष्यतीति बुद्ध्येत्यर्थः। नोपात्तं न गृहीतं किंतु मङ्गलं शुभमिति हेतोरुपात्तम्। निसर्गसुभगस्य किमाहार्यकाडम्बरेणेति भावः॥

**सा संभवद्भिः कुसुमैर्लतेव ज्योतिर्भिरुद्यद्भिरिव त्रियामा।  
सरिद्विहंगैरिव लीयमानैरामुच्यमानाभरणा चकासे॥२१॥**

** सेति॥**आमुच्यमानाभरणा निबध्यमानाभरणा सा गौरी संभवद्भिरुत्पद्यमानैः कुसुमैर्लतेव। अनेन पद्मरागेन्द्रनीलादीन्याभरणानि सूचितानि लताकुसुमानां नानावर्णत्वात्। उद्यद्भिरुदयं गच्छद्भिज्यैतिर्भिरुडुभिस्त्रियामा रात्रिरिव। अनेन मौक्तिकानि कथितानि। लीयमानैराश्रयद्भिः। निषीदद्भिरित्यर्थः। बिहंगेश्चक्रवाकैः सरिदिव। अनेन सुवर्णाभरणानि सूचितानि। विहंगाश्च तत्सूचनाय चक्रवाका अभिमताः। चकासे रेजे। अत्र लताकुसुमादीनां सहजसंबन्धिनामुपमानत्वेनोपादानानाहार्यकमपि तस्याः सहजमिवाशोभतेति भावः॥

**आत्मानमालोक्य च शोभमानमादर्शबिम्बे स्तिमितायताक्षी।  
हरोपयाने त्वरिता बभूव स्त्रीणां प्रियालोकफलो हि वेषः॥२२॥**

** आत्मानमिति॥** किंचेति चार्थः। गौरी शोभमानमात्मानं निजशरीरमादर्शबिम्बे दर्पणमण्डले। 'दर्पणे मुकुरादर्शौ' इत्यमरः। स्तिमितायताक्ष्यादरानिश्चलायतलोचना सत्यालोक्य हरोपयाने हरप्राप्तौ त्वरिता व्यग्रा बभूव। स्त्रीणां वेषो नेपथ्यं प्रियस्य भर्तुरालोको दर्शनं फलं प्रयोजनं यस्य स तथोक्तो हि। अन्यथारण्यचन्द्रिका स्यादिति भावः। अनेन कालाक्षमत्वलक्षणमौत्सुक्यमुक्तमित्यनुसंधेयम्॥

अथाङ्गुलिभ्यां[^344] हरितालमा माङ्गल्य[^345]मादाय मनःशिलां च।  
कर्णावसक्तामलदन्तपत्रं माता तदीयं मुखमुन्नमय्य॥ २३॥

[^344]: "अङ्गुलीभ्याम्"

[^345]: "मङ्गल्यम्"

** अथेति॥** अथ प्रसाधनानन्तरं माता मेनका माङ्गल्यं मङ्गलार्थमार्द्रेद्रवहरितालं वर्णद्रव्यविशेषं मनःशिलां धातुविशेषं चाङ्गुलिभ्यां तर्जनीमध्यमाभ्यामादाय कर्णयोरवसक्ते लग्ने अमले दन्तपत्रे यस्य तत्तथोक्तं तस्याः पार्वत्याः इदं तदीयं मुखमुन्नमय्य। 'विवाहदीक्षातिलकं चकार' (७।२४) इत्युत्तरश्लोकेनान्वयः॥

**उमास्तनोद्भेदमनु प्रवृद्धो मनोरथो यः प्रथमं बभूव।  
तमेव मेना दुहितुः कथंचिद्विवाहदीक्षातिलकं चकार॥२४॥**

** उमेति॥** उमायाः स्तनोद्भेदमनु। स्तनोदयमारभ्येत्यर्थः। प्रवृद्धो वृद्धिं गतः। प्रागेवोत्पन्न इति भावः। यो मनोरथो वाञ्छा। 'वाञ्छा लिप्सा मनोरथः' इत्यमरः। प्रथमं मनोरथान्तरात्प्राक्। अयमेव प्रथमो मनोरथ इत्यर्थः। बभूव। मेना दुहितुस्तमेव मनोरथभूतमेव। तद्विषये तत्तोपचारः। विवाहदीक्षायां विवाहकृत्ये तिलकं कथंचित्कृच्छ्रेण चकार। आनन्दबाष्पान्धतयेति शेषः। विवाहानन्तरभावित्वादन्येषामयमेव प्रथमो मनोरथ इति भावः। युग्मकम्॥

बबन्ध चास्राकुलदृष्टिरस्याः स्थानान्तरे कल्पितसंनिवेशाम्।  
धात्र्यङ्गुलीभिः प्रतिसार्यमाणमूर्णामयं कौतुकहस्तसूत्रम्॥२५॥

** बबन्धेति॥** अस्याः पार्वत्या अस्रैरानन्दबाष्पैराकुलदृष्टिरत एव स्थानान्तरे कल्पितः संनिवेशो निक्षेपो यस्य तत्। स्वस्थानादन्यत्र स्थापितमित्यर्थः। अतएव धात्र्या उपमातुरङ्गुलीभिः प्रतिसार्यमाणं स्वस्थानं प्राप्यमाणमूर्णामयं मेपादिलोमनिर्मितम्। 'ऊर्णा मेषादिलोम्नि स्यात्' इत्यमरः। कौतुकहस्तसूत्रं मङ्गलहस्तसूत्रम्। 'कौतुकं मङ्गले हर्षे हस्तसूत्रे कुतूहले' इति शाश्वतः। बबन्ध च मेनेति शेषः। पूर्वोक्ततिलकक्रियासमुच्चयार्थश्चकारः॥

क्षीरोदवेलेव सफेनपुञ्जा पर्याप्तचन्द्रेव शरत्त्रियामा।  
नवं नवक्षौमनिवासिनी सा भूयो बभौ दर्पणमादधाना॥ २६॥

** क्षीरोदेति॥** नवं नूतनं क्षौमं दुकूलं निवस्त आच्छादयतीति नवक्षौमनिवासिनी। वस्तेराच्छादनार्थाण्णिनिः। तथा नवं दर्पणमादधाना बिभ्रती सा गौरी सफेनपुञ्जा सडिण्डीरपङ्किः। क्षीरमुदकं यस्य स क्षोरोदः क्षीरसमुद्रः। 'उदकस्योदः संज्ञायाम्' इत्युदादेशः। तस्य वेला तीरभूमिरिव। 'वेला काले च जलधेस्तीरनीरविकारयोः' इति विश्वः। पर्याप्तचन्द्रा पूर्णचन्द्रा शरत्त्रियामा शरद्रात्रिरिव भूयो भूयिष्ठं बभौ चकासे॥

**तामर्चिताभ्यः कुलदेवताभ्यः कुलप्रतिष्ठां प्रणमय्य माता।  
अकारयत्कारयितव्यदक्षा क्रमेण पादग्रहणं सतीनाम्॥ २७॥**

** तामिति॥** कारयितव्येषु दक्षा कारयित्री। कर्मोपदेशकुशलेत्यर्थः। माता मेना प्रतितिष्ठत्यस्यामिति प्रतिष्ठा। 'आतश्चोपसर्गे' इति कः। स्त्रियां टाप्। कुलस्य प्रतिष्ठां कुलालम्बनभूताम्। स्थितिकारिणीमित्यर्थः। तां गौरीम्। अर्चिताभ्यः पूजिताभ्यः कुलदेवताभ्यो गृहदेवताभ्यः प्रणमय्य प्रणामं कारयित्वा। 'ल्यपि लघुपूर्वात्' इति णेरयादेशः। सवीनां पतिव्रतानां पादग्रहणं पादाभिवन्दनं क्रमेणाकारयत्कारयामास। 'हृक्रोरन्यतरस्याम्' इत्यणि कर्तुः कर्मत्वम्। अन्यत्र च 'गतिबुद्धि–' इत्यादिना नमेरकर्मकत्वात्॥

**अखण्डितं प्रेम लभस्व पत्युरित्युच्यते ताभिरुमा[^346] स्म नम्रा।  
तया तु तस्यार्धशरीरभाजा[^347] पश्चात्कृताः स्निग्धजना[^348]शिषोऽपि॥ २८॥**

[^346]: "असौ."

[^347]: "लाभात्"

[^348]: "बन्धुजन"

** अखण्डितमिति॥** नम्रा प्रणतोमा ताभिः सतीभिः पत्युः शिवस्याखण्डितमक्षतं प्रेम लभस्व प्राप्नुहीत्युच्यते स्म अभिहिता। 'लट् स्मे' इति भूतार्थे लट्। तस्य हरस्य। अर्धंशरीरस्यार्धशरीरम्। 'अर्धंनपुंसकम्' इति समासः। तद्भजतीत्यर्धशरीरभाजा तया गौर्या तु स्निग्धजनाशिषो बन्धुजनाशीर्वादा अपि पश्चात्कृता अधरीकृताः। ततोऽप्यधिकफलालाभादिति भावः॥

**इच्छाविभूत्योरनुरूपमद्रिस्तस्याः कृती कृत्यमशेषयित्वा।  
सभ्यः सभायां सुहृदास्थितायां तस्थौ वृषाङ्कागमनप्रतीक्षः[^349]॥ २९॥**

[^349]: "आगमनं प्रतीक्ष्य."

** इच्छेति॥** कृती कुशलः। सभायां साधुः सभ्यः। 'सभाया यः' इति यप्रत्ययः। अद्रिर्हिमवानिच्छाविभूत्योरुत्साहैश्वर्ययोरनुरूपं सदृशं यथा तथा तस्याः पार्वत्याः कृत्यं कर्तव्यमशेषयित्वाऽशेषं निःशेषं कृत्वा। समाप्येत्यर्थः। अशेषशब्दात् 'तत्करोति' इति ण्यन्तात्क्त्वाप्रत्ययः। सुहृदास्थितायां बन्धुजनाक्रान्तायां सभायां संसदि वृषाङ्कस्य हरस्यागमनं प्रतीक्षत इति तथोक्तः सन्। 'कर्मण्यण्' इत्यण्। तस्थौ स्थितः॥

**तावद्भवस्या[^350]पि कुबेरशैले तत्पूर्वपाणिग्रहणानुरूपम्।  
प्रसाधनं मातृभिरादृताभिर्न्यस्तं पुरस्तात्पुर[^351]शासनस्य॥ ३०॥**

[^350]: "वरस्य"

[^351]: "त्स्मर."

** तावदिति॥** तावत्। यावद्गौरीप्रसाधनं क्रियते तत्काल एवेत्यर्थः। कुबेरशैले कैलासे। तदेव पूर्वं तत्पूर्वं तच्च तत्पाणिग्रहणं तस्यानुरूपं प्रसाधनमलंकारसामग्री आहताभिः सादराभिः। कर्तरि क्तः। मातृभिर्ब्राह्मीप्रभृतिभिः सप्तमातृकाभिः। पुरं शास्तीति पुरशासनस्तस्य। कर्तरि ल्युट्। भवस्यापि पुरस्तादग्रे न्यस्तं निक्षिप्तम्॥

**तद्गौरवान्मङ्गलमण्डनश्रीः सा पस्पृशे केवलमीश्वरेण।  
स एव[^352] वेषः परिणेतुरिष्टं भावान्तरं तस्य विभोः प्रपेदे॥ ३१॥**

[^352]: "स्व एव"

** तदिति॥** ईश्वरेण शिवेन सा मङ्गलमण्डनश्रीः शुभप्रसाधनसंपत्तगौरवात्तासु मातृष्वादरात्केवलं पस्पृशे स्पृष्टैव न तु दध इत्यवधारणार्थः केवलशब्दः। 'केवलं चावधारणे' इति शाश्वतः। किंतु तस्य विभोर्देवस्य स एव वेषः स्वाभाविको भस्मकपालादिवेष एव परिणेतुर्लोक उद्वोढुरिष्टमपेक्षितं भावान्तरं रूपान्तरं प्रपेदे। अङ्गरागादिरूपतां प्रापेत्यर्थः॥

 भावान्तरापत्तिमेवाह—

**बभूव भस्मैव सिताङ्गरागः[^353] कपालमेवामलशेखरश्रीः।  
उपान्तभोगेषु[^354] च रोचनाङ्को गजाजिनस्यैव दुकूलभावः॥ ३२॥**

[^353]: "कृताङ्गरागः"

[^354]: "भावेषु"

** बभूवेति॥** भस्मैव सिताङ्गरागः शुभ्रगन्धानुलेपनं बभूव। कपालमेवामलं शेखरं शिरोभूषणं तस्य श्रीः शोभा बभूव। गजाजिनस्यैवोपान्तभागेष्वञ्चलप्रदेशेषु रोचनैवाङ्को हंसादिचिह्नं यस्य स तथोक्तो दुकूलभावः पाटांशुकत्वं च बभूव। भस्मादिकमेवाङ्गरागादिभावं प्राप्तमित्यर्थः॥

**शङ्खान्तर[^355]द्योति विलोचनं यदन्तर्निविष्टामल[^356]पिङ्गतारम्।  
सांनिध्यपक्षे हरितालमय्यास्तदेव जातं तिलकक्रियायाः॥ ३३॥**

[^355]: "नेत्रान्तर"

[^356]: "अनल"

** शङ्खेति॥** शङ्खान्तरे ललाटास्थिमध्ये द्योतत इति तथोक्तम्। 'शङ्खो निधौ ललाटास्थ्नि' इत्यमरः। अन्तर्निविष्टा मध्यगतामला पिङ्गा तारा कनीनिका यस्य तत्तथोक्तम्। 'तारकाक्ष्णः कनीनिका' इत्यमरः। यद्विलोचनं तद्विलोचनमेव हरितालमय्या वर्णद्रव्यविशेषविकारस्य तिलकक्रियायास्तिलकरचनायाः संनिधिरेव सांनिध्यं तदेव पक्षः साध्यम्। 'पक्षः पार्श्वगरुत्साध्यसहायबलभित्तिषु' इति यादवः। तस्मिन्सांनिध्यपक्षे जातम्। प्रविष्टमित्यर्थः। अनेन ललाटलोचनमेव तस्य हरितालतिलकमभूदित्युक्तम्॥

यथाप्रदेशं भुजगेश्वराणां करिष्यतामाभरणान्तरत्वम्।  

शरीरमात्रं विकृतिं प्रपेदे तथैव तस्थुः फणरत्नशोभाः॥ ३४॥

** यथेति॥**यथाप्रदेशं प्रदेशान्कोष्ठादीननतिक्रम्याभरणान्तरत्वं कङ्कणाद्याभरणविशेषत्वं करिष्यतां संपादयिष्यतां भुजगेश्वराणां शरीरमात्रं शरीरमेव विकृतिं रूपान्तरं प्रपेदे।फणरत्नशोभास्तथैव तस्थुः। तासां तथैवोपादेयत्वादिति भावः॥

**दिवापि निष्ठ्यूतमरीचिभासा बाल्यादनाविष्कृतलाञ्छनेन।**  

**चन्द्रेण नित्यं प्रतिभिन्नमौलेश्चूडामणेः किं ग्रहणं हरस्य॥ ३५॥**

** दिवापीति॥**दिवा दिनेऽपि निष्ठ्यूता उद्गीर्णा मरीचिभासः किरणकान्तयो यस्य तेन बाल्याद्यल्पतनुत्वादनाविष्कृतलाञ्छनेन। अदृश्यमानकलङ्केनेत्यर्थः। चन्द्रेण नित्यं सर्वदा प्रतिभिन्नमौलेः संगतमुकुटस्य हरस्य चूडामणेर्ग्रहणं स्वीकारः किं किमर्थम्। चन्द्रचूडामणेर्देवस्य किमन्यैश्चूडामणिभिरिति भावः॥

**इत्यद्भुतै[^357]कप्रभवःप्रभावात्प्रसिद्धनेपथ्यविधे[^358]र्विधाता।  
आत्मानमासन्नगणोपनीते खङ्गेनिषक्तप्रतिमं ददर्श॥ ३६॥**

[^357]: " अत्यद्भुत"

[^358]: "नेपथ्यविधिः"

** इतीति॥**इतीत्थं प्रभावात्सामर्थ्यात्प्रसिद्धस्य नेपथ्यविधेर्वेषसंविधानस्य विधाता निर्माता। अतएवाद्भुतानामाश्चर्याणामेकप्रभवो मुख्यनिधिः स देव आसन्नगणेन पार्श्वस्थवर्गेण। प्रमथगणेनेत्यर्थः। उपनीत आनीते खङ्गेनिषक्तप्रतिमं संक्रान्तप्रतिबिम्बमात्मानं ददर्श। वीरपुरुषाणामेष आचारः॥

**स गोपतिं नन्दिभुजावलम्बी शार्दूलचर्मान्तरितोरुपृष्ठम्।  
तद्भक्तिसंक्षिप्तबृहत्प्रमाणमारुह्य कैलासमिव प्रतस्थे॥ ३७॥**

** स इति॥**स देवो नन्दिभुजावलम्बी नन्दिकेश्वरभुजावलम्बनः सन्। शार्दूलचर्मणा व्याघ्रचर्मणान्तरितमाच्छादितमुरु विशालं पृष्ठं यस्य तं तथोक्तम्। 'शार्दूलद्वीपिनौ व्याघ्रे' इत्यमरः। तस्मिन्देवे भक्त्या संक्षिप्तं संकोचितं बृहत्प्रमाणं यस्य तं गोपतिं वृषभं कैलासमिवारुह्य प्रतस्थे चचाल॥

**तं मातरो देवमनुव्रजन्त्यः [][^359] स्ववाहनक्षोभ[^359]चलावतंसाः।  
मुखैः प्रभामण्डलरेणुगौरैः पद्माकरं[^361] चक्रु[^362]रिवान्तरीक्षम्[^362]॥ ३८॥**

[^359]: "आक्षोभ"

[^361]: "पद्माकरीचक्रुः "

[^362]: "अन्तरिक्षम्"

** तमिति॥** तं देवमनुव्रजन्त्योऽनुगच्छन्त्यः स्ववाहनानां क्षोभेण प्रकम्पेण चलावतंसाञ्चलकुण्डला मातरः सप्तमातृकाः प्रभामण्डलान्येव रेणवः परागास्तैगौरैररुणैः। 'गौरोऽरुणे सिते पीते' इति यादवः। मुखैरन्तरीक्षमाकाशं पद्माकरमिव चक्रुः॥

**तासां च पश्चात्कनकप्रभाणां काली कपालाभरणा चकासे।  
बलाकिनी नीलपयोदराजी[^364] दूरं पुरःक्षिप्तशतह्रदेव॥ ३९॥**

[^364]: " राजिः"

** तासामिति॥** कनकप्रभाणां सुवर्णवर्णानां तासां मातृणां पश्चात्कपालाभरणा। सितकपालालंकारेत्यर्थः। काली महाकाली देवी च। कृष्णवर्णत्वसूचनाय कालीसंज्ञयाभिधानम्। बलाकिनी बलाकावती। व्रीह्यादित्वादिनिः। दूरं यथा तथा पुरोऽग्रे क्षिप्ताः प्रसारिताः शतह्रदा विद्युतो यस्याः सा तथोक्ता नीलपयोदराजी कालमेघपतिरिव चकासे॥

**ततो गणैः शूलभृतः पुरोगैरुदीरितो मङ्गलतूर्यघोषः।  
विमानशृङ्गाण्यवगाहमानः शशंस सेवावसरं सुरेभ्यः॥ ४०॥**

** तत इति॥** ततोऽनन्तरं शूलभृतः शिवस्य पुरो गच्छन्तीति पुरोगैरग्रेसरैः। 'अन्यत्रापि दृश्यत इति वक्तव्यम्' इति गमेर्डप्रत्ययः। गणैः प्रमथैरुदीरित उत्पादितो मङ्गलतूर्यघोषो मङ्गलवाद्यध्वनिर्विमानशृङ्गाण्यवगाहमानः सन्। सुरेभ्यो विमानस्थेभ्यः सेवावसरं शशंस। सुराः प्रस्थानतूर्यध्वनिमाकर्ण्यायमेव नः सेवावसर इत्याजग्मुरित्यर्थः॥

सुराणां सेवाप्रकारमेवाह—

उपाददे तस्य सहस्ररश्मिस्त्वष्ट्रा नवं निर्मितमातपत्रम्।  
स तद्दुकूलादविदूरमौलिर्बभौ पतद्गङ्ग इवोत्तमाङ्गे[^365]॥ ४१॥

[^365]: "वहन्गाङ्गमिव प्रवाहम्"

** उपादद इति॥** तस्य हरस्य सहस्ररश्मिः सूर्यस्त्वष्ट्रा विश्वकर्मणा निर्मितं नवमातपत्रमुपाददे। धृतवानित्यर्थः। उत्प्रेक्षते— तद्दुकूलात्तस्यातपत्रस्य प्रान्तलम्बिनो दुकूलादविदूरमौलिः। तद्दुकूलस्यासन्नमौलिरित्यर्थः। स हर उत्तमाङ्गे शिरसि। 'उत्तमाङ्गं शिरः शीर्षम्' इत्यमरः पतन्ती गङ्गा यस्य स पतद्गङ्ग इव बभौ। तद्दुकूलादित्यत्र 'दूरान्तिकार्थैः षष्ठ्यन्यतरस्याम्' इति दूरार्थयोगे विकल्पेन पञ्चमी। नाथेनोक्तम्'अन्यारात्–इत्यत्राराच्छन्दस्यार्थग्रहणार्थत्वात्पञ्चमीति तदनाकरम्। किंचास्य शास्त्रोक्तविकल्पापवादत्वात् 'दूरं कामस्य' इत्यादिषष्ठीप्रयोगो दूरापास्तः स्यादित्युपेक्षणीयमेव॥ .

**मूर्ते च गङ्गायमुने तदानीं सचामरे देवमसेविषाताम्।  
समुद्रगारूपविपर्ययेऽपि सहंसपाते[^366] इव लक्ष्यमाणे॥ ४२॥**

[^366]: "सहस्रपाते"

**  मूर्ते इति॥** गङ्गा च यमुना च गङ्गायमुने मूर्ते विग्रहधारिण्यौ सचामरे चामरसहिते सत्यौ। अतएव समुद्रगा नदी तस्या रूपं स्वरूपं तस्य विपर्ययेऽप्यभावेऽपि सह हंसपातेन हंसचारेण वर्तेते इति सहंसपाते इव। 'तेन सहेति तुल्ययोगे' इति बहुव्रीहिः। 'वोपसर्जनस्य' इति सभावः। लक्ष्यमाणे दृश्यमाने सत्यौ तदानीं विवाहसमये देवमसेविषातामभजताम्। सेवतेर्लुङ् । गङ्गायमुने चामरग्राहिण्यौ देवमुपतस्थतुरित्यर्थः॥

तमभ्यगच्छत्प्रथमो विधाता श्रीवत्सलक्ष्मा पुरुषश्च साक्षात्।  
जयेति वाचा महिमानमस्य संवर्धयन्तौ हविषेव[^367] वह्निम्॥ ४३॥

[^367]: "एव"

** तमिति॥** प्रथम आद्यो विधाता चतुर्मुखस्तथा श्रीवत्सलक्ष्मा श्रीवत्साङ्कः पुरुषो विष्णुश्च साक्षात्तं देवमभ्यगच्छत्संमुखमाययौ। किं कुर्वन्तौ। जयेति वाचा जयशब्देनास्येश्वरस्य महिमानं महत्त्वं हविषा वह्निमिव संवर्धयन्तौ वृद्धिं गमयन्तौ॥

 

न चानुचितमेतदुक्तमित्याह—

**एकैव मूर्तिर्विभिदे त्रिधा सा[^368] सामान्यमेषां प्रथमावरत्वम्।  
विष्णोर्हरस्तस्य हरिः कदाचिद्वेधास्तयोस्तावपि धातुरराद्यौ[^369]॥ ४४॥**

[^368]: "असौ"

[^369]: "ईड्यौ"

** एकैवेति॥** सैकैव मूर्तिस्त्रिधा ब्रह्मविष्णुशिवात्मकत्वेन बिभिदे। औपाधिकोऽयं भेदो न वास्तविक इत्यर्थः। अतएवैषां त्रयाणां प्रथमावरयोर्भावः प्रथमावरत्वं ज्येष्ठकनिष्ठभावः। सामान्यं साधारणम्। इच्छया सर्वे ज्येष्ठा भवन्ति कनिष्ठाश्चेत्यर्थः। एतदेव विवृणोति — कदाचिद्धरो विष्णोराद्यः। कदाचिद्धरिस्तस्याद्यः। कदाचिद्वेधास्तयोहरिहरयोराद्यः। कदाचित्तौ हरिहरावपि धातुः स्रष्टुराद्यौ। एवमेतेषां पौर्वापर्यमनियतमिति दर्शितम्॥

**तं लोकपालाः पुरुहूतमुख्याः श्रीलक्षणोत्सर्गविनीतवेषाः।  
दृष्टिप्रदाने कृतनन्दिसंज्ञास्तद्दर्शिताः प्राञ्जलयः प्रणेमुः॥ ४५॥**

** तमिति॥** पुरुहूतमुख्या इन्द्रादयो लोकपालाः श्रीलक्षणानामैश्वर्यचिह्नानां छत्रचामरवाहनानामुत्सर्गेण त्यागेन विनीतवेषा अनुनीतवेषाः सन्तः। तथा दृष्टिप्रदाने दर्शननिमित्ते। दर्शनप्रदानार्थमित्यर्थः। कृता नन्दिनः प्रतिहारस्य संज्ञा संकेतो यैस्तादृशाः। मम दर्शनं दापयेति नन्दिनं प्रति कृतहस्तादिसूचना इत्यर्थः। 'संज्ञा स्याच्चेतना नाम हस्ताद्यैश्चार्थसूचना' इत्यमरः। तद्दर्शितास्तेन नन्दिना दर्शिता अयमिन्द्रः प्रणमत्ययं चन्द्र इत्याद्युक्तिपूर्वकं निवेदिताः प्राञ्जलयः कृताञ्जलयः सन्तः तं भवं प्रणेमुः प्रणताः॥

कम्पेन मूर्धःशतपत्रयोनिं वाचा हरिं वृत्रहणं स्मितेन।  
आलोकमात्रेण सुरानशेषान्संभावयामास यथाप्रधानम्॥ ४६॥

** कम्पेनेति॥** स देवः शतपत्रयोनिं चतुर्मुखं मृर्ध्नःकम्पेन तथा हरिं वाचा संभाषणेन वृत्रं हतवन्तं वृत्रहणमिन्द्रम्\। 'ब्रह्मभ्रूणवृत्रेषु क्विप्' इति क्विप्। स्मितेन मन्दहासेनाशेषान्सुरानालोकमात्रेण दृष्टिमात्रेणेत्थं यथाप्रधानं यथार्हंसंभावयामास॥

**तस्मै जयाशीः ससृजे पुरस्तात्सप्तर्षिभिस्तान्स्मितपूर्वमाह।  
विवाहयज्ञे विततेऽत्र यूयमध्वर्यवः पूर्ववृता मयेति॥ ४७॥**

** तस्मा इति॥** तस्मै शिवाय सप्तर्षिभिः। 'दिक्संख्ये संज्ञायाम्' इति समासः। पुरस्तादग्रे जयेत्याशीः ससृजे प्रयुक्ता। तान्सप्तर्षीन्स्मितपूर्वमाह—किमिति। वितते विस्तृतेऽत्र प्रवर्तिते विवाह एव यज्ञस्तस्मिन्यूयं मया पूर्वमेव वृताः प्रार्थिता अध्वर्यवो ऋत्विज इति। विशेषवाचिना सामान्यमुक्तम्॥

**विश्वावसुप्राग्रहरैः प्रवीणैः संगीयमानत्रिपुरावदानः।  
अध्वानमध्वान्तविकारलङ्घ्यस्ततार ताराधिपखण्डधारी॥ ४८॥**

**विश्वावस्विति॥** विश्वावसुर्नाम कश्चिद्गन्धर्वो देवगायकस्तत्प्राग्रहरैस्तत्प्रमुखैः प्रवीणैः प्रकृष्टवीणैर्निपुणैर्वा। 'प्रवीणे निपुणाभिज्ञविज्ञनिष्णातशिक्षिताः' इत्यमरः। त्रयाणां पुराणां समाहारस्त्रिपुरम्। 'तद्धितार्थोत्तरपद–' इत्यादिना समाहारसमासः। 'पात्रादिभ्यः प्रतिषेधो वक्तव्यः' इति स्त्रीलिङ्गतानिषेधः। त्रिपुरस्य संबन्ध्यवदानं पूर्ववृत्तं कर्म विजयरूपं त्रिपुरावदानं तत्संगीयमानं स्तूयमानं यस्य स तथोक्तः। 'अवदानं कर्म वृत्तम्' इत्यमरः। ध्वान्तं तमः। मोह इति यावत्। तद्विकारेण रागादिना लङ्घ्योऽभिभवनीयो न भवतीत्यध्वान्तविकारलङ्घ्यः। विवाहादिकं तु तस्य लीलेत्यर्थः। ताराधिपखण्डधारी चन्द्रशेखरः शंभुरध्वानं मार्गंततारात्यगच्छत्॥

**खे खेलगामी तमुवाह वाहः सशब्दचामीकरकिंकिणीकः।  
तटाभिघातादिव लग्नपङ्के धुन्वन्मुहुः प्रोतघने विषाणे॥ ४९॥**

** ख इति॥** ख आकाशे खेलं सुन्दरं गच्छतीति खेलगामी। सशब्दाः शब्दायमानाश्चामीकरकिंकिण्यः काञ्चनक्षुद्रघण्टिका यस्य स तथोक्तः। 'किंकिणी क्षुद्रघण्टिका' इत्यमरः। 'नद्यृतश्च' इति कप्। वाह्यतेऽनेनेति वाहो वृषभः। करणे घञ्। प्रोतघने स्यूतमेघे अतएव तटाभिघाताद्रोधोभेदाल्लग्नपङ्के श्लिष्टकर्दमे इव स्थिते विषाणे शृङ्गे मुहुर्धुन्वंस्तं हरमुवाह वहति स॥

**स प्रापदप्राप्तपराभियोगं नगेन्द्रगुप्तं नगरं मुहूर्तात्।  
पुरोविलग्नैर्हरदृष्टिपातैः सुवर्णसूत्रैरिव कृष्यमाणः[^370]॥ ५०॥**

[^370]: "कृष्यमाणम्"

** स इति॥** स वाहोऽप्राप्तः पराभियोगः शत्रुसमाक्रान्तिर्यस्य तत्तथोक्तं नगेन्द्रेण हिमवता गुप्तं रक्षितं नगरमोपधिप्रस्थं पुरोऽग्रे विलग्नैः संक्रान्तैर्हरदृष्टिपातैः सुवर्णसूत्रैः कृष्यमाण इव मुहूर्तात्प्रापत्। अन्यथा कथं दूरस्याशुप्राप्तिः स्यादिति भावः। पुरः प्रसृता हरदृष्टयः पिङ्गलवर्णत्वात्सौवर्णानि वृषाकर्षणदामानीवालक्ष्यन्तेत्यर्थः॥

तस्योपकण्ठे घननीलकण्ठः कुतूहलादुन्मुखपौरदृष्टः।  
स्ववाणचिह्नाद[^371]वतीर्य मार्गादा[^372]सन्नभूपृष्ठमियाय देवः॥ ५१॥

[^371]: "स्ववाहवाहात्"

[^372]: "वाहात्"

** तस्येति॥** तस्य पुरस्योपकण्ठेऽन्तिके घनो मेघ इव नीलः कण्ठो यस्य स घननीलकण्ठो देवः कुतूहलादर्शनौत्सुक्यादुन्मुखैः पौरैर्दृष्टः सन्। स्वबाणचिह्नात्रिपुरविजयसमये स्वबाणाङ्कान्मार्गात्कुतश्चिदाकाशदेशादवतीर्यावरुह्यासन्नभूपृष्ठं निकटभूतलमियाय प्राप॥

तमृद्धिमद्बन्धुजनाधिरूढैर्वृन्दैर्गजानां गिरिचक्रवर्ती।  
प्रत्युज्जगामागमनप्रतीतः प्रफुल्लवृक्षैः कटकैरिव खैः॥ ५२॥

** तमिति॥** आगमनेन शिवागमनेन प्रतीतो हृष्टो गिरिचक्रवर्ती पर्वताधिराजो हिमवानृद्धिमता वस्त्रालंकारादिसमृद्धेन बन्धुजनेनाधिरूढैः। अनेन बन्धूनां समसाम्यं सूचितम्। गजानां वृन्दैः प्रफुल्ला विकसितकुसुमा वृक्षा येषु तैः स्वैः स्वकीयैः कटकैर्नितम्बैरिव तं हरं प्रत्युज्जगामाभिययौ। 'कटकोऽस्त्री नितम्बोऽद्रेः' इत्यमरः॥

**वर्गावुभौ देवमहीधराणां द्वारे पुरस्योद्घटितापिधाने।  
समीयतुर्दूरविसर्पिघोषौ भिन्नैकसेतू पयसामिवौघौ॥ ५३॥**

** वर्गाविति॥** दूरविसर्पि दूरगामी घोषो ययोस्तौ देवाश्च महीधराश्च तेषां देवमहीधराणामुभौ वर्गावुद्धटितापिधानेऽपनीतकवाटे पुरस्य द्वारे भिन्नो दीर्ण एकसेतुः याभ्यां तौ भिन्नैकसेतू पयसामोघौप्रवाहाविव समीयतुः संगतौ॥

**ह्रीमानभूद्भूमिधरोहरेण त्रैलोक्यवन्द्येन कृतप्रणामः।  
पूर्वं महिम्नास हि तस्य दूरमा[^373]वर्जितं नात्मशिरो विवेद॥ ५४॥**

[^373]: "दूरात्"

** ह्रीमानिति॥** भूमिधरो हिमवान्। त्रयो लोकास्त्रैलोक्यम्। चातुर्वर्ण्यादित्वात्ष्यञ्प्रत्ययः। तस्य वन्द्येन नमस्कार्येण कृतप्रणामः सन्। 'ऋत्विक्पतृव्यश्वशुरमातुलानां यवीयसाम्। प्रवयाः प्रथमं कुर्यात्प्रत्युत्थायाभिवादनम्॥' इति स्मरणात्। हीमानभूत्। महादेवं प्रति स्वयमल्पत्वात्संकोचं प्रापेत्यर्थः। ननु विदितेश्वर महिम्नः स्वयं प्रागेव प्रणतस्य जामातुराचारमात्रस्वीकारे कः संकोच इति शङ्कां निरस्यति— पूर्वमिति॥ हि यस्मात्स हिमवान्पूर्वं प्रागेव तस्येश्वरस्य महिम्ना सामर्थ्येन दूरमत्यन्तमावर्जितं नमितमात्मशिरो न विवेद। सत्यं स्वयं प्रणतत्वानुसंधानेन संकोचः। तदनुसंधानं त्वौत्सुक्यान्नास्तीति भावः॥

**स प्रीतियोगाद्विकसन्मुखश्रीर्जामातुरग्रेसरतामुपेत्य।  
प्रावेशयन्मन्दिरमृद्धमेनमागुल्फ[^374]कीर्णापणमार्गपुष्पम्॥ ५५॥**

[^374]: "माङ्गल्य"

** स इति॥** प्रीतियोगात्संतोषसंबन्धाद्विकसन्मुखश्रीर्विकसन्ती मुखश्रीर्यस्य स तथोक्तः स हिमवान्। जायां मिमीते जानातीति जामातुर्वरस्य। पृषोदरादित्वात्साधु। 'जामाता दुहितुः पतिः' इत्यमरः। अग्रेसरतां पुरोगामित्वमुपेत्यैनं देवमागुल्फं पादग्रन्थिपर्यन्तं कीर्णानि पर्यस्तान्यापणमार्गेषु पण्यवीथिकासु पुष्पाणि यस्मिंस्तदागुल्फकीर्णापणमार्गपुष्पम्। 'तग्रन्थी घुटिके गुल्फौ' इत्यमरः। ऋद्धं समृद्धं मन्दिरं नगरम्। 'मन्दिरं नगरेऽगारे मन्दिरो मकरालये' इति विश्वः। प्रावेशयत्॥

तस्मिन्मुहूर्ते पुरसुन्दरीणामीशानसंदर्शनलालसानाम्।  
प्रासादमालासु बभूवुरित्थं त्यक्तान्यकार्याणि विचेष्टितानि॥ ५६॥

** तस्मिन्निति॥** तस्मिन्मुहूर्ते हरपुरप्रवेशसमय ईशानस्य संदर्शने लालसानां लोलुपानाम्। 'लोलुपो लोलुभो लोलो लालसो लम्पटश्च सः' इति यादवः। पुरसुन्दरीणां प्रासादमालास्वित्थं वक्ष्यमाणप्रकारेण त्यक्तान्यकार्याणि विसृष्टकार्यान्तराणि विचेष्टितानि व्यापाराः। 'नपुंसके भावे क्तः' इति क्तः। बभूवुरासन्॥

 

तान्येवाह पञ्चभिः श्लोकैः—

**आलोकमार्गेसहसा व्रजन्त्या कयाचिदुद्वेष्टनवान्तमाल्यः।  
बद्धं न संभावित एव तावत्करेण रुद्धोऽपि च केशपाशः[^375]॥ ५७॥**

[^375]: "न केशहस्तः; हि केशपाशः"

**आलोकमार्गमिति॥**आलोकमार्गंदर्शनपथम्। गवाक्षमित्यर्थः। सहसा व्रजन्त्या गच्छन्त्या कयाचिदुद्वेष्टनो द्रुतगतिवशादुन्मुक्तबन्धनोऽतएव वान्तमाल्य उद्गीर्णमाल्यश्च यः स उद्वेष्टनवान्तमाल्यः करेण रुद्धो गृहीतः। अपि च केशपाशः केशकलापः। 'पाशः पक्षश्च हस्तश्च कलापार्थाः कचात्परे' इत्यमरः। तावदालोकनमार्गप्राप्तिपर्यन्तं बद्धुम्। बन्धनायेत्यर्थः। न संभावितो न स्मृत एव॥

प्रसाधिकालम्बितमग्रपादमाक्षिप्य काचिद्रवरागमेव।  
उत्सृष्ट[^376]लीलागतिरागवाक्षादलक्तकाङ्कां पदवीं ततान॥ ५८॥

[^376]: " उन्मृष्ट"

** प्रसाधिकेति॥** काचित्स्त्री प्रसाधिकयालंकर्त्र्यालम्बितं रञ्जनार्थंघृतं द्रवरागमेवार्द्रालक्तकमेव। अग्रश्चासौ पादश्चाग्रपदः। इति समानाधिकरणसमासः। 'हस्ताग्राग्रहस्तादयो गुणगुणिनोर्भेदाभेदाभ्याम्' इति वामनः। तमाक्षिप्याकृष्योत्सृष्टलीलागतिस्त्यक्तमन्दगमना सत्या गवाक्षाद्गवाक्षपर्यन्तम्। पदद्वयमेतत्। पदवीमलक्तकाङ्कां लाक्षारसचिह्नां चकार॥

**विलोचनं दक्षिणमञ्जनेन संभाव्य तद्वञ्चितवामनेत्रा।  
तथैव वातायनसंनिकर्षं ययौ शलाकामपरा वहन्ती॥ ५९॥**

**  विलोचनमिति ॥** अपरा स्त्री दक्षिणं विलोचनमञ्जनेन संभाव्यालङ्कृत्य तद्वञ्चितं तेनाञ्जनेन वर्जितं वामनेत्रं यस्याः सा तथोक्ता सती। तथैव तेनैव रूपेण शलाकामञ्जनकूर्चिकां वहन्ती बिभ्रती वातायनसंनिकर्षंगवाक्षसमीपं ययौ। दक्षिणग्रहणं संभ्रमाद्व्युत्क्रमद्योतनार्थम्। 'सव्यं हि पूर्व मनुष्या अञ्जत' इति श्रुतेः॥

**जालान्तरप्रेषितदृष्टिरन्या प्रस्थानभिन्नां न बबन्ध नीवीम्।  
नाभिप्रविष्टाभरणप्रभेण हस्तेन तस्थाववलम्ब्य वासः॥ ६०॥**

** जालान्तरेति॥** अन्या स्त्री जालान्तरप्रेषितदृष्टिर्गवाक्षमध्यप्रसारितदृष्टिः सती प्रस्थानेन गमनेन भिन्नां त्रुटितां नीवीं वस्त्रग्रन्थिम्। 'नीवी परिपणे ग्रन्थौ स्त्रीणां जघनवाससि' इति विश्वः। न बबन्ध नाबध्नात्, किंतु नाभिं प्रविष्टाभरणानां कङ्कणानां प्रभा यस्य तेन। प्रभैव नाभेरावरणमभूदिति भावः। हस्तेन वासोऽवलम्ब्य धृत्वा तस्थौ॥

अर्धाचिता[^377] सत्वरमुत्थितायाः पदे पदे दुर्निमिते गलन्ती।  
कस्याश्विदासीद्रशना तदानीमङ्गुष्ठमूलार्पितसूत्रशेषा॥ ६१॥[^378]

[^377]: "अर्धाञ्चिता"

[^378]: "६१–६२ श्लोकयोर्मध्येऽयं श्लोको दृश्यते—  स्तनंधयन्तं तनयं विलोकनाय त्वरया वर्जन्ती। संप्रस्नुताभ्यां पदवीं स्तनाभ्यांं सिषेच काचित्पयसा गवाक्षम्॥"

** अर्धाचितेति॥** सत्वरं सवेगमुत्थितायाः कस्याश्चिदर्धमाचिता मणिभिर्गुम्फितार्धाचिता दुर्निमिते संभ्रमाद्दुःखेन निक्षिप्ते। 'डुमिञ् प्रक्षेपणे' इति धातोः कर्मणि क्तः। पदे पदे प्रतिपदम्। वीप्सायां द्विर्भावः। गलन्ती गलद्रत्नासती रशना मेखला तदानीं तस्मिन्नवसरेऽङ्गुष्ठमूलेऽर्पितं लगितं सूत्रमेव शेपो यस्याः सासीत्॥

तासां मुखैरासवगन्धगर्भैर्व्याप्तान्तराः सान्द्रकुतूहलानाम्।  
विलोलनेत्रभ्रमरैर्गवाक्षाः सहस्रपत्राभरणा इवासन्॥ ६२॥[^378]

** तासामिति॥** तदानीं सान्द्रकुतूहलानां तासां स्त्रीणामासवगन्धो गर्भे येषां तैः। विलोलानि नेत्राण्येव भ्रमरा येषु तैर्मुखैर्व्याप्तान्तराश्छन्नावकाशा गवाक्षाः सहस्रपत्राभरणा इवासन्। कमलालंकृता इव स्थिता इत्यर्थः॥

**तावत्पताकाकुलमिन्दुमौलिरुत्तोरणं राजपथं प्रपेदे।  
प्रासादशृङ्गाणि दिवापि कुर्वञ्ज्योत्स्नाभिषेकद्विगुणद्युतीनि[^380] ॥ ६३॥**

[^380]: "छवीनि"

**तावदिति॥** तावत्तस्मिन्नवसर इन्दुमौलिरीश्वरो दिवापि प्रासादशृङ्गाणि ज्योत्स्नाया अभिषेकेण स्नपनेनद्विगुणद्युतीनि द्विरावृत्तकान्तीनि। 'गुणस्त्वावृत्तिशब्दादिज्येन्द्रियामुख्यतन्तुषु' इति वैजयन्ती। कुर्वन्पताकाभिराकुलं व्याकीर्णमुत्तोरणमुच्छ्रिततोरणं राजपथं प्रपेदे॥

तमेकदृश्यं नयनैः पिबन्त्यो नार्यो न जग्मुर्विषयान्तराणि।  
तथाहि शेषेन्द्रियवृत्तिरासां सर्वात्मना चक्षुरिव प्रविष्टा॥ ६४॥

** तमिति॥** एक एव दृश्यो दर्शनीयस्तमेकदृश्यं तमीश्वरं नयनैः पिबन्त्यः। अतितृष्णया पश्यन्त्य इत्यर्थः। 'ताः शंकरं दृष्टिभिरापिबन्त्यः' इति वा पाठः। नार्यो विषयान्तराणि ततोऽन्यान्विषयान्। शब्दादीनित्यर्थः। न जग्मुः। न विदुरित्यर्थः। तथाहि। आसां नारीणां शेषेन्द्रियवृत्तिः श्रोत्रादिप्रवृत्तिः सर्वात्मना स्वरूपकार्त्स्न्येनचक्षुः प्रविष्टेव। श्रोत्रादीनीन्द्रियाणि स्वातन्त्र्येण ग्रहणाशक्तेश्चक्षुरेव प्रविश्य कौतुकात्स्वयमप्येनमुपलभन्ते किमु। अन्यथा स्वस्वविषयाधिगमः किं न स्यादिति भावः॥

 अथ पौराङ्गनावचनान्याह—

**स्थाने तपो दुश्चरमेतदर्थमपर्णया पेलवयापि[^381] तप्तम्।  
या दास्यमप्यस्य लभेत नारी सा स्यात्कृतार्था किमुताङ्कशय्याम्॥ ६५॥**

[^381]: "कोमलया"

** स्थान इति॥** पेलवया कोमलयाप्यपर्णया पार्वत्यैतस्मै शिवायैतदर्थम्। 'अर्थेन सह नित्यसमासः सर्वलिङ्गता च' इति विशेष्यनिघ्नत्वम्। दुश्वरं तपस्तप्तं स्थाने युक्तम्। कुतः। या नार्यस्येश्वरस्य दास्यं दासीत्वमपि लभेत सा कृतार्था स्यात्। या अङ्क एव शय्या तामङ्कशय्यां लभेत सा किमुत। कृतार्थेति किमु वक्तव्यमित्यर्थः॥

**परस्परेण स्पृहणीयशोभं न चेदिदं द्वन्द्वमयोजयिष्यत्।  
अस्मिन्द्वये रूपविधानयत्नः पत्युः प्रजानां विफलो[^382]ऽभविष्यत्॥ ६६॥**

[^382]: " वितथः "

 **परस्परेणेति॥** स्पृहणीयशोभं सर्वैराशास्यमान सौन्दर्यमिदं द्वन्द्वं मिथुनम्। 'द्वन्द्वं रहस्य -' इति निपातः। परस्परेण नायोजयिष्यच्चेन्न योजयेद्यदि प्रजानां पत्युर्विधातुरस्मिन्द्वये द्वन्द्वे रूपविधाने सौन्दर्यनिर्माणे यतः प्रयासो विफलोऽभविष्यद्भवेत्। एतदनुरूपस्त्रीपुंसान्तराभावादिति भावः। 'लिङ्गनिमित्ते लृङ् क्रियातिपत्तौ' इति लृङ्॥

**न नूनमारूढरुषा शरीरमनेन दग्धं कुसुमायुधस्य।  
व्रीडादमुं देवमुदीक्ष्य[^383] मन्ये संन्यस्तदेहः स्वयमेव कामः॥ ६७॥**

[^383]: "अवेक्ष्य"

** नेति॥** आरूढरुषा प्ररूढकोपेनानेन हरेण कुसुमायुधस्य कामस्य शरीरं न दग्धं नूनं किंतु कामोऽमुं देवमुदीक्ष्य दृष्ट्वा व्रीडात्सौन्दर्येण जितोऽस्मीति लज्जया स्वयमेव संन्यस्तदेहस्त्यक्तदेह इति मन्य इत्युत्प्रेक्षा। न स्वयं न्यस्ताकृतेः कोपः संभवतीति भावः॥

 काचित्कांचिदाह—

अनेन संबन्धमुपेत्य[^384] दिष्ट्या मनोरथप्रार्थितमीश्वरेण।  
मूर्धानमालि क्षितिधारणोच्च[^385]मुच्चैस्तरं[^386] वक्ष्यति शैलराजः॥ ६८॥

[^384]: "अवाप्य"

[^385]: "क्षितिपालनोच्चम्"

[^386]: "उच्चैस्तराम्"

** अनेनेति॥** हे आलि सखि। 'आलिः सखी वयस्या च' इत्यमरः। शैलराजो हिमवान्। दिष्ट्येत्यानन्देऽव्ययम्। मनोरथैः प्रार्थितमवरुद्धम्। अभिलाषविषयीकृतमित्यर्थः। 'प्रार्थना याच्ञावरोधयोः' इत्यभिधानात्। अनेनेश्वरेण संबन्धमुपेत्यावाप्य क्षितिधारणेनोच्चमुन्नतं मूर्धानमुच्चैस्तरमुन्नततरम्। उच्चैरित्यव्ययात्तरप्प्रत्ययः। 'मूर्ध्नाो द्रव्यत्वान्नामुप्रत्ययान्तो निपातः। 'किमेत्तिङव्ययघादाम्वद्रव्यप्रकर्षे' इत्यादिनाऽद्रव्यप्रकर्षे तस्य विधानादिति। वक्ष्यति धारयिष्यति। वहतेर्लृट्॥

**इत्योषधिप्रस्थविलासिनीनां शृण्वन्कथाः श्रोत्रसुखास्त्रिनेत्रः।  
केयूरचूर्णीकृतलाजमुष्टिं[^387] हिमालयस्यालयमाससाद॥६९॥**

[^387]: " वृष्टिः; मुष्टिः"

** इतीति॥** त्रिनेत्रस्त्र्यम्बकः। त्रिनेत्रत्रिनयनशब्दयोः 'क्षुभ्नादिषु च' इति णत्वाभावः। इतीत्थमोषधिप्रस्थविलासिनीनां संबन्धिनीः श्रोत्रसुखाः श्रवणमधुराः कथा आलापाञ्शृण्वन्केयूरैरङ्गदैश्चूर्णीकृता लाजामां मुष्टयो यस्मिंस्तं तथोक्तम्। तत्रावकीर्णा आचारलाजा अन्तराल एवाङ्गदैश्चूर्णपेषं पिष्यन्त इति पुरंध्रिजनसंबन्धातिशयोक्तिः। हिमालयस्य हिमवत आलयं भवनमाससाद॥

तत्रा[^388]वतीर्याच्युतदत्तहस्तः शरद्वनाद्दीधितिमानिवोक्ष्णः।  
क्रान्तानि पूर्वं कमलासनेन कक्ष्यान्तराण्य[^389]द्रिपतेर्विवेश॥ ७०॥

[^388]: "ततः."

[^389]: "कक्षान्तराणि"

** तत्रेति॥** तत्र हिमवदालयेऽच्युतेन विष्णुना दत्तहस्तो वितीर्णहस्तावलम्बः सन्। शरद्धनाच्छरन्मेघात्। शरद्विशेषणान्मेघस्य शुभ्रत्वं गम्यते। दीधितिमान्सूर्य इवोक्ष्णो वृषादवतीर्य कमलासनेन पूर्वमग्रे क्रान्तानि प्रविष्टान्यद्रिपतेः कक्ष्यान्तराणि गेहप्रकोष्ठान्तराणि विवेश। 'कक्ष्या कच्छे वरत्रायां कायां गेहे प्रकोष्ठके' इति यादवः॥

तमन्वगिन्द्रप्रमुखाश्च देवाः सप्तर्षिपूर्वाः परमर्षयश्च।  
गणाश्च गिर्यालयमभ्यगच्छन्प्रशस्तमारम्भमिवोत्तमार्थाः॥ ७१॥

** तमिति॥** तमीश्वरमन्वगनुपदम्। अव्ययमेतत्। 'अन्वगन्वक्षमनुगेऽनुपदं क्लीबमव्ययम्' इत्यमरः। इन्द्रप्रमुखा देवाश्च सप्तर्षयः पूर्वे येषां ते सप्तर्षिपूर्वाः। 'न बहुव्रीहौ' इति सर्वनामसंज्ञाप्रतिषेधः। परमर्षयः सनकादिमहर्षयश्च। 'सन्महत्परमोत्तमोत्कृष्टाः पूज्यमानैः' इति तत्पुरुषः। गणाः प्रमथाश्चोत्तमार्था महाप्रयोजनाः प्रशस्तं प्रकृष्टम्। अमोघमित्यर्थः। आरभ्यत इत्यारम्भ उपायस्तमिव गिर्यालयं हिमवन्मन्दिरमभ्यगच्छन्। प्राविशन्नित्यर्थः॥

**तत्रेश्वरो विष्टरभाग्यथावत्सरत्नमर्घ्यंमधुमच्च गव्यम्।  
नवे दुकूले च नगोपनीतं[^390] प्रत्यग्रहीत्सर्वममन्त्रवर्जम्[^391]॥ ७२॥**

[^390]: "नगोपनीते"

[^391]: "बन्ध्यम्"

**तत्रेति॥** तत्र हिमवदालय ईश्वरो विष्टरभागासनगतः। उपदिष्ट इत्यर्थः। यथावद्यथार्हम्। विधिवदित्यर्थः। सरत्नंरत्नसहितमर्घ्यमर्घार्थेजलम्।मधु क्षौद्रमस्मिन्नस्तीति मधुमत्। गवि भवं गव्यं दधि च। मधुपर्कमित्यर्थः। 'दधिमधुनी सर्पिर्वा मध्वलाभे' इत्याश्वलायनगृह्यसूत्रात्। नवे दुकूले चेति सर्वे नगोपनीतं हिमवदानीतमर्घ्यादिकं मन्त्रान्वर्जयित्वा मन्त्रवर्जम्। ततो नञ्समासः। अमन्त्रवर्ज्यम्। मन्त्रान्न वर्जयित्वेत्यर्थः। 'द्वितीयायां च' इति णमुल्प्रत्यय इत्याह न्यासकारः 'अनुदात्तं पदमेकवर्जम्' इत्यत्र। प्रत्यग्रहीत्स्वीकृतवान्॥

**दुकूलवासाः स वधूसमीपं निन्ये विनीतैरवरोधदक्षैः[^392]।  
वेलासमीपं[^393] स्फुटफेनराजिर्नवैरुदन्वानिव चन्द्रपादैः॥ ७३॥**

[^392]: " पक्षैः "

[^393]: "सकाशम्"

** दुकूलेति॥** अथ दुकूलवासाः। दुकूलं वसान इत्यर्थः। स हरो विनीतैरनुद्धतैरवरोधेषु ये दक्षास्तैरवरोधदक्षैर्वधूसमीपं निन्ये नीतः। कथमिव। स्फुटा फेनानां राजिर्यस्य स उदकमस्यास्तीत्युदन्वान्समुद्रः। 'उदन्वानुदधौ च' इति निपातनात्साधुः। नवैरचिरोदितैश्चन्द्रपादैश्चन्द्रकिरणैर्वेलासमीपमिव॥

**तया प्रवृद्धा[^394]ननचन्द्रकान्त्या प्रफुल्लचक्षुः कुमुदः कुमार्या।  
प्रसन्नचेतः सलिलः शिवोऽभूत्संसृज्यमानः शरदेव लोकः॥ ७४॥**

[^394]: "विवृद्ध"

** तयेति॥** आननं चन्द्र इवेत्युपमितसमासः। प्रवृद्धाननचन्द्रस्य कान्तिर्यस्यास्तया तथोक्तया तया कुमार्या, शरदा लोक इव संसृज्यमानः संगच्छमानः शिवश्चक्षूंषि कुमुदानीव तानि प्रफुल्लानि यस्य स तथोक्तः। चेतः सलिलमिव तत्प्रसन्नं यस्य स तथोक्तः प्रसन्नचेतः सलिलोऽभूत्। शरल्लोकयोरपि यथोचितं विशेषणानि योज्यानि॥

**तयोः समापत्तिषु कातराणि किंचिद्व्यवस्थापितसंहृतानि।  
ह्रीयन्त्रणां तत्क्षणमन्वभूवन्नन्यो[^395]न्यलोलानि विलोचनानि॥ ७५॥**

[^395]: "आनशिरे मुहूर्तम्, आनशिरे मनोज्ञाम्"

** तयोरिति॥** तयोर्वधूवरयोः समापत्तिषु यदृच्छया संगतिषु कातराणि चकितानि। 'अधीरे कातरः' इत्यमरः। द्रष्टुमसमर्थानीति भावः। किंचिदीषद्व्यवस्थापितानि स्थिरीकृतानि पश्चात्संहृतानि निवर्तितानि चेति व्यवस्थापितसंहृतानि। 'पूर्वकाल–' इत्यादिना तत्पुरुषः। अन्योन्यस्मिल्ँलोलानि सतृष्णानि। 'लोलश्चलसतृष्णयोः' इत्यमरः। विलोचनानि दृष्टयस्तत्क्षणं तस्मिन्क्षणे ह्रीयन्त्रणां ह्रिया निमित्तेन संकोचमन्वभूवन्॥

**तस्याः करं शैलगुरूपनीतं जग्राह ताम्राङ्गुलिमष्टमूर्तिः।  
उमातनौ[^396] गूढतनोः स्मरस्य तच्छङ्किनः[^397] पूर्वमिव प्ररोहम्॥ ७६॥**

[^396]: "उमात्मना"

[^397]: "तच्छङ्कितः "

** तस्या इति॥** अष्टमूर्तिः शिवः। तस्मादीश्वराच्छङ्कत इति तच्छङ्किनः। तद्भीतस्येत्यर्थः। अतएवोमातनावुमाशरीरे गूढतनोर्गुप्तशरीरस्य स्मरस्य पूर्वं प्ररोहमिव प्रथमाङ्कुरमिव स्थितं शैलगुरूपनीतं शैलगुरुणा हिमवतोपनीतं प्रापितम्। अथवा शैलगुरुणा हिमवत्पुरोधसोपनीतं ताम्राङ्गुलिं रक्ताङ्गुलिं तस्याः पार्वत्याः करं जग्राह॥

**रोमोद्गमः प्रादुरभूदुमायाः स्विन्नाङ्गुलिः[^398] पुंगवकेतुरासीत्।  
वृत्तिस्तयोः पाणिसमागमेन समं विभक्तेव मनोभवस्य॥ ७७॥**

[^398]: "चित्राङ्गुलिः"

** रोमोद्गम इति॥** उमाया रोमोद्गमोरोमाञ्चः प्रादुरभूत्। पुमान्गौः पुंगवो वृषभः। 'गोरतद्धितलुकि' इति टच्। स केतुश्चिह्नं यस्य स पुंगवकेतुः शिवः स्विन्नाङ्गुलिरासीत्। अत्रोत्प्रेक्षते–पाणिसमागमेन पाण्योः संस्पर्शेन कर्त्रा। तयोर्वधूवरयोर्मनोभवस्य वृत्तिरवस्थितिः समं विभक्तेव। समीकृतेवेत्यर्थः। प्राक्सिद्धस्याप्यनुरागसाम्यस्य संप्रति तत्कार्यदर्शनात्पाणिसंस्पर्शकृतत्वमुत्प्रेक्षते। ननु 'कन्या प्रथमसंगमे स्विन्नकरणा भवति पुमांस्तु रोमाञ्चितो भवती'ति वात्स्यायनेन विपरीतमुक्तमिति चेन्नैष दोषः। एभिरनयोर्भावं परीक्षेतेति वाक्यशेष एभिरिति बहुवचनेन स्वेदरोमाञ्चग्रहणस्य सकलसात्विकोपलक्षणत्वावगमेनानियमावधारणात्। अतएव रघुवंशेऽन्यथाभिधानात्स्वोक्तिविरोध इत्यपास्तम्। तदेतद्रघुवंशसंजीविन्यां (७।२२) सुव्यक्तमवोचम्। सात्विकास्तु 'स्तम्भप्रलयरोमाञ्चाः स्वेदो वैवर्ण्यवेपथू। अश्रुवैस्वर्यमित्यष्टौ सात्विकाः परिकीर्तिताः॥' इति॥

**प्रयुक्तपाणिग्रहणं यदन्यद्वधूवरं पुष्यति कान्तिमग्र्याम्।  
सांनिध्ययोगादनयोस्तदानीं किं कथ्यते श्रीरुभयस्य तस्य॥ ७८॥**

** प्रयुक्तेति॥** यद्यस्मात्कारणात्प्रयुक्तं पाणिग्रहणं यस्य तत्तथोक्तमन्यल्लौकिकम् वधूश्व वरश्च वधूवरम्। समाहारे द्वन्द्वैकवद्भावः। तदानीं पाणिग्रहणकालेऽनयोरुमाशिवयोः सांनिध्ययोगात्संनिधिभावादग्र्यामुत्तमां कान्ति शोभां पुष्यति

पुष्णाति तस्योभयस्योमामहेश्वररूपस्य मिथुनस्य श्रीः किं कथ्यते। यत्प्रसादादन्यस्य शोभालाभस्तस्य शोभा किमु वक्तव्येत्यर्थः। 'विवाहसमये गौरीशिवौ वधूवरावनुप्रविशेताम्' इत्यागमः॥

**प्रदक्षिणप्रक्रमणात्कृशानोरुदर्चिषस्तन्मिथुनं चकासे।  
मेरोरुपान्तेष्विव वर्तमानमन्योन्यसंसक्तमहस्त्रियामम्॥ ७९॥**

** प्रदक्षिणेति॥** तन्मिथुनमुदर्चिषउन्नतज्वालस्य कृशानोः कर्मणः प्रदक्षिणप्रक्रमणात्प्रदक्षिणीकरणाच्चकासे। किमिव। मेरोरुपान्तेषु परिसरेषु वर्तमानमावर्तमानम्। मेरुं प्रदक्षिणीकुर्वदित्यर्थः। अन्योन्येन संसक्तं संगतम्। मिथुनस्याप्येतद्विशेषणम्। अहश्च त्रियामा चाहस्त्रियामं रात्रिंदिवमिव। समाहारे द्वन्द्वैकवद्भावः॥

**तौ दंपती त्रिः परिणीय वह्निमन्योन्यसंस्पर्शनिमीलिताक्षौ।  
स कारयामास वधूं पुरोधात्तस्मिन्समिद्धार्चिषि लाजमोक्षम् ॥ ८०॥**

** ताविति॥** स पुरस्तादेव हितं विधत्त इति पुरोधाः पुरोहितोऽन्योन्यस्य संस्पर्शेन स्पर्शसुखेन निमीलिताक्षौ तौ जाया च पतिश्च दंपती कर्मभूतौ। जायाशब्दस्य दभावो निपातितः। वह्निं त्रिस्त्रिवारम्। 'द्वित्रिचतुर्भ्यः सुच्' इति सुच्। परिणीय परितो नीत्वा। प्रदक्षिणी कार्येत्यर्थः। नयतेर्द्विकर्मकाल्ल्यप्। समिद्धार्चिषि दीप्तज्वाले तस्मिन्वह्नौवधूं लाजमोक्षं लाजविसर्गंकारयामास। 'हक्रोरन्यतरस्याम्' इति विकल्पादणिकर्तुः कर्मत्वम्॥

**सा लाजधूमाञ्जलिमिष्टगन्धं गुरूपदेशाद्वदनं निनाय।  
कपोलसंसर्पिशिखः स तस्या मुहूर्तकर्णोत्पलतां प्रपेदे॥ ८१॥**

** सेति॥** सा वधूर्गुरोः पुरोधस उपदेशादिष्टः। घ्राणतर्पण इत्यर्थः। गन्धो यस्य तं लाजधूमाञ्जलिं वदनं निनाय। कपोलसंसर्पिणी शिखा यस्य स तथोक्तः स धूमस्तस्या गौर्या मुहूर्तकर्णोत्पलतां प्रपेदे। धूमस्य विसृमरत्वान्मुहूर्तग्रहणम्॥

**तदीषदार्द्रारुणगण्डलेखमुच्छ्वासिकालाञ्जनरागमक्ष्णोः।  
वधूमुखं क्लान्तयवावतंसमाचारधूमग्रहणाद्बभूव ॥ ८२॥**

** तदिति॥** तद्वधूमुखमाचारधूमग्रहणादाचारप्राप्तधूमत्वादीषदार्द्रेस्विन्नेअरुणे च गण्डलेखे गण्डस्थले यस्य तत्तथोक्तम्। अक्ष्णोरुच्छ्रास्युद्गच्छन्कालाञ्जनस्य रागोऽञ्जनं यस्य तत्तथोक्तम्। क्लान्तो यवावतंसो यवाङ्कुरकर्णपूरो यस्य तत्तथाभूतं बभूव। 'लाजाञ्जलिं विसृज्य धूमाग्रंजिघेत्' इति प्रयोगवृत्तिकारः॥

**वधूं द्विजः प्राह तवैष वत्से वह्निर्विवाहं प्रति कर्मसाक्षी[^399]।  
शिवेन भर्त्रा सह धर्मचर्या कार्या त्वया मुक्तविचारयेति॥ ८३॥**

[^399]: "पूर्वसाक्षी"

** वधूमिति॥** अथ वधूं द्विजः पुरोधाः प्राह। किमिति। हे वत्से, एषवह्निस्तव विवाहं प्रति। विवाहकर्मणीत्यर्थः। कर्मसाक्षी कर्मद्रष्टा। भर्त्रा शिवेन सह मुक्तविचारया निर्विचारया त्वया धर्मचर्या धर्माचरणं कार्या कर्तव्येति। अयं च प्राजापत्य विवाहो द्रष्टव्यः। यथाहाश्वलायनः –'सह धर्मंचरेदिति प्राजापत्यः' इति॥

**आलोचनान्तं श्रवणे[^400] वितत्य पीतं गुरोस्तद्वचनं भवान्या।  
निदाघकालोल्बणतापयेव[^401] माहेन्द्रमम्भः प्रथमं पृथिव्या॥ ८४॥**

[^400]: " श्रवणौ"

[^401]: "तप्तयेव"

** आलोचनान्तमिति॥** भवस्य पत्न्या भवान्या। 'इन्द्रवरुणभवशर्वरुद्र–'इत्यादिना ङीप् आनुगागमश्च। आलोचनान्तं नेत्रान्तपर्यन्तम्। 'आङ्मर्यादाभिविध्योः' इत्यव्ययीभावः। श्रवणे श्रोत्रे वितत्य विस्तार्य यत्पूर्वोक्तं गुरोर्याज्ञिकस्य वचनं 'सह धर्मंचर' इति वाक्यं निदाघकाले ग्रीष्मकाल उल्बणतापयोत्कटसंतापया पृथिव्या प्रथममाद्यं माहेन्द्रं पार्जन्यमम्भ इव पीतम्। अत्यादरेण शुश्रावेत्यर्थः॥

**ध्रुवेण भर्त्रा ध्रुवदर्शनाय प्रयुज्यमाना प्रियदर्शनेन।  
सा दृष्ट इत्याननमुन्नमय्य ह्रीसन्नकण्ठी[^402] कथमप्युवाच॥ ८५॥**

[^402]: "कण्ठम्"

** ध्रुवेणेति॥** प्रियं दर्शनं यस्य कर्मभूतस्य तेन प्रियदर्शनेन ध्रुवेण शाश्वतेन भर्त्रा ध्रुवस्य नक्षत्रविशेषस्य दर्शनाय। 'ध्रुवो भभेदे क्लीबं तु निश्चिते शाश्वते त्रिषु' इत्यमरः। प्रयुज्यमाना दृश्यतामिति प्रेर्यमाणा ह्रीसन्नकण्ठी ह्रिया ह्रीनस्वरा सा वधूः कथमप्याननमुन्नमय्य दृष्ट इत्युवाच॥

**इत्थं विधिज्ञेन पुरोहितेन प्रयुक्तपाणिग्रहणोपचारौ।  
प्रणेमतुस्तौ पितरौ प्रजानां पद्मासनस्थाय पितामहाय॥ ८६॥**

** इत्थमिति॥** इत्थमनेन प्रकारेण। 'इदमस्थमुः' इति थमुप्रत्ययः। विधिज्ञेन विवाहप्रयोगज्ञेन। शास्त्रज्ञेनेत्यर्थः। पुरोहितेन हैमवतेन प्रयुक्तपाणिग्रहणोपचारौ कृतविवाहकर्माणौ प्रजानां पितरौ तावुमामहेश्वरौ पद्मासनस्थाय पद्मासनोपविष्टाय पितॄणां पित्रे पितामहाय ब्रह्मणे। 'पितामहो विरिञ्चौ स्यात्तातस्य जनकेऽपि च' इति विश्वः। 'पितृव्यमातुलमातामहपितामहाः' इति निपातनात्साधुः। प्रणेमतुर्नमश्चक्रतुः। पितामहस्य पित्रोरपि पूज्यत्वादिति भावः॥

**वधूर्विधात्रा प्रतिनन्द्यते स्म कल्याणि वीरप्रसवा भवेति।  
वाचस्पतिः सन्नपि[^403] सोऽष्टमूर्तौत्वाशास्य[^404]चिन्तास्तिमितो बभूव॥ ८७॥**

[^403]: "उन्नत"

[^404]: "मूर्तावाशास्य"

** वधूरिति॥** वधूः कन्या विधात्रा ब्रह्मणा। हे कल्याणि शोभने, वीरः प्रसवोऽपत्यं यस्याः सा वीरप्रसवा वीरसूर्भवेति प्रतिनन्द्यते स्म। आशिषमुक्त्वेत्यर्थः। स विधाता वाचस्पतिर्वागीश्वरोऽपि सन्। कस्कादिषु पाठात्साधुः। अष्टमूर्तौशिवे त्वाशास्यमाकाङ्क्ष्यंतत्र चिन्ता विचारस्तस्यां स्तिमितो मन्दो बभूव। तस्य निरीहस्याशास्याभावादाशिषि स्तिमितत्वमित्यर्थः॥

**क्लृप्तोपचारां चतुरस्रवेदीं तावेत्य पश्चात्कनकासनस्थौ।  
जायापती लौकिकमेषणीय[^405]मार्द्राक्षतारोपणमन्वभूताम्॥ ८८॥**

[^405]: "एषितव्यम्"

** क्लृप्तेति॥** तौ जायापती वधूवरौ पश्चान्नमस्कारानन्तरं क्लृप्ता रचिता उपचाराः पुष्परचनादयो यस्यां तां चतुरस्रवेदीमेत्य प्राप्य कनकासनस्थौ सन्तौ लौकिकं लोके विदितम्। आचारप्राप्तमित्यर्थः। अतएवैषणीयमाशास्यम्। 'तथाहि लौकिकाचारं मनसापि न लङ्घयेत्' इति शास्त्रादवश्यकर्तव्यमित्यर्थः। इषेरिच्छार्थादनीयर्प्रत्ययः। आर्द्राक्षतारोपणमन्वभूताम्॥

**पत्रान्तलग्नैर्जलबिन्दुजालै[^406]राकृष्टमुक्ताफलजालशोभम्[^407]।  
तयोरुपर्यायतनालदण्डमाधत्त लक्ष्मीः कमलातपत्रम्॥ ८९॥**

[^406]: " वृन्दै"

[^407]: "भक्तिशोभम्."

** पत्रान्तेति॥** लक्ष्मीः श्रीदेवी पत्रान्तेषु दलप्रान्तेषु लग्नैर्जलबिन्दुजालैराकृष्टाहृता मुक्ताफलजालेन प्रान्तलम्बिना मुक्ताकलापेन या शोभा सा येन तत्तथोक्तमायतं दीर्घं नालमेव दण्डो यस्य तत्कमलमेवातपत्रं तत्तयोरुपर्याधत्त दधौ॥

**द्विधाप्रयुक्तेन च वाङ्मयेन सरस्वती तन्मिथुनं नुनाव।  
संस्कारपूतेन वरं वरेण्यं वधूं सुखग्राह्यनिबन्धनेन॥ ९०॥**

** द्विधेति॥** अथ सरस्वती वाग्देवी द्विधा संस्कृतप्राकृतरूपेण द्वैविध्येन प्रयुक्तेनोच्चारितेन वाङ्मयेन शब्दजालेन तन्मिथुनं नुनाव तुष्टाव। 'नु स्तुतौ' इति धातोर्लिट्। केन कमिवेत्याह—**संस्कारेति**॥ संस्कारेण शास्त्रव्युत्पत्त्या पूतेन प्रकृतिप्रत्ययविभागशुद्धेन। संस्कृतेनेत्यर्थः। वरेण्यं वरणीयम्। श्लाघ्यमित्यर्थः। वृणोतेरौणादिक एण्यप्रत्ययः। वरं वोढारं शिवम्। सुखेन ग्राह्यं सुबोधं निबन्धनं रचना यस्य तेन वाङ्मयेन। प्राकृतभाषयेत्यर्थः। वधूम् नुनावेत्यनेन संबन्धः॥

**तौ संधिषु व्यञ्जितवृत्तिभेदं रसान्तरेषु प्रतिबद्धरागम्।  
अपश्यतामप्सरसां मुहूर्तं प्रयोगमाद्यं ललिताङ्गहारम्॥ ९९॥**

** ताविति॥** तौ दंपती संधिषु मुखादिनिर्वहणान्तेषु पञ्चसंधिषु। तदुक्तं दशरूपके'— मुखं प्रतिमुखं गर्भः सावमर्शोपसंहृतिः' इति। व्यञ्जितवृत्तिभेदं स्फुटीकृतकौशिक्यादिवृत्तिविशेषम्। रसानुगुण्येनेति शेषः। तदुक्तं भूपालेन– 'कौशिकी स्यात्तु शृङ्गारे रसे वीरे तु सात्वती। रौद्रबीभत्सयोर्वृत्तिर्नियतारभटी पुनः॥ शृङ्गारादिषु भावज्ञैरसेष्विष्टा तु भारती॥' तथा। 'कौशिक्यारभटी चैव सात्वती भारती तथा। चतस्रो वृत्तयो ज्ञेयास्तासु नाट्यंप्रतिष्ठितम्॥' इति। रसान्तरेषु शृङ्गारादिरसभेदेषु। 'श्रृङ्गारादौ विषे वीर्ये गुणे रागे द्रवे रसः ' इत्यमरः। 'शृङ्गारहास्यकरुणरौद्रवीरभयानकाः। वीभत्साद्भुतशान्ताख्या रसाः पूर्वैरुदाहृताः' इति। प्रतिबद्धरागं प्रतिनियमेन प्रवर्तितो वसन्तललितादिरागो यस्मिंस्तम्। यस्मिन्रसे यो रागो विहितस्तदनुसारेण प्रयुक्तरागमित्यर्थः। यथाह काहलः— 'रौद्रेऽद्भुते तथा वीरे पुंरागेण प्रगीयते। शृङ्गारहास्यकरुणाः स्त्रीरागेण प्रकीर्तिताः॥ भयानके च बीभत्से शान्ते गेयो नपुंसके॥' इति। ललिताङ्गहारं मधुराङ्गविक्षेपम्। 'अङ्गहारोऽङ्गविक्षेपः' इत्यमरः। आदौ भवमाद्यम्। रूपकान्तरप्रकृतिभूतमित्यर्थः। तदुक्तम्—'आहुः प्रकरणादीनां नाटकं प्रकृतिं बुधाः' इति। अप्सरसामुर्वश्यादीनाम्। प्रयुज्यत इति प्रयोगो रूपकम्। नाटकमित्यर्थः। आद्यमिति विशेषणात्। तं मुहूर्तमपश्यतां दृष्टवन्तौ। 'पाघ्राध्मास्था–' इत्यादिना दृशेः पश्यादेशः॥

**देवास्तदन्ते हरमूढभार्यंकिरीटबद्धाञ्जलयो निपत्य।  
शापावसाने प्रतिपन्न[^408]मूर्तेर्ययाचिरे पञ्चशरस्य सेवाम्॥ ९२॥**

[^408]: "प्रतिलब्ध"

** देवा इति॥** देवा इन्द्रादयस्तदन्ते तस्य प्रयोगदर्शनस्यान्तेऽवसान ऊढभार्यं परिणीतदारं हरं किरीटेषु बद्धा अञ्जलयो येषां ते तथोक्ताः सन्तः। निपत्य प्रणम्य शापावसाने प्रतिपन्नमूर्तेर्लब्धशरीरस्य। 'परिणेष्यति पार्वतिं यदा' (४।४२) इत्यादिना शापस्य पार्वतीपरिणयान्तत्वादित्यर्थः। पञ्चशरस्य कामस्य कर्तुः। सेवां ययाचिरे। पुनः समासादितशरीरस्य तस्य सेवा स्वीक्रियतामिति प्रार्थयामासुरित्यर्थः। 'दुह्याच्पच्–' इत्यादिना द्विकर्मकत्वम्॥

**तस्यानुमेने भगवान्विमन्युर्व्यापारमात्मन्यपि सायकानाम्।  
कालप्रयुक्ता[^409] खलु कार्यविद्भि[^410]र्विज्ञापना भर्तृषु सिद्धिमेति॥ ९३॥**

[^409]: "काले प्रयुक्ता"

[^410]: "कालविद्भिः"

** तस्येति॥** विमन्युर्विगतक्रोधो भगवानीश्वर आत्मन्यपि तस्य कामस्य सायकानां व्यापारमनुमेने। तथाहि। कार्यविद्भिः कार्यज्ञैः। अथवा कालविद्भिः अवसरज्ञैः। काले योग्यावसरे प्रयुक्तानुष्ठिता भर्तृषु स्वामिषु विषये विज्ञापना सिद्धिमेति खलु। सफला भवतीत्यर्थः। अयमेवास्य स्मरसेवास्वीकारो यदात्मन्यपि तत्सायकव्यापारमङ्गीकृतवानिति॥

**अथ विबुधगणांस्तानिन्दुमौलिर्विसृज्य  
क्षितिधरपतिकन्यामाददानः[^411] करेण।  
कनककलशयुक्तं[^412] भक्तिशोभासनाथं  
क्षितिविरचितशय्यं कौतुकागारमागात्॥ ९४॥**

[^411]: "आदधानः"

[^412]: "रक्षा"

** अथेति॥** अथेन्दुमौलिरीश्वरस्तान्विबुधगणान्विसृज्य क्षितिधरपतिकन्यां पार्वतीं करेणाददानः कनककलशयुक्तं मङ्गलार्थमन्तर्निहितहेममयपूर्णकुम्भं भक्तयः पुष्पादिरचनास्तासां शोभया सनाथम्। सहितमित्यर्थः। क्षितिविरचितशय्यं क्षितौ विरचिता स्थण्डिले कल्पिता शय्या तल्पं यस्मिंस्तत्तथोक्तं कौतुकागारमागाच्छय्यागृहं जगाम। अत्राश्वलायनः—'अत ऊर्ध्वमक्षारालवणाशिनावधःशायिनौ ब्रह्मचारिणौ स्याताम्' इति। अत ऊर्ध्वं विवाहादूर्ध्वम्। आ त्रिरात्रादिति शेषः। 'त्रिरात्रं द्वादशरात्रं वा' इति वचनात्। तथा कामशास्त्रेऽपि 'अथ परिणयरात्रौ प्रक्रमेणैव किंचित्तिसृषु च रजनीषु स्तब्धभावा दुनोति। त्रिदिनमिह न भिन्द्याद्ब्रह्मचर्यं न चास्या हृदयमननुरुध्य स्वेच्छया नर्म कुर्यात्॥' इति॥

**नवपरिणयलज्जाभूषणां तत्र गौरीं  
वदनमपहरन्तीं तत्कृताक्षेपमीशः।  
अपि शयनसखीभ्यो दत्तवाचं कथंचि–  
त्प्रमथ[^413]मुखविकारैर्हासयामास गूढम्॥ ९५॥**

[^413]: "प्रथम"

** नवेति॥** तत्र कौतुकागार ईश ईश्वरो नवपरिणयेन नवेद्वाहेन या लज्जा सा भूषणं यस्यास्तामत एव तेनेश्वरेण कृताक्षेपं कृताकर्षणम्। उन्नमितमिति यावत्। वदनमपहरन्तीं साचीकुर्वन्तीम्। अयं लज्जानुभावः। अनुभावान्तरमाह— शयनसखीभ्योऽपि शयने सहशायिनीभ्योऽपि नर्मसहचरीभ्योऽपीत्यर्थः। कथंचित्कृच्छ्रेण दत्तवाचं दत्तोत्तरां गौरीं प्रमथा भृङ्गिरिटिप्रभृतयो हास्यरसाधिदेवताः पशुपतेः पारिषदाः। यथाह भरतः— 'शृङ्गारो विष्णुदैवत्यो हास्यः प्रमथदैवतः' इति। 'प्रमथाः स्युः पारिषदाः' इत्यमरः। तेषां मुखविकारैर्मुखविकृतचेष्टितैर्गूढमप्रकाशं हासयामास। हासाद्युपायैर्लज्जामपाकर्तुं प्रवृत्त इत्यर्थः। यथाह गोनर्दः– 'हासेन मधुना नम्रवचसा लज्जितां प्रियाम्। विलुप्तलज्जांकुर्वीत निपुणैश्च सखीजनैः॥' इति॥

**इति श्रीमन्महामहोपाध्यायकोलाचलमल्लिनाथसूरिविरचितया संजीविनीसमाख्यया व्याख्यया समेतः  
श्रीकालिदासकृतौ कुमारसंभवे महाकाव्ये उमापरिणयो नाम सप्तमः सर्गः।**

**<MISSING_FIG href="../books_images/U-IMG-1720777522Screenshot2024-07-11204057.png"/>**

श्रीः।

**कुमारसम्भवम्।**

<MISSING_FIG href="../books_images/U-IMG-1720777667Screenshot2024-07-12005454.png"/>

संजीविन्या समेतम्।

अष्टमः सर्गः।

शिरसा शकलं शशाङ्कमूर्तेर्भसितं विभ्रतमङ्गकेन भूरि।  
गरलं च गलेन चिन्तयामो हरमर्धाङ्गहराद्विराजकन्यम्॥

टीका सप्तसु मल्लिनाथकृतिना संजीविनीसंज्ञिका  
या सर्गेषु कुमारसंभवमहाकाव्यस्य चक्रे पुरा।  
सैवैतर्ह्यवशिष्टदिक्प्रमिततत्सर्गेषु विद्वन्मुदे  
सीतारामकवीश्वरेण हि यथाप्रज्ञं समापूर्यते॥

 नवपरिणीतगिरिजारहःकेलिमपि विवर्णयिषुस्तत्रभवान्कालिदासोऽष्टमं सर्ग

मारभते—

पाणिपीडनविधेरनन्तरं शैलराजदुहितुर्हरं प्रति।  
भावसाध्वसपरिग्रहादभूत्कामदोहदमनोहरं[^414] वपुः॥ १॥

[^414]: "सुखं मनोहरम्"

** पाणिपीडनविधेरिति॥** पाणिपीडनं नाम षोडशविधेषु संस्कारेषु कश्चित्संस्कारविशेषः। पीडयति यस्मिन्निति पीडनम्। 'करणाधिकरणयोश्च' इति ल्युट्। पाणेः करतलस्य पीडनं ग्रहणम्। विवाह इत्यर्थः। पाणेरिति कृद्योगलक्षणा कर्मणि षष्ठी। तस्य विधेर्विधानात्। 'विधिर्विधाने दैवे च' इत्यमरः। अनन्तरं पश्चात्। भावसाध्वसयोः कामेच्छातिभययोः परिग्रहात्। परिग्रहं ग्रहणं कृत्वेत्यर्थः। ल्यब्लोपे पञ्चमी। मुग्धात्वादुभे अप्यवलम्ब्येति भावः। 'भावः स्वभावेऽभिप्राये चेच्छासत्तात्मजन्मसु' इति विश्वः। स्थिताया इति शेषः। इयं च मुग्धाभेदो नवोढा। तदुक्तं भानुमिश्रैः—'लज्जाभयपराधीनरतिर्नवोढा' इति। शैलराजस्य हिमालयस्य दुहितुः कन्यायाः पार्वत्याः वपुरङ्गम्। हरं शिवं प्रति। लक्षयित्वेत्यर्थः। 'लक्षणेत्थं–' इति प्रतेः कर्मप्रवचनीयसंज्ञा। तद्योगे 'कर्मप्रवचनीययुक्ते' इति द्वितीया। कामे यद्दोहदमभिलाषः। इच्छेति यावत्। 'अथ दोहदम्। इच्छा काङ्क्षा' इत्यमरः। कामविषयकोऽभिलाष इत्यर्थः। तेन निमित्तेन मनोहरं रुचिकरमभूत्। अतिमनोहराण्यपि कामिनीवपूंषि स्वकामेच्छयैव रोचकानि भवन्तीति भावः। सर्गेऽस्मिन्रथोद्धतावृत्तम्।

 'रान्नराविह रथोद्धता लगौ' इति लक्षणात्। रसश्च प्रायः संभोगशृङ्गार एव॥ इदानीं लक्षणरीत्या नवोढात्वमेव दशभिः प्रपञ्चयति—

व्याहृता प्रतिवचो न संदधे गन्तुमैच्छदवलम्बितांशुका।  
सेवते स्म शयनं पराङ्मुखी सा तथापि रतये पिनाकिनः॥ २॥

** व्याहृतेत्यादि॥** सा पार्वती व्याहृता प्रियेण पृष्टा सती प्रतिवचः प्रत्युत्तरं न संदधे। न दत्तवतीत्यर्थः। तथावलम्बितं करेण धृतमंशुकं वस्त्रं यस्यास्तथोक्ता सती गन्तुमैच्छत्। तथा पराङ्मुखी परिवर्तितवदना सती शयनं पर्यङ्कं सेवते स्म सिषेवे। तथापि तस्यां प्रतिकूलवर्तिन्यामपि सत्यां पिनाकिनो हरस्य रतये प्रमोदाय बभूव। प्रियायाः प्रतिकूलव्यापारैरपि प्रियः प्रसन्न एवाभूदित्यर्थः। तस्य मुग्धास्वभावबोधकुशलत्वादिति भावः॥

कैतवेन शयिते[^415] कुतूहलात्पार्वती प्रति मुखं निपातितम्।  
चक्षुरुन्मिषति सस्मितं प्रिये विद्युताहतमिव[^416] न्यमीलयत्॥ ३॥

[^415]: "शयने"

[^416]: "विद्युतेव निहितम् "

** कैतवेनेति॥** पार्वती कर्त्री। प्रिये हरे कुतूहलात्कैतवेन मिथ्यैव शयिते सुप्ते सति। किमियं कुर्यादित्यभिप्रायेणेति भावः। मुखं प्रेयोमुखं प्रति लक्ष्यीकृत्य निपातितं निक्षिप्तम्। किमयं स्वपिति जागर्ति वेत्यभिप्रायादिति भावः। चक्षुः स्वनेत्रं कर्म। अथ च प्रिय इत्याकाङ्क्षावशात्पुनरपि संबध्यते। सस्मितं समन्दहासं यथा स्यात्तथोन्मिषत्युज्जाग्रति सति विद्युताहतमिव प्रतिहतमिवेत्युत्प्रेक्षा। न्यमीलयत्। मुद्रयति स्मेत्यर्थः॥

**नाभिदेशनिहितः सकम्पया[^417] शंकरस्य रुरुधे तया करः।  
तद्दुकूलमथ चाभव[^418]त्स्वयं दूरमुच्छ्वसितनीविबन्धनम्॥ ४॥**

[^417]: "सशङ्कया"

[^418]: "तन्नितम्बमभवत्तदा, तन्नितम्बमथ चाभवत्"

** नाभिदेश इति॥** नाभिदेशे निहितः स्थापितः। नीवीमोचनार्थमिति भावः। शंकरस्य करस्तया पार्वत्या सकम्पया सत्या रुरुधे प्रतिरुद्धः। कर्मणि लिट्। अथ च तद्दुकूलं तस्या दुकूलं वस्त्रं कर्तृ। स्वयमात्मना। नतु प्रेरकनियोगात् दूरमतिशयितमुच्छ्वसितमुद्घाटितं नीव्या बन्धनं यस्य तथोक्तमभवत्। सात्विकभावादिति भावः॥

एवमालि निगृहीतसाध्वसं शंकरो रहसि सेव्यतामिति।  
सा सखीभिरुपदिष्टमाकुला नास्मरत्प्रमुखवर्तिनि प्रिये॥ ५॥

** एवमिति॥**सा पार्वती कर्त्री। हे आलि हे सखि पार्वति त्वया रहसि निगृहीतं त्यक्तं साध्वसं भयं यस्मिन्कर्मणि यथा तथा शंकरः सेव्यतामित्येवंभूतं सखीभिः कर्त्रीभिः 'न लोक–' इति षष्ठीनिषेधः। उपदिष्टमुपदेशम्। भावे निष्ठा। प्रिये प्रमुखवर्तिनि सत्याकुला संभ्रान्ता सती नास्मरत्॥

**अप्यवस्तुनि कथाप्रवृत्तये प्रश्नतत्परमनङ्गशासनम्।  
वीक्षितेन परिवीक्ष्य[^419] पार्वती मूकम्पमयमुत्तरं ददौ॥ ६॥**

[^419]: "परिगृह्य"

** अपीति॥** पार्वत्यनङ्गशासनं प्रियं कथायां संभाषणे प्रवृत्तये। लज्जावशान्मां प्रति मौनमाश्रिताया अस्याः संभाषणे कथमपि प्रवृत्त्यर्थमित्यर्थः। अवस्तुन्यप्यलभ्यपदार्थेऽपि प्रश्नतत्परं परिवीक्ष्य ज्ञात्वा। हृच्चक्षुषावेक्षणमिहापेक्षितम्। वीक्षितेन प्रियसंमुखमवलोकनेन मूर्ध्नः कम्पस्तन्मयं तद्रूपम्। नहि किंचिन्मयापेक्षितमित्यभिलाषव्यञ्जकमिति भावः। उत्तरं ददौ॥

शूलिनः करतलद्वयेन सा संनिरुध्य नयने हृतांशुका।  
तस्य पश्यति ललाटलोचने मोघयत्नविधुरा रहस्यभूत्॥ ७॥

** शूलिन इति॥** रहसि हृतांशुका। रतार्थमिति भावः। अतएव करतलयोर्द्वयेन शूलिनः प्रियस्य नयने। द्वे इति शेषः। संनिरुध्यावृत्य स्थिता सा पार्वती। तस्य ललाटलोचने तृतीये नेत्रे पश्यति सति। मोघो निष्फलो यत्नो यस्या अतएव विधुरा दुःखिता। ततो विशेषणसमासः। अभूत्॥

चुम्बनेष्वधरदानवर्जितं खिन्नहस्तसदयोपगूहनम्[^420]।  
क्लिष्टमन्मथमपि प्रियं प्रभोदुर्लभप्रतिकृतं वधूरतम्॥ ८॥

[^420]: "सन्नहस्तमदयोपगूहने"

**चुम्बनेष्विति॥** चुम्बनेष्वधरदानेनाधरोष्ठखण्डनेन। 'दो अवखण्डने भावे ल्युट्। वर्जितं रहितमपि यथा खिन्नहस्तं मन्दप्रचारितकरम्। स्तनयोरिति शेषः। गम्यमानार्थत्वादप्रयोगः। 'पाणिः' इति पाठे भिन्नं पदम्। तदा खिन्नपाण्यपीति योजनीयम्। सदयमगाढं यदुपगूहनमालिङ्गनं तद्यस्मिंस्तादृशमपि। अतएव क्लिष्टः परितोषाभावात्खिन्नो मन्मथः कामो यस्मिंस्तथोक्तमपि। तथा दुर्लभं प्रतिकृतं प्रतीकारो यस्य। रसाभासभियेति भावः। प्रतिकृतमिति भावे निष्ठा। तथोक्तमपि वधूरतं प्रियासुरतं प्रभोः प्रियस्य प्रियं प्रीतिजनकम्। 'इगुपध–' इति कः। अभूदिति शेषः॥

**यन्मुखग्रहणमक्षताधरं दान[^421]व्रणपदं नखस्य[^422] यत्।  
यद्रतं च सदयं प्रियस्य[^423] तत्पार्वती विषहते स्म नेतरत्॥ ९॥**

[^421]: "दत्तम्"

[^422]: "नखं च"

[^423]: " हरस्य"

** यदिति॥** पार्वती प्रियस्य प्रियकर्तृकम्। 'कर्तृकर्मणोः–' इति कर्तरि षष्ठी। अक्षताधरमदष्टाधरोष्ठं यन्मुखस्य ग्रहणं चुम्बनार्थं करेणादानम्। तथाऽवणपदमदत्तचिह्नं यन्नखस्य दानम्। इह कर्मणः शेषत्वविवक्षायां षष्ठी। अन्यथा 'नलोक –इति तन्निषेधः प्रसज्जेत। तथा सदयं स्पर्शमात्रविरामं यच्च रतम् । मध्यान्तयोस्तृतीयान्तेन संबन्धः । 'नलोक—' इति कृद्योगलक्षणायाः षष्ठ्या बाधात्। तद्विषहते स्म सोढवती। 'लट् स्मे' इति भूतार्थे लट्। 'परिनिविभ्यः' इति षत्वम्। इतरत्कठोरमुखग्रहणादि न विषहते स्मेत्यर्थः॥

रात्रिवृत्तमनुयोक्तुमुद्यतं सा प्रभात[^424]समये सखीजनम्।  
नाकरोदपकुतूहलं ह्रिया शंसितुं तु[^425] हृदयेन तत्वरे॥ १०॥

[^424]: "विभात"

[^425]: " च"

** रात्रिवृत्तमिति॥** प्रभातसमये रात्रिवृत्तं नैशं वृत्तान्तम्। 'वाच्यवद्वर्तने वृत्तं चरित्रच्छन्दसोरपि' इति विश्वः। अनुयोक्तुं प्रष्टुम्। 'प्रश्नोऽनुयोगः पृच्छा च' इत्यमरः। उद्यतं सखीजनं सा पार्वती ह्रिया हेतुभूतयाऽपकुतूहलं शमितजिज्ञासाकौतुकं नाकरोत्। नोत्तरयांचक्र इत्यर्थः। अथ च हृदयेन मनसा तु कर्तृणा शंसितुमुत्तरं कर्तुं तत्वरे त्वरितम्। भावे लिट्॥

दर्पणे च परिभोगदर्शिनी पृष्ठतः प्रणयिनो निषेदुषः।  
प्रेक्ष्य विम्बमुपविम्बमा[^426]त्मनः कानि कानि न[^304]चकार लज्जया॥ ११॥

[^426]: "अनुबिम्बम्"

** दर्पण इति॥** किंचेति चार्थः। दर्पणे परिभोगदर्शिनी संभोगचिह्नावलोकिनी सा पार्वती। पृष्ठतो निषेदुषः स्थितवतः प्रणयिनो हरस्य बिम्बं मुखमण्डलम्। 'बिम्बोऽस्त्रीमण्डलं त्रिषु' इत्यमरः। आत्मन उपबिम्बं बिम्बसमीपे। 'अव्ययं विभक्ति–' इति समीपार्थेऽव्ययीभावः। पतितं प्रेक्ष्य लज्जया कानि कानि चेष्टाविशेषचमत्कृतानि न चकार। अपि तु चकारैवेत्यर्थः॥

**नीलकण्ठपरिभुक्तयौवनां तां विलोक्य जननी समाश्वसत्[^428]।  
भर्तृवल्लभतया हि मानसीं मातुरस्यति शुचं वधूजनः॥ १२॥**

[^428]: "समाश्वसीत्"

** नीलकण्ठेति॥** जननी मेना। तां पार्वतीं नीलकण्ठेन शिवेन परिभुक्तं यौवनं यस्यास्तथोक्तां विलोक्य समाश्वसदाश्वासं प्राप। हृष्टवतीति यावत्। तथाहि। वधूजनो मातुर्मानसीं मनसिजां शुचं शोकं भर्तृवल्लभतया भर्तृप्रीतिपात्रतयास्यति क्षिपति। 'असु क्षेपणे' लट्। आत्मजासु पतिप्रसाद एव मातृणां मुदो हेतुरिति भावः॥

**वासराणि कतिचित्कथंचन स्थाणुना रतमकारि चानया[^429]।  
ज्ञातमन्मथरसा शनैः शनैः सा मुमोच रति[^430]दुःखशीलताम्॥ १३॥**

[^429]: "पदमकार्यत प्रिया"

[^430]: "रत"

** वासराणीति॥** कतिचिद्वासराणि दिवसान्। 'वा तु क्लीबे दिवसवासरौ' इत्यमरः। 'कालाध्वनोः—' इति द्वितीया। स्थाणुना शिवेन। 'स्थाणू रुद्र उमापतिः' इत्यमरः। अनया पार्वत्या सह कथंचन बलेन रतं सुरतमकारि कृतम्। तदनुकूलरसोत्पत्त्यभावादिति भावः। अथ च सा शनैःशनैर्ज्ञातो मन्मथरसो यया तथा सती रतौ या दुःखशीलता दुरवगाह्यस्वभावता तां सुमोच। स्वयमप्यनुरज्यति स्मेत्यर्थः॥

 तदेवाह—

सस्वजे प्रियमुरोनिपीडनं[^431] प्रार्थितं मुखमनेन नाहरत्।  
मेखलाप्रणयलोलतां गतं हस्तमस्य शिथिलं रुरोध सा॥ १४॥

[^431]: " निपीडितम्; निपीडिता"

** सस्वज इति॥** सा पार्वती। उरसो निपीडनं यस्मिन्कर्मणि यथा स्यात्तथा प्रियं सस्वज आलिङ्गितवती। तथानेन प्रियेण प्रार्थितम्। चुम्बनार्थमित्यर्थः। मुखं नाहरन्नावक्रयत्। परंतु मेखलया काञ्च्यासह यः प्रणयः स्नेहस्तत्र या लोलता। जिघृक्षया मन्दप्रसरणमित्यर्थः। तां गतं प्राप्तमस्य प्रियस्य हस्तं पाणि शिथिलं मन्दं यथा तथा रुरोध। न तु प्रागिवेति भावः॥

**भावसूचितमदृष्टविप्रियं दार्ढ्यभाक्क्षण[^432]वियोगकातरम्।  
कैश्चिदेव दिवसैस्तथा[^433] तयोः प्रेम गूढमि[^434]तरेतराश्रयम्॥ १५॥**

[^432]: "चाटु तत्क्षण; चाटुमत्क्षण"

[^433]: " तदा"

[^434]: "रूढम्"

** भावेति॥** भावेन स्वगतत्वाभिव्यञ्जकचेष्टाविशेषेण सूचितं ज्ञापितम्। 'भावः सत्तास्वभावाभिप्रायचेष्टात्मजन्मसु' इति मेदिनी। तथा न दृष्टं विप्रियमौदासीन्यं यत्र। तथा दार्ढ्यंदृढत्वं भजति तथोक्तम्। तथा क्षणवियोगेऽपि कातरम्। तदसहिष्ण्वित्यर्थः। गूढं सखीजनानभिज्ञेयं तयोः शिवपार्वत्योः प्रेम स्नेहः। 'प्रेम स्नेहोऽथ दोहदम्' इत्यमरः। कैश्चिदेव दिवसैरितरेतराश्रयं परस्परनिष्ठम्। अभूदिति शेषः॥

 प्रेम्णःपरस्पराश्रयत्वमेव प्रपञ्चयति—

**तं यथात्मसदृशं वरं वधूरन्वरज्यत वरस्तथैव ताम्।  
सागरादनपगा हि जाह्नवी सोऽपि तन्मुखरसैकवृत्ति[^435]भाक्॥ १६॥**

[^435]: "निर्वृतिः"

** तमिति॥** वधूः पार्वती। आत्मसदृशं तं वरं शिवमनु लक्षयित्वा यथा येन प्रकारेणारज्यत। 'रञ्ज रागे' दैवादिकाल्लङ्। वरः शिवस्तां वधूमनु तथैवारज्यत। हि यथा जाह्नवी सागरात्समुद्रादनपगानिवर्तमाना। अस्तीति शेषः। सोऽपि समुद्रोऽपि तस्या जाह्नव्या मुखसंबन्धिनि रस एकां केवलां वृत्तिं भजतीति तथोक्तः। अस्तीति शेषः। उपमालंकारः॥

शिष्यतां निधुवनोपदेशिनः शंकरस्य रहसि प्रपन्नया।  
शिक्षितं युवतिनैपुणं तया यत्त[^436]देव गुरुदक्षिणीकृतम्॥ १७॥

[^436]: "तत्"

** शिष्यतामिति॥** निधुवनोपदेशिनः सुरतोपदेष्टुः शंकरस्य शिष्यतामुपदेश्यतां प्रपन्नयाप्राप्तया तया पार्वत्या रहसि यद्युवतिषु त्रिजगद्विलासिनीषु मध्ये नैपुणं कौशलं शिक्षितमधीतम्। तदेव नैपुणशिक्षणमेव गुरुदक्षिणीकृतं गुरोरदक्षिणा दक्षिणा संपद्यते तथा कृतम्। अभूततद्भावे च्विः। 'अस्य च्वौ' इतीकारः। शिवोपयोगित्वेन तत्कृतसुरतारम्भानुगुणसुरतकौशलमेव दक्षिणात्वेन परिणतमिति भावः। इह वाक्यार्थवृत्तिनिदर्शनालंकारः—'वाक्यार्थयोः सदृशयोरैक्यारोपो निदर्शना' इत्युक्तत्वात्॥

**दष्टमुक्तमधरोष्ठमम्बिका वेदनाविधुत हस्तपल्लवा।  
शीतलेन निरवापयत्क्षणं मौलिचन्द्रशकलेन शूलिनः॥ १८॥**

** दष्टमुक्तमिति॥** अम्बिका पार्वती पूर्वंदुष्टं पश्चान्मुक्तमधरोष्ठं वेदनया पीडया विधुतौ कम्पितौ हस्तौ पाणी एव पल्लवौयथा तथोक्ता सती शीतलेन शूलिनः शिवस्य मौलौ यच्चन्द्रस्य शकलं कलारूपं तेन कृत्वा क्षणं निरवापयत्। सुखयति स्मेत्यर्थः॥

 प्रियानुरागव्यञ्जकचेष्टामाह—

चुम्बनादलकचूर्णदूषितं शंकरोऽपि नयनं ललाटजम्।  
उच्छ्वसत्कमलगन्धये ददौ पार्वतीवदनगन्धवाहिने॥ १९॥

** चुम्बनादिति॥** चुम्बनाद्धेतोरलकचूर्णेन केशप्रसाधनचूर्णविशेषेण दूषितमवरुद्धं ललाटजं ललाटे जातम्। 'सप्तम्यां जनेर्डः' इति डप्रत्ययः। अलुको वैभाषिकत्वान्नालुक्। नयनं नेत्रम्।उच्छ्वसत्कमलगन्धये विकसत्कमलसुगन्धये। पद्मिनीत्वादिति भावः। 'उपमानाच्च' इतीकारः। 'गन्धो गन्धक आमोदे' इति विश्वः। पार्वत्या वदनमेव गन्धवाही पवनस्तस्मै। 'गन्धवाहानिलाशुगाः ' इति कोशनिर्दिष्टगन्धवाहशब्दस्य गन्धं वहतीति योगालम्बनेन गन्धवाहिशब्देनापि वायुत्वप्रतीतिः। रूढ्यालम्बने त्वण्प्रत्ययान्तस्यैव पवनत्वप्रतीतौ शक्तिमत्त्वादवाचकपददोषप्रसङ्ग इति बोध्यम्। ददौ। तत्राधो रजो निवर्तयितुं स्थापितवानित्यर्थः॥

एवमिन्द्रियसुखस्य वर्त्मनः[^437] सेवनादनुगृहीतमन्मथः।  
शैलराजभवने सहोमया मासमात्रम[^438]वसद्वृषध्वजः॥ २०॥

[^437]: "चात्मन"

[^438]: "मासमेकम्"

** एवमिति॥**एवमिन्द्रियाणि सुखयतीति सुखः। सुखशब्दात्करोत्यर्थकणिजन्तात्पचाद्यच्। णिज्लोपश्च। तस्य वर्त्मनः सेवनादाचरणाद्धेतोरनुगृहीतः प्रसादितो मन्मथो येन। स्ववपुर्योजनादिति भावः। 'परिणेष्यति पार्वतीं यदा वपुषा स्वेन नियोजयिष्यति' (४।४२) इति चतुर्थसर्गोक्तमनुसंधेयम्। तथोक्तो वृषध्वजो हरः शैलराजभवने हिमालयगृह उमया पार्वत्या सह मासमात्रं त्रिंशद्दिनात्मकः कालो मासस्तमेवावसत्। 'कालाध्वनोः–' इति द्वितीया। 'मात्रं कार्त्स्न्येऽवधारणे' इत्यमरः॥

सोऽनुमान्य[^439] हिमवन्तमात्मभूरात्मजाविरहदुःखखेदितम्[^440]।  
तत्र तत्र विजहार संपतन्न[^441]प्रमेयगतिना ककुद्मता॥ २१॥

[^439]: "अनुमन्त्रय"

[^440]: "पीडितम्"

[^441]: "संचरन्."

** स इति॥** स आत्मभूः शिवः। आत्मजायाः पार्वत्या विरहदुःखेन खेदितं हिमवन्तमनुमान्य तत आज्ञां गृहीत्वा। अप्रमेयवत्स्वेव स्थानेषु वर्तत इत्यपरिच्छेद्या गतिर्गमनव्यापारो यस्य तथाभूतेन ककुद्मता नन्दिना तत्र तत्र पर्वते संपतन्संचरमाणो विजहार विहारं कृतवान्। इह 'संचरन्' इति पाठोऽसाधुः। 'समस्तृतीयायुक्तात्' इति नित्यमात्मनेपदनियमाच्छतुर्दौर्लभ्यात्। अमन्तमार्गपदं शेषयित्वा सकर्मकत्वादप्रसङ्ग इति केचित्समर्थयन्ते॥

मेरुमेत्यमरुदाशुगोक्षकः[^442] पार्वतीस्तनपुरस्कृतः कृती।  
हेमपल्लवविभङ्गसंस्तरान[^443]न्वभूत्सुरतमर्दनक्षमान्[^444]॥ २२॥

[^442]: "आशुवाहनः"

[^443]: "संस्तराम्"

[^444]: "सुरततत्परः क्षपाम्"

** मेरुमिति॥** मरुदिवाशु गच्छतीति मरुदाशुग उक्षा वृषभो यस्य सः 'शेषाद्विभाषा' इति कप्। कृती कुशलो हरः। मेरुं सुमेरुम्। 'मेरुः सुमेरुर्हेमाद्रिः' इत्यमरः। एत्यागत्य पार्वत्याः स्तनाभ्यां पुरस्कृतान्पूजितानाश्रयत्वेन स्वीकारात्। अल्पीयसां महत्स्वीकार एव पूजात्वेन परिणमतीति भावः। महतामल्पीयः स्वीकारे को हेतुरित्याशङ्क्य विशेषयति— सुरतेषु यानि मर्दनानि तेषु क्षमान्सहिष्णून्। हेम्नः पल्लवानां विभङ्गाः खण्डास्तेषां संस्तरानास्तरणान्यन्वभूत्। तत्र सुप्त्वाविजहारेत्यर्थः। अल्पीयसामपि सहिष्णुत्वं हेम्नो विकारत्वात्। अल्पीयस्त्वं तु पदो लवः पल्लव इति श्लिष्टार्थमहिम्नासमर्थ्यते॥

पद्मनाभचरणा[^445]ङ्किताश्मसु प्राप्तवत्स्वमृतविप्रुषो नवाः।  
मन्दरस्य[^446] कटकेषु चावसत्पार्वतीवदनपद्मषट्पदः॥ २३॥

[^445]: "वलय"

[^446]: " मान्दरेषु"

** पद्मनाभेति॥** हरः। पद्मनाभो हरिः। 'पद्मनाभो मधुरिपुः' इत्यमरः। तस्य चरणाभ्यामङ्किताश्चिह्निता अश्मानो येषाम्। एतेन हरेरपि विहारयोग्यत्वं ध्वन्यते। तथा नवा अमृतविप्रुषोऽमृतबिन्दून्। 'पृषन्ति बिन्दुपृषताः पुमांसो विप्रुषः स्त्रियाम्' इत्यमरः। प्राप्तवत्सु। समुद्रमन्थनसाधनत्वादस्येति भावः। मन्दरस्य च कटकेषु नितम्बेषु। 'कटकोऽस्त्री नितम्बोऽद्रेः' इत्यमरः। पार्वत्या वदनरूपे पद्म षट्पदो भ्रमरः सन्। अवसद्वासमकरोत्॥

रावणध्वनित[^447]भीतया तया कण्ठसक्तदृढ[^448]बाहुबन्धनः।  
एकपिङ्गलगिरौ जगद्गुरुर्निर्विवेश विशदाः शशिप्रभाः॥ २४॥

[^447]: "वारणस्वनित"

[^448]: "मृदु"

** रावणेति॥** जगतां गुरुर्नियन्ता। उत्पत्त्यादित्रिविधकर्मणां गुणभेदेन कारकत्वादिति भावः। शिवः एकपिङ्गलस्य कुबेरस्य। 'यक्षैकपिङ्गैलविलश्रीदपुण्यजनेश्वराः' इत्यमरः। गिरौ कैलासे रावणस्य प्रसिद्धराक्षसस्य ध्वनितात्सिंहनादाद्भीतया तया पार्वत्या कण्ठे सक्तं सज्जितं दृढं बाहुबन्धनं यस्य स तथोक्तः सन् विशदाः स्वच्छाः। शारदिका इति भावः। शशिनः प्रभाः कौमुदीर्निर्विवेशोपभुक्तवान्॥

**तस्य जातु मलयस्थलीरतेर्धूतचन्दनलतः[^449] प्रियाक्लमम्।  
आचचाम सलवङ्गकेसर[^450]श्चाटुकार इव दक्षिणानिलः॥ २५॥**

[^449]: "वनः"

[^450]: "सतुषारशीतलः"

** तस्येति॥** जातु कदाचित्। तस्य तत्कर्तृके। मलयस्थलीषु रतं सुरतं तत्र सति। धूताः कम्पिताश्चन्दनानां चन्दनवृक्षाणां लताः शाखा येन स तथोक्तः। लवङ्गानां केसरैः किञ्जल्कैः सह वर्तते तथोक्तः। दक्षिणानिलो मलयपवनः। चाटुकार इव मधुरभाषीव। प्रियायाः क्लमं खेदमाचचाम। हृतवानित्यर्थः॥

**हेमतामरसताडितप्रिया तत्कराम्बुविनिमीलितेक्षणा।  
सा[^451]व्यगाहत तरङ्गिणीमुमा मीनपङ्किपुनरुक्तमेखला[^452]॥ २६॥**

[^451]: "खे"

[^452]: "मेखलाम्"

** हेमेति॥** सोमा पार्वती हेम्नस्तामरसेन रक्तोत्पलेन तटोत्पन्नेन ताडितः प्रियो यया सा। परिहासविधित्सयेति भावः। तथा तस्य प्रियस्य कराम्बुना हस्ताक्षिप्तजलेन विनिमीलिते ईक्षणे नेत्रे यया तथा मीनपङ्क्त्यापुनरुक्ता मेखला रशना यस्यास्तथोक्तासती। तरङ्गिणीं नदीं व्यगाहत विजगाहे। जलक्रीडां चकारेत्यर्थः। 'तरङ्गिणी शैवलिनी' इत्यमरः॥

**तां पुलोमतनयालकोचितैः पारिजातकुसुमैः प्रसाधयन्।  
नन्दने चिरमयुग्मलोचनः सस्पृहं सुरवधूभिरीक्षितः[^453]॥ २७॥**

[^453]: "सुरवधूभिरैक्ष्यत; सुरवधूनिरीक्षितः; सुरवधूभिरीक्षतः"

 **तामिति॥** अयुग्मानि विषमाणि। त्रीणीति यावत्। लोचनानि यस्य स तथोक्तः शिवो नन्दन इन्द्रोद्याने पुलोमतनया शची। 'पुलोमजा शचीन्द्राणी' इत्यमरः। तस्या अलकेषु केशेषूचितैः पारिजातकुसुमैः कल्पवृक्षपुष्पैस्तां पार्वतीं प्रसाधयन्भूषयन्। तथा सुरवधूभिर्देवाङ्गनाभिः सस्पृहमीक्षितः सन् चिरमवसदिति शेषः॥

**इत्यभौममनुभूय शंकरः पार्थिवं च दयिता[^454]सखः सुखम्।  
लोहितायति कदाचिदातपे गन्धमादनवनं[^455] व्यगाहत॥ २८॥**

[^454]: "वनिता"

[^455]: "गिरिम्"

 **इतीति॥** शंकरः इत्येवमभौमं स्वर्गीयं तथा पार्थिवं भौमं च सुखम्। दयितासस्वः सन्ननुभूय। कदाचित्समय आतपे सूर्ये लोहितायति रक्तवर्णे जायमाने सति। 'लोहितादिडाज्भ्यः क्यष्' इति क्यष्। गन्धमादनस्य गिरेर्वनं व्यगाहत। तत्र क्रीडितुं जगामेत्यर्थः॥

**तत्र काञ्चनशिलातलाश्रयो नेत्रगम्यमवलोक्य भास्करम्।  
दक्षिणेतरभुजव्यपाश्रयां व्याजहार सहधर्मचारिणीम्॥ २९॥**

 **तत्रेति॥** तत्र गन्धमादनवने स हरो भास्करं सूर्यं नेत्रगम्यं नेत्रप्राप्यम्। नेत्रावलोक्यमिति यावत्। अवलोक्य विचार्य। काञ्चनं

सौवर्णेशिलातलमाश्रयो यस्य तथोक्तः सन्। दक्षिणेतरो भुजो वामभुजस्तत्र व्यपाश्रयः संबन्धो यस्यास्ताम्। तत्र स्थितामित्यर्थः। सहधर्मचारिणीं पत्नीं पार्वतीं व्याजहारोक्तवान्। 'व्याहार उक्तिर्लपितम्' इत्यमरः॥

पद्मकान्तिमरुणत्रिभागयोः[^456]संक्रमय्य[^457] तव नेत्रयोरिव।  
संक्षये जगदिव प्रजेश्वरःसंहरत्यहरसावहर्पतिः॥ ३०॥

[^456]: "अरुणान्तभागयोः"

[^457]: " संगमय्य"

 **पद्मेति॥** हे प्रिये, असौ पुरोवर्त्यहर्पतिः सूर्यः। अरुणे त्रिभागौ तृतीयांशौ ययोस्तयोस्तव नेत्रयोरिव पद्मकान्तिं कमलशोभां संक्रमय्य तुलयित्वा। कमलप्रतिनिधित्वेन रात्रौ तव नेत्रकमल एव स्थास्यत इति विचार्येति भावः। संक्षये प्रलये प्रजेश्वरो ब्रह्मा जगदिव। अहो दिनं संहरति। स्वस्यास्तंगतत्वादिति भावः। अत्र गम्योत्प्रेक्षा॥

सीकरव्यतिकरं मरीचिभिर्दूरयत्य[^458]वनते विवस्वति।  
इन्द्रचापपरिवेषशून्यतांनिर्झरास्तवपितु[^459]र्व्रजन्त्य[^460]मी॥ ३१॥

[^458]: "धूनयति"

[^459]: " प्रसवितुः"

[^460]: "ते"

 **सीकरेति॥** हे प्रिये, अवनते नम्रीभूते। अस्तंगत इति यावत्। विवस्वति सूर्ये मरीचिभिः स्वकिरणैः सह सीकराणां जलकणानाम्। 'सीकरोऽम्बुकणाः स्मृताः' इत्यमरः। व्यतिकरं संबन्धं दूरयति दूरं कुर्वति सति। अभी पुरोवर्तिनस्तव पितुर्हिमालयस्य निर्झराः प्रवाहाइन्द्रचापेन यः परिवेषः परिधिः। 'परिवेषस्तु परिधिरुपसूर्यकमण्डले' इत्यमरः। तेन शून्यास्तेषां भावस्तत्ता तां व्रजन्ति। गच्छन्तीत्यर्थः। निर्झरकणपतितसायंतनकिरणैरुद्भासमानेन्द्रचापपरिधितसूर्यस्यास्तंगतत्वाद्विलीनेति भावः॥

दष्टतामरसकेसरस्रजोः[^461] क्रन्दतोर्विपरिवृत्तकण्ठयोः[^462]।  
निघ्नयो[^463]: सरसि

[^461]: "त्यजोः"

[^462]: "विरहदीनकण्ठयोः"

[^463]: "भिन्नयोः"

चक्रवाकयोरल्पमन्तरमनल्पतां गतम्॥ ३२॥

** दष्टेति॥** हे प्रिये, तामरससंबन्धिनां केसराणां स्त्र

ग्याभ्यां तयोः। तथा विपरिवृत्तौ परस्परपराङ्मुखीभूतौ कण्ठौ ययोः। यथा निघ्नयोःपरस्पराधीनयोः। 'अधीनो निघ्न आयत्तः' इत्यमरः। अतएव क्रन्दतो रुदतोः। तथा सरसि स्थितयोश्चक्रवाकयोरल्पमन्तरं वियोगोऽनल्पतामतिशयिततां गतम्। प्राप्तमित्यर्थः॥

स्थानमाह्निकमपास्य दन्तिनः सल्लकीविटपभङ्गवासितम्।  
आविभातचरणाय गृह्णते वारि वारिरुहबद्धषट्पदम्[^464]॥ ३३॥

[^464]: " आविभाति शरणाय गच्छतः सांध्यकर्मविधयेऽनुगृह्णते"

 **स्थानमिति॥** हे प्रिये, दन्तिनो गजाः सल्लकीविटपा वृक्षविशेषास्तेषां भङ्गैः

खण्डैर्वासितं सुगन्धितमाह्निकं दैनं स्थानमपास्य त्यक्त्वा। विभातमारभ्येत्याविभातं यच्चरणमाचरणम्। सांध्यं कृत्यमिति यावत्। तस्मै तत्कर्तुम्। वारिरुहेषु कमलेषु बद्धाः षट्पदा भ्रमरा यत्र तादृशं वारि जलं गृह्णते। करेणाददत इत्यर्थः। गम्योत्प्रेक्षा॥

पश्य पश्चिमदिगन्तलम्बिना निर्मितं मितकथे[^465] विवस्वता।  
लब्धया[^466] प्रतिमया सरोम्भसां तापनीयमिव सेतुबन्धनम्॥ ३४॥

[^465]: "कथमिदम्"

[^466]: "दीर्घया"

 **पश्येति॥** हे मितकथे मिताः परिमिताः कथा यस्यास्तत्संबोधनं हे मितभाषिणि प्रिये, पश्चिमं दिगन्तं लम्बते तथोक्तेन विवस्वता सूर्येण लब्धया प्रतिमया प्रतिबिम्बेन कृत्वा सरःसंबन्धिनामम्भसां तापनीयं सौवर्णंसेतोर्बन्धनमिव निर्मितम्। कृतमित्यर्थः। इति त्वं पश्य। तरङ्गितसरोजलेषु पतितमतएवाविरलतया सहस्रधा विभक्तं स्वप्रतिबिम्बमेव सूर्यनिर्मितः सेतुरिवेत्युप्रेक्षा। 'तपनीयं शातकुम्भम्' इत्यमरः। ततः 'तस्य विकारः' इत्यण्॥

उत्तरन्ति विनिकीर्य पल्वलं गाढपङ्कमतिवाहितातपाः।  

दंष्ट्रिणो वनवराहयूथपा दष्टभङ्गरविसाङ्कुरा इव॥ ३५॥

 **उत्तरन्तीति॥** हे प्रिये, गाढः पङ्को यत्र तादृशं पल्वलमल्पसरः। 'वेशन्तः पल्वलं चाल्पसरः' इत्यमरः। विनिकीर्य। स्वाधिवासेन विक्षिप्तं कृत्वेत्यर्थः। अतिवाहितोऽतिक्रान्त आतपो घर्मो यैः। तथा दष्ट्रिणः प्रशस्तदंष्ट्रायुक्ताः। वनवराहाणामारण्यकशूकराणां यूथं पान्ति रक्षन्ति ते वनवराहयूथपाः। महान्तो वराहा इत्यर्थः। दष्टा भङ्गुरा भङ्गशीला बिसाङ्कुरा मृणालतन्तवो यैस्ते तथोक्ता इव। उत्तरन्ति निःसरन्ति।अर्थात्सरस इत्यर्थः। अत्र बहिर्दृश्येषु दंष्ट्राङ्कुरेषु बिसाङ्कुरत्वोत्प्रेक्षणादुत्प्रेक्षालंकारः॥

एष वृक्षशिखरे कृतास्पदो जातरूपरसगौरमण्डलः[^467]।  
हीयमानमहरत्ययातपं पीवरोरु पिबतीव बर्हिणः॥ ३६॥

[^467]: " मण्डलम्"

 **एष इति॥** हे पीवरोरु, वृक्षशिखरे कृतमास्पदं स्थितिर्येन। तत्र स्थित इत्यर्थः। एष पुरोवर्ती बर्हिणो मयूरः। 'मयूरो बर्हिणो

बर्ही' इत्यमरः। कर्ता। जातरूपस्य सुवर्णस्य। 'चामीकरं जातरूपम्' इत्यमरः। यो रसो जलं तद्वद्गौरं पीतं मण्डलं बर्हसमूहो यस्य तादृशम्। अह्नो दिवसस्यात्ययः संध्या तस्या आतपं पिबतीवेत्युत्प्रेक्षा। यतो हीयमानम्। अन्यथा कथमस्य हानिः स्यादिति भावः॥

पूर्वभागतिमिरप्रवृत्तिभिर्व्यक्तपङ्कमि[^468]व जातमेकतः।  
खं हृतातपजलं विवस्वता भाति किंचिदिव शेषवत्सरः॥ ३७॥

[^468]: "लग्नपङ्कम्"

 **पूर्वेति॥**विवस्वता हृतं शोषितमातपो जलमिव यस्य तादृशं खं व्योम। पूर्वभागे यास्तिमिरप्रवृत्तयस्तमःप्रसारास्ताभिः कृत्वा। एकत एकत्र भागे व्यक्तः पङ्को यत्र तदिव जातं सत्।

किंचिच्छेषवदीषज्जलशेषि सर इव भाति। अस्तंगच्छदर्काल्पातये किंचिज्जलशेषोत्प्रेक्षणपूर्वक उपमालंकारः॥

आविशद्भिरुटजाङ्गणं[^469] मृगैर्मूलसेकसरसैश्च वृक्षकैः।  
आश्रमाः प्रविशेदग्र्यधेनवो[^470]बिभ्रति श्रियमुदीरिताग्नयः॥ ३८॥

[^469]: "उटजाङ्गणे"

[^470]: "अग्निधेनवः"

 **आविशद्भिरिति॥** उटजस्य पर्णशालाया अङ्गणम्। 'पर्णशालोटजो स्त्रियाम्' इत्यमरः। आविशद्भिः प्रविशद्भिर्मृगैः।तथा मूलेषु यः सेकः सेचनं तेन सरसा आर्द्रास्तथोक्तैर्वृक्षकैरल्पवृक्षैश्चोपलक्षिताः। तथा

प्रविशन्त्योऽग्रयाः

श्रेष्ठा धेनवो येषुतथोदीरिता उद्दीपिताः। सायंहोमार्थमिति भावः। अग्नयो गार्हपत्यादयो येषु तथोक्ता आश्रमा ऋषीणां वासस्थानानि। श्रियं बिभ्रति। शोभन्त इत्यर्थः॥

बद्धकोशमपि तिष्ठति क्षणं सावशेषविवरं कुशेशयम्।  
षट्पदाय वसतिं ग्रहीष्यते प्रीतिपूर्वमिव दातुमन्तरम्[^471]॥ ३९॥

[^471]: "उत्तरम्"

 

**बद्धेति॥** बद्धकोशं मुकुलितमपि कुशेशयं कमलं कर्तृ। वसतिं ग्रहीष्यते

ष

ट्पदाय भ्रमराय प्रीतिपूर्वमन्तरमवकाशम्। 'अन्तरमवकाशावधि' इत्यमरः।

दातुमिवेत्युत्प्रेक्षा। क्षणं सावशेषं विवरं छिद्रं यस्य तथा तिष्ठति॥

दूरमग्र[^472]परिमेयरश्मिना वारुणी[^473] दिगरुणेन भानुना।  

[^472]: " दूरलग्न"

[^473]: "वारुणा"

भाति केसरवतेव मण्डिता बन्धुजीवतिलकेन[^474] कन्यका॥ ४०॥

[^474]: "कुमुमेन"

 **दूरमिति॥** हे प्रिये, वारुणी दिक्पश्चिमदिक्। दूरमग्रे परिमेया अल्पत्वा

त्परिमातुं शक्या रश्मयः किरणा यस्य तादृशेनारुणेन भानुना। केसरवता

कि

ञ्जल्कवता बन्धुजीवं बन्धुजीवाख्यवृक्षपुष्पं तदेव तिलकं तेन मण्डिता

क

न्यकेव भाति॥

सामभिः सहचराः सहस्रशः स्यन्दनाश्व[^475]हृदयंगमस्वनैः[^476]।  
भानुमग्निपरिकीर्णतेजसं संस्तुवन्ति किरणोष्मपायिनः॥ ४१॥

[^475]: " वदनैश्च; स्यन्दनस्य"

[^476]: "स्वरैः"

 **सामभिरिति॥** किरणोष्मपायिनः किरणानामूष्माणमेव पिबन्तीति तथोक्ताः। सहस्रशः सहचरा बालखिल्यादय ऋषयः। अग्नौपरिकीर्णे निक्षिप्तं तेजो येन तं भानुं सूर्यम्। स्यन्दनस्य रथस्य संबन्धिनो येऽश्वास्तेषां हृदयंगमा मनोहराः स्वना येषां तैः सामभिः सामवेदैः संस्तुवन्ति। स्तुतिं कुर्वन्तीत्यर्थः॥

**सोऽयमानतशिरोधरै[^477]र्हयैः** **कर्णचामरविघट्टितेक्षणैः**।  
**अस्तमेति** **युगभुग्नकेसरैः** **संनिधाय**

[^477]: "शिरोरुहैः "

**दिवसं** **महोदधौ**॥ **४२**॥

 **सोऽयमिति॥** सोऽयं सूर्यो

दिवसं महोदधौ संविधाय संस्थाप्य। आनता नम्रीभूता शिरोधरा ग्रीवा येषां तैः। अतएव कर्णयोश्चामरैर्विघट्टिते मुकुलिते ईक्षणे येषां तैः। युगेन स्कन्धधार्यकाष्टेन भुग्ना मृदिताः केसराः स्कन्धरोमाणि येषां तथोक्तैर्हयैरश्वैः कृत्वा। अस्तमस्ताचलमेति गच्छति। 'अस्तस्तु चरमः क्ष्माभृत्' इत्यमरः॥

खं प्रसुप्तमिवसंस्थिते रवौ तेजसो महत ईदृशी गतिः।  
तत्प्रकाशयति यावदुद्गतं[^478] मीलनाय खलु

[^478]: " उत्थितम्."

तावत[^479]श्च्युतम्॥ ४३॥

[^479]: "तावता"

 **खमिति॥** प्रिये, खं व्योम रवौ संस्थितेऽस्तंगते सति प्रसुप्तमिव भवति। युक्तमेवेत्याह— महतस्तेजस ईदृशी वक्ष्यमाणा गतिरस्ति। सा केत्याह—तत्तेजः कर्तृ। उद्गतमुदितं सत्। यावत्। स्थानमित्यर्थः। प्रकाशयति। च्युतं भ्रष्टमस्तमितं तदिति यावत्। तावतः स्थानस्य मीलनाय संकोचनाय भवति खलु। यत्र तेजस्तिष्ठति तत्प्रकाशते। यतो गच्छति तन्न प्रकाशत इति भावः। उत्प्रेक्षालंकारः॥

संध्ययाप्यनुगतं

रवेर्वपु[^480]र्वन्द्यम[^481]स्तशिखरे समर्पितम्।  
येन पूर्वमु[^482]दये पुरस्कृता नानुयास्यति कथं तमापदि॥ ४४॥

[^480]: "पदम् "

[^481]: " धर्मम्"

[^482]: "प्राक्तथेयम्"

** संध्ययेति॥** संध्ययापि कर्त्र्याअस्तशिखरे समर्पितं निहितं वन्द्यं पूज्यं रवेर्वपुर्मण्डलं कर्म। अनुगतमन्वगामि। योग्यमेवैतदित्याह—पूर्वमुदये प्रातःसमये येन पुरस्कृताग्रे कृता संमानिता च। उदये प्रागेव संध्यागम इति प्रसिद्धम्। आपदि विपत्समये। अस्तमय इति यावत्। तं

सूर्यंकथं नानुयास्यति। अपि तु यास्यत्येवेत्यर्थः। सतीधर्म एष एवेति भावः॥

रक्तपीतकपिशाः

पयोमुचां कोटयः कुटिलकेशि भान्त्यमूः।  
द्रक्ष्यसि त्वमिति संध्ययानया[^483] वर्तिकाभि[^484]रिव साधुमण्डिताः[^485] ४५

[^483]: "सांध्यवेलया"

[^484]: "वर्णिकाभिः"

[^485]: "वर्तिताः"

 **रक्तेति॥** हे कुटिलकेशि प्रिये, अमूः पुरोगताः। रक्ताश्च पीताश्च कपिशाश्च तथोक्ताः। नानावर्णा इत्यर्थः। पयोमुचां कोटयोऽश्रयः। 'स्यात्कोटिरश्रौ चापाग्रेसंख्याभेदप्रकर्षयोः' इति विश्वः। भान्ति। तास्त्वं द्रक्ष्यसीति हेतोरनया संध्यया कर्त्र्या। वर्तिकाभिश्चित्रशलाकाभिः साधु यथा तथा मण्डिता इव भूषिताः किम्वित्युत्प्रेक्षा॥

सिंहकेसरसटासु भूभृतां[^486] पल्लवप्रसविषु द्रुमेषु च ।  
पश्य धातुशिखरेषु भानुना[^487] संविभक्तमिव सांध्यमातपम् ४६

[^486]: "भूभृता"

[^487]: "धातुशिखरेषु चात्मनः; चास्तशिखरे विवखता; धातुशिखरेषु चात्मना"

 **सिंहेति ॥** हे प्रिये, भूभृतां पर्वतानां संबन्धिनां सिंहानां केसराः किञ्जल्का इव याः सटाःस्कन्धकेशास्तासु । पल्लवानां प्रसवो येषु तेषु दुमेषु च । तथा धातुयुक्तेषु शिखरेषु च भानुना संविभक्तं सम्यग्विभज्य दत्तमिव सांध्यमातपं पश्य । केसरादीनामात्मसदृशत्वात्सुहृद्भूततया सूर्योऽस्तगमनसमय आसन्नमृत्युः पुरुष आत्मधनमिव घनीभूतं तात्कालिकमातपं तेभ्यो दत्त्वास्तं गच्छतीति भावः ॥

अद्रिराजतनये तपस्वि[^488]नः पावनाम्बुविहिता[^489]ञ्जलिक्रियाः।  

[^488]: " पार्ष्णिमुक्तवसुधास्तपस्विनः"

[^489]: "रचिता"

ब्रह्म गूढम[^490]भिसंध्यमा[^491]दृताः शुद्धये[^492]विधिविदो गृणन्त्यमी॥४७॥

[^490]: " अभिसांध्यम्."

[^491]: " अभिसांध्यम्"

[^492]: "सिद्धये"

 **अद्रीति ॥** हे अद्रिराजतनये, विधिविदस्तपस्विनोऽमी ब्राह्मणाः । अभिसंध्यं संध्यामभिव्याप्य । पावनं पवित्रं यदम्बु तेन विहिताञ्जलिक्रियार्घ्यदानं यैस्तथोक्ताः । भूत्वेति शेषः । शुद्धय आत्मशुद्धिं कर्तुमादृता आदरयुक्ताश्च सन्तः । गूढं रहस्यभूतं ब्रह्म गायत्रीं गृणन्ति। जपन्तीत्यर्थः॥

तन्मुहूर्तमनुमन्तुमर्हसि प्रस्तुताय नियमाय मामपि ।  
त्वां विनोदनिपुणः सखीजनो वल्गुवादिनि विनोदयिष्यति ४८

** तदिति ॥** हे वल्गुवादिनि मिष्टभाषिणि, तत्तस्मात्कारणात्प्रस्तुताय सांध्याय नियमाय विधये नियमं

कर्तुंमामपि मुहूर्तं क्षणमात्रमनुमन्तुं त्वांगच्छेत्यनुमननं कर्तुमर्हसि । तथा त्वांविनोदे विनोदकरणे निपुणः कुशलः सखीजनो विनोदयिष्यति ॥

निर्विभुज्य दशनच्छदं ततो वाचि भर्तुरवधीरणापरा ।  
शैलराजतनया समीपगामाललाप विजयामहेतुकम्[^493] ॥ ४९॥

[^493]: "सहेतुकम्"

 **निर्विभुज्येति ॥** ततोऽनन्तरं शैलराजतनया पार्वती दशनच्छदमोष्ठं निर्विभुज्य वक्रीकृत्य भर्तुर्वाच्यवधीरणापरा तिरस्कृतिसक्ता । श्रुतमप्यशृण्वतीत्यर्थः । समीपगां विजयानाम्नीं सखीम्। अहेतुकं निष्कारणमाललाप। आलापं कृतवतीत्य

र्थः॥

ईश्वरोऽपि दिवसात्ययोचितं मन्त्रपूर्वमनुतस्थिवा[^494]न्विधिम्।  
पार्वतीमवचनामसूयया प्रत्युपेत्य[^495] पुनराह सस्मितम् ॥ ५०॥

[^494]: " अनुतिष्ठवान्"

[^495]: " सोऽभ्युपेत्य"

 **ईश्वर इति**॥ दिवसात्यये सायंकाल उचितं विधिं मन्त्रपूर्वंयथा तथानुतस्थिवान्कृतवानीश्वरोऽप्यसूयया मां त्यक्त्वा गत इत्यभिप्रायगर्भितयेर्ष्ययावचनामभाषमाणाम्। 'वच परिभाषणे' कर्तरि ल्युः। पार्वतीं प्रत्युपेत्य समीपमागत्य पुनः सस्मितं यथा तथाहोक्तवान्॥

मुञ्च कोपमनिमित्तकोपने संध्यया प्रणमितो[^496]ऽस्मि नान्यया[^497]।  
किं न वेत्सि सहधर्मचारिणं चक्रवाकसमवृत्तिमात्मनः॥ ५१॥

[^496]: "प्रयमितः"

[^497]: "अन्यथा"

** मुञ्चेति॥** हे अनिमित्तकोपनेऽकारणकोपने, कोपं क्रोधं मुञ्च। यतोऽस्म्यहं संध्यया

कर्त्र्या। प्रणमितो नान्यया। अहं संध्यावशं गतो नान्यवशं गतः। अतः कोपं मा कुर्वित्यर्थः। अथ च। आत्मनः सहधर्मचारिणं माम्। संध्यां कर्तुं गच्छन्तमिति शेषः। चक्रवाकेन समा वृत्तिर्यस्य तं किं न वेत्सि। इदानीमुभयोः प्रियाविरहखिन्नत्वादिति भावः॥

निर्मितेषु पितृषु स्वयंभुवा या तनुः सुतनु पूर्वमुज्झिता[^498]।  

[^498]: "उत्थिता"

सेयमस्तमुदयं च सेवते[^499] तेन मानिनि ममात्र गौरवम्॥ ५२॥

[^499]: "सेव्यते"

 **निर्मितेष्विति॥** हे सुतनु, स्वयंभुवा ब्रह्मणा निर्मितेषु कल्पितेषु पितृषु तनुः सूक्ष्मा या संध्या पूर्वमुज्झिता सेयं संध्यास्तमुदयं च सेवते। तेन कारणेन। हे मानिनि, ममात्र गौरवमादरः। अस्तीत्यर्थः॥

तामिमां तिमिरवृद्धि[^500]पीडितां शैलराजतनयेऽधुना स्थिताम्[^501]।  
एकतस्तटतमालमालिनीं पश्य धातुरसनिम्नगामिव॥ ५३॥

[^500]: "वृत्ति"

[^501]: "भूमि-लग्नमिव संप्रति स्थिताम्; भूमिलग्नमिव संप्रतिष्ठिताम्"

 **तामिति॥** हे शैलराजतनये प्रिये, तामिमां संध्यामधुनैकतः पूर्वत्र तिमिरवृद्धिपीडितामतएव तटे तमालानां माला यस्यास्तथोक्तां धातूनां गैरिकादीनां रसस्य निम्नगां नदीमिव स्थितां पश्य। उपमालंकारः। मालिनीत्यत्र 'व्रीह्यादिभ्यश्च' इतीनिः॥

सांध्यमस्तमितशेषमातपं रक्तलेखमपरा बिभर्ति दिक्।  
सांपरायवसुधासशोणितं मण्डलाग्रमिव तिर्यगुज्झितम्[^502]॥ ५४॥

[^502]: "उत्थितम् "

 **सांध्यमिति॥** अपरा प्रतीची दिकू। अस्तमितं शेषं च सांध्यम्। तथा रक्तलेखा पङ्क्तिर्यस्य। तथा सांपराया सांग्रामिकी या वसुधा तत्र सशोणितं सरक्तमतएव तिर्यगुज्झितं त्यक्तं मण्डलस्याग्रमिव स्थितमातपं बिभर्ति।

यामिनीदिवससंधिसंभवे तेजसि व्यवहिते सुमेरुणा।  
एतदन्धतमसं निरङ्कुशं[^503] दिक्षु दीर्घनयने विजृम्भते॥५५॥

[^503]: " निरर्गलम्"

** यामिनीति॥** हे दीर्घनयने प्रिये, यामिनीदिवसयोः संधौ संधयायां संभवति तथोक्ते सांध्ये तेजसि सुमेरुणा व्यवहितेऽन्तर्हिते सति निरङ्कुशं निरर्गलमेतत्पुरोवर्त्यन्धतमसं गाढं तमो दिक्षु विजृम्भते प्रसरति संध्यापि विलीनेत्यर्थः॥

नोर्ध्वमीक्षणगतिर्न चाप्यधो नाभितो न पुरतो न पृष्ठतः।  
लोक एषतिमिरौघ[^504]वेष्टितो गर्भवास इव वर्तते निशि॥ ५६॥

[^504]: "तिमिरोल्ब"

 **नोर्ध्वमिति॥** निशि तिमिरौघेण वेष्टित एषलोको गर्भवास इव वर्तते। गर्भस्थित इव प्रतिभासमानत्वादिति भावः। यत ईक्षणानां लोकनेत्राणां गतिः प्रसर ऊर्ध्वंन। तथाधोऽपि न। तथाभितो वामदक्षिणोऽपि न। तथा पुरतो न। पृष्ठतश्च न। गर्भस्थितवज्जनैः कुत्रापि नावलोक्यत इत्यर्थः। ततो निशावृत्तौगर्भवृत्तित्वोत्प्रेक्षा॥

शुद्धमाविलमवस्थितं चलं वक्रमार्जवगुणान्वितं च यत्।  

सर्वमेव तमसा समीकृतं धिङ्महत्त्वमसतां हृतान्तरम्[^505]॥ ५७॥

[^505]: " हतान्तरम् ; अनन्तरम्"

 

शु

**द्धमिति॥** शुद्धं निर्मलमाविलं मलिनमवस्थितं स्थिरं चलं चरिष्णु वक्रं

कु

टिलमार्जस्वगुणेनर्जुत्वगुणेनान्वितं सरलं च यत् तत्सर्वमेव तमसा समीकृतम्।

तमोव्याप्त्यापृथगभासमानत्वादिति भावः। तथाहि। असतां कादाचित्कमपि

महत्त्वं धिक्। यतो हृतान्तरं समीकृतसदसद्गुणम्। अत्र सामान्येन विशेषसमर्थ

न

रूपोऽर्थान्तरन्यासः॥

नूनमु[^506]न्नमति यज्वनां पतिः शार्वरस्य तमसो निषिद्धये।  
पुण्डरीकमुखि

[^506]: " उन्नयति. "

पूर्वदिङ्मु[^507]खंकैतकैरिव रजोभिरा[^508]हतम्॥ ५८॥

[^507]: "पश्य दिङ्मुखम् ; दिङ्मुखं यथा."

[^508]: " आवृतम्.कु. १४"

** नूनमिति॥** हे पुण्डरीकमुखि कमलमुखि प्रिये, नूनं यज्वनां द्विजानांपतिश्चन्द्रः शार्वरस्य शर्वरीसंबन्धिनस्तमसो निषिद्धये निवृत्तय उन्नमत्युदेति। अतएव कैतकैः केतकसंबन्धिभी रजोभिरिवाहतं व्याप्तं पूर्वदिशो मुखम्। पश्येति शेषः॥

मन्दरान्तरितमूर्तिना निशा लक्ष्यते शशभृता सतारका।  
त्वं मया प्रियसखीसमागता श्रोष्यतेव वचनानि पृष्ठतः॥ ५९॥

 **मन्दरेति॥** सतारका सनक्षत्रा निशा रात्रिर्मन्दरेण गिरिणान्तरिता मूर्तिर्यस्य तेन शशभृता चन्द्रेण प्रियसखीभिः समागता मिलिता त्वं पृष्ठतः स्थित्वा वचनानि श्रोष्यता मयेव लक्ष्यते। उपमालंकारः॥

रुद्धनिर्गमनमादिनक्षयात्पूर्वदृष्टतनु चन्द्रिकास्मितम्।  
एतदुद्गिरतिच[^509]न्द्रमण्डलं दिग्रहस्यमिव रा[^510]त्रिनोदितम्॥ ६०॥

[^509]: " रात्रिचोदिता."

[^510]: "चन्द्रमण्डलम्"

**रुद्धमिति॥**

आ दिनक्षयादिनक्षयं मर्यादीकृत्य रुद्धनिर्गमनं रुद्धोदयम्। अथ च। पूर्वस्यां दृष्टा तनुर्यस्य। 'सर्वनाम्नो वृत्तिमात्रे पुंवद्भावः' इति पूर्वशव्दस्य पूंवद्भावः। एतच्चन्द्रमण्डलं कर्तृ। राज्या नोदितं कथयितुं प्रेरितं सत्। चन्द्रिकैव स्मितं यस्मिन्कर्मणि यथा तथा दिशः पूर्वस्या रहस्यमुद्गिरतीव वमतीव। यथा सेर्ष्या काचित्केनचिद्वारा सपत्नीरहस्यं कथयति तथा रात्रिरूपा स्त्री दिग्रूपायाःस्त्रियो रहस्यं तदवयवप्रदर्शनं प्रकटयति स्वं पश्येत्यभिप्रायः। उत्प्रेक्षालंकारः॥

पश्य पक्कफलिनीफलत्विषा विम्बलाञ्छितवियत्सरोम्भसा।  
विप्रकृष्टविवरं[^511] हिमांशुना चक्रवाकमिथुनं विडम्ब्यते॥ ६१॥

[^511]: "विप्रकृष्टविधुरम्; विप्रकृष्टविरहम्; विप्रकृत्तविवरम्"

** पश्येति॥** पक्का या फलिनी तस्याः फलं तस्य त्वि

डिवत्विड्यस्य। तथा विम्बेनलान्छितं योजितं वियत्सरोम्भश्च येन। उभयत्रापि दृश्यमानेनेत्यर्थः। हिमांशुना चन्द्रेण कर्त्रा। चक्रवाकयोर्मिथुनं तीरस्थं विडम्ब्यते प्रतार्यते। यतो विप्रकृष्टंन जातं विवरमन्तरमुभयोस्तारतम्यं यस्य। त्वं पश्य। सरःप्रतिविम्बितचन्द्रमण्डलं फलिनीफलभ्रान्त्या जिघृक्षुतापूर्वकमुद्दिश्य गच्छन्मिथुनं, वस्तुतस्तु तत्रफलिनीफललाभाभावान्न्यस्तशस्त्रेण भूयत इति भावः। 'फलिन्यग्निशिखायां च फलिन्याम्' इति मेदिनी॥

शक्य[^512]मोषधिपतेर्नवोदयाः[^513] कर्णपूररचनाकृते तव[^514]।  
अप्रगल्भयवसूचिकोमला[^515]श्छेत्तुमग्रनखसंपुटैः कराः[^516]॥ ६२॥

[^512]: "शक्यः"

[^513]: "नवोदयः "

[^514]: " नवाः"

[^515]: "कोमलः"

[^516]: "करः."

 **शक्यमिति॥** हे प्रिये, नव उदयो येषाम्। तथाऽप्रगल्भा नूतना ये यवास्तेषां सूचयोऽङ्कुरास्तद्वत्कोमलाः। ओषधीनां पत्युश्चन्द्रस्य कराः किरणाः कर्णपूरस्य रचनाकृते रचनायै तवाग्राणि ये नंखसंपुटास्तैः। तेषामतितैक्ष्ण्यादिति भावः। छेत्तुंद्विधाकर्तुं शक्यम्। शक्तैर्भूयत इत्यर्थः। शक्नोतेः 'ऋहलोः–' इति भावे ण्यत्। यवाङ्कुरवत्कोमलांश्चन्द्रकरानुत्तार्य त्वया कर्णपूरं कर्तुमुत्साहः क्रियतामिति भावः॥

अङ्गुलीभिरिव केशसंचयं संनिगृह्य तिमिरं मरीचिभिः।  
कुड्मलीकृतसरोजलोचनं चुम्बतीव रजनीमुखं शशी॥ ६३॥

 **अङ्गुलीभिरिति॥** शशी चन्द्रः। कुड्मलीकृते मीलिते सरोजे एव लोचने यस्य तथोक्तं रजन्या मुखं वदनम् अङ्गुलीभिरिव मरीचिभिः किरणैः केशसंचयमिव तिमिरं तमः संनिगृह्य हठाद्गृहीत्वा चुम्बतीव। अन्योऽपि कश्चिच्चुम्बन्केसंचयं संनिगृह्णाति। चुम्बनसमये केशसंनिग्रहे यः कोऽपि रसोद्बोधः तद्वेद्यैकवेद्य इत्यर्थः। समासोक्तिरलंकारः॥

पश्य पार्वति नवेन्दुरश्मिभिर्भिन्न[^517]सान्द्रतिमिरं नभस्तलम्।  
लक्ष्यते द्विरदभोगदूषितं सप्रसादमि[^518]व मानसं सरः॥ ६४॥

[^517]: " भग्नसान्द्र;सामिभिन्न; संविभिन्न"

[^518]: "संप्रसीदत्"

 **पश्येति**॥ हे पार्वति, नवस्येन्दो रश्मिभिर्भिन्नं सान्द्रं सघनं तिमिरं यस्य तन्नभस्तलं द्विरदभोगेन दूषितं मलिनं प्राक्पुनश्च कालान्तरेण सप्रसादं निर्मलमानसं सर इव लक्ष्यते। त्वं पश्य। जलस्य नीलत्वादिति भावः॥

रक्तभावमपहाय चन्द्रमा जात एष[^519] परिशुद्धमण्डलः।  
विक्रिया न खलु कालदोषजा निर्मलप्रकृतिषु स्थिरोदया॥६५॥

[^519]: "एव."

 **रक्तभावमिति॥**हे प्रिये, एष चन्द्रमा रक्तभावं रक्तिमानमपहाय मुक्त्वा परिशुद्धं विशदं मण्डलं यस्य तथोक्तो जातः। तथाहि। निर्मलप्रकृतिषु वस्तुषु कालदोषेण जाता विक्रिया विकारः स्थिर उदय उत्पत्तिर्यस्यास्तादृशी न भवति खलु। सामान्येन विशेषसमर्थनरूपोऽर्थान्तरन्यासः॥

उन्नतेषु शशिनः प्रभा स्थिता निम्नसंश्रयपरं निशातमः।  
नूनमात्मसदृशी प्रकल्पिता वेधसा[^520] हि गुणदोषयोर्गतिः॥ ६६॥

[^520]: "इह; एव"

** उन्नतेष्विति॥**हे प्रिये, शशिनः प्रभा चन्द्रिकोन्नतेषु स्थलेषु स्थिता वर्तते। तथा निशातमः कर्तृ। निम्नेषु नीचेषु संश्रयो यस्य तथोक्तं वर्तते।तथाहि। गुणदोषयोर्गतिर्वेधसा विधिना। आत्मना नीचेनोच्चेन च सदृशी प्रकल्पिता रचिता हि नूनम्। नीचात्मा नीचस्थ एव भवति। उच्चात्मा उच्चस्थ एवेत्यर्थः॥

चन्द्रपादजनितप्रवृत्तिभिश्चन्द्रकान्तजलबिन्दुभिर्गिरिः।  
मेखलातरुषु निद्रितानमु[^521]न्बोधयत्यसमये शिखण्डिनः॥ ६७॥

[^521]: "इमान्. "

** चन्द्रेति॥** गिरिर्मेखलासु नितम्बेषु ये तरवस्तेषु निद्रितान्सुप्तानमूञ्शिखण्डिनो मयूरान् चन्द्रस्य पादैर्जनिता प्रवृत्तिर्निर्गमनं येषां तैश्चन्द्रकान्तस्य ये जलबिन्दवस्तैः कृत्वाऽसमये बोधयति जागरयति। 'मेखला स्वड्गबन्धे स्यात्काञ्चीशैलनितम्बयोः' इति मेदिनी॥

कल्पवृक्षशिखरेषु प्रति संप्रस्फुरद्भिरिव पश्य सुन्दरि[^522]।  
हारयष्टिरचना[^523]मिवांशुभिः कर्तुमा[^524]गतकुतूहलः शशी॥ ६८॥

[^522]: "अविकल्पसुन्दरि; इव शंभुसुन्दरि"

[^523]: " गणनाम्"

[^524]: "उद्यत."

 **कल्पेति॥** हे सुन्दरि, संप्रति शशी चन्द्रः प्रस्फुरद्भिरंशुभिः कृत्वा हारयष्टिरचनां कर्तुमिवागतं कुतूहलं यस्य तथोक्तः सन्। कल्पवृक्षयुक्तेषु शिखरेषु वर्तत इति शेषः। इव किम्। त्वं पश्य। यथा कश्चिन्नीलपट्टसूत्रेण मुक्ताहारं विरलतया योजयति तथायं चन्द्रोऽपि वृक्षपत्रान्तरालगतस्वीयकिरणमुक्ताफलैर्वृ

क्षपत्रच्छायरूपिणा नीलेन पट्टसूत्रेण च हारयष्टिं कर्तुमिवेहागत इति भावः॥

उन्नतावनतभाववत्तया[^525] चन्द्रिका सतिमिरा गिरेरियम्।  
भक्तिभिर्बहुविधाभिरर्पिता भाति भूतिरिव मत्तहस्तिनः[^526]॥ ६९॥

[^525]: "भागवत्तया"

[^526]: "दन्तिनः"

 **उन्नतेति॥** हे प्रिये, गिरेरुन्नतावनतभाववत्तया सतिमिरेयं चन्द्रिका बहुविधाभिर्भक्तिभी रचनाभिरर्पिता मत्तहस्तिनो भूतिःसंपदिव भाति। उपमालंकारः॥

एतदुच्छ्वसितपीत[^527]मैन्दवं वोढुम[^528]क्षममिव प्रभारसम्।  
मुक्तषट्पदविरावमञ्जसा भिद्यते कुमुदमा निबन्धनात्॥ ७०॥

[^527]: "उच्चसितपीतम्"

[^528]: "सोढुम्"

 **एतदिति॥** उच्छ्वसितं यथा तथा पीतमैन्दवं चान्द्रं प्रभारसं वोढुमक्षममिवैतत्कुमुदम्। मुक्तः षट्पदानां भ्रमराणां विरावः शब्दो येन तथोक्तं सत् अञ्जसा झटिति। 'द्राग्झटित्यञ्जसाह्नाय' इत्यमरः। आ निबन्धनान्निरवशेषबन्धनाद्भिद्यते। सकर्मकाणामपि कर्माविवक्षयाकर्मकत्वात्कर्मकर्तरि लट् अन्योऽपि बहुलमाम्रादिरसं पिबन्भिन्नोदरो भवति तद्वत्॥

पश्य कल्पतरुलम्बि शुद्धया ज्योत्स्नया जनितरूपसंशयम्।  
मारुते चलति चण्डिके[^529] बलाद्व्यज्यते विपरिवृत्तमंशुकम्॥ ७१॥

[^529]: "चण्डिकेचलम्; चण्डि केवलम् "

 **पश्येति॥** हे चण्डिके, कल्पतरौ लम्बि लम्बायमानत्वेन वर्तमानं शुद्धया ज्योत्स्नया चन्द्रकान्त्या जनितो रूपस्य संशयः संदेहो यत्र। उभयोरपि शुक्लत्वादिति भावः। एतादृशमंशुकं वस्त्रं मारुते चलति सति विपरिवृत्तं सद्बलाद्व्यज्यते।व्यक्तत्वेन ज्ञायत इत्यर्थः। त्वं पश्य॥

शक्यमङ्गुलिभिरूत्थितै[^530]रधः शाखिनां पतितपुष्पपेशलैः[^531]।  
पत्रजर्जरशशिप्रभालवैरेभिरुत्कचयितुं तवाल[^532]कान्॥ ७२॥

[^530]: "उद्धतैः "

[^531]: " कोमलैः"

[^532]: " अलकम्; अलकाः."

 **शक्यमिति॥** हे प्रिये, अधः पतितपुष्पवत्पेशलैः सुन्दरैः। तथाङ्गुलिभिरुत्थितैरुत्थापितैरेभिः पुरोवर्तिभिः शाखिनां संबन्धिभिः पत्रैर्जर्जरिता ये शशिनः प्रभाया लवा अंशास्तैस्तवालकानुक्तचयितुमुद्रथितुं शक्यम्। शक्येन भूयतामित्यर्थः। काचित्तव सखी पुष्पप्रतिनिधित्वेन वृक्षाधःपतितजर्जरीभूतचन्द्रकान्तिशकलैः केशानुद्ग्रथयत्विति भावः॥

एष चारुमुखि[^533] योग्यतारया[^534] युज्यते तरलविम्बया शशी।  
साध्वसादुपगतप्रकम्पया कन्ययेव नवदीक्षया वरः॥ ७३॥

[^533]: "चन्द्रमुखि"

[^534]: "पश्य तारया; योगतारया"

 **एष इति॥**हे चारुमुखि, एष शशी। वरः परिणेता नवदीक्षया नवपरिणीतयात एव साध्वसाद्भयादुपगतः प्रकम्पो यस्यास्तया कन्ययेव। तरलविम्बया चपलमण्डलया योग्यतारया सदृशतारकया युज्यते युनक्ति। त्वं पश्य॥

पाकभिन्न[^535]शरकाण्डगौरयोरुल्लसत्प्रकृतिजप्रसादयोः[^536]।  
रोहतीव तव गण्डलेखयोश्चन्द्रविम्बनिहिताक्ष्णि चन्द्रिका॥ ७४॥

[^535]: "पाण्डु"

[^536]: "प्रतिकृतिप्रसन्नयोः;प्रतिकृतिः प्रदीप्तयोः"

 **पाकेति॥**हे प्रिये, चन्द्रविम्बेन निहिता स्थापिता तवाक्ष्णिनेत्रे या चन्द्रिका सा। पाके भिन्नो यः शरकाण्डस्तृणविशेषस्तद्वद्गौरयोः। तथोल्लसन्प्रकृतिजः स्वभावजः प्रसादः प्रसन्नता ययोस्तयोस्तव गण्डलेखयोरुपरि रोहतीव। आरोहणं करोतीवेत्युत्प्रेक्षा॥

लोहितार्कमणिभाजनार्पितं कल्पवृक्षमधु बिभ्रति स्वयम्।  
त्वामियं स्थितिमतीमुपागता[^537] गन्धमादनवनाधिदेवता॥ ७५॥

[^537]: "उपस्थिता; समागता"

 **लोहितेति॥**लोहिता रक्ता येऽर्कमणयस्तेषां भाजनं पात्रं तत्रार्पितं स्थापितं कल्पवृक्षाणां मधु मकरन्दस्तद्बिभ्रतीयं गन्धमादनवनस्याधिदेवता स्थितिमतीं स्थिरां त्वामुद्दिश्य स्वयमुपागता। त्वं पश्य। तुभ्यं मदिरां दातुमागच्छतीत्यर्थः॥

आर्द्रकेसरसुगन्धि ते मुखं [मत्तरक्त](http://# "प्रान्तरक्त; रक्तमेव; मत्तमेव")नयनं स्वभावतः।  
अत्र लब्धवसतिर्गुणान्तरं किं[^538] विलासिनि मदः[^539] करिष्यति॥ ७६॥

[^538]: "कम्"

[^539]: " मधुः."

** आर्द्रेति॥**हे विलासिनि, अत्र लब्धा वसतिर्निवासो येन तथोक्तो मदः किं कीदृशं गुणान्तरमन्यं गुणं करिष्यति। अपि तु नेत्यर्थः। यतस्ते तव मुखं स्वभावतः स्वभावेनैवार्द्रकेसरवत्सुगन्धि। तथा मत्ते रक्ते नयने यस्य तथोक्तं चास्ति। ये ये मदगुणास्ते ते मदात्प्रागेव वर्तन्ते। अतः किमनेन मदेन कर्तव्यमिति भावः॥

मान्यभक्तिरथवा सखीजनः सेव्यतामिदमनङ्गदीपनम्[^540]।  
इत्युदारमभिधाय शंकरस्तामपाययत पानमम्बिकाम्॥ ७७॥

[^540]: " दीपकम्"

 **मान्यभक्तिरिति॥**हे प्रिये, अथवा मान्या भक्तिर्भावो यस्य तादृशः सखीजनोऽनङ्गस्य कामस्य दीपनमिदं मधु सेव्यतामित्युदारमभिधाय शंकरस्तामम्बिकां पार्वतीं पानं मदिरामपाययत॥

पार्वती तदुपयोग[^541]संभवां विक्रियामपि सतां मनोहराम्।  
अप्रतर्क्यविधियोगनिर्मिता[^542]माम्रते[^543]व सहकारतां ययौ॥७८॥

[^541]: " उपभोग"

[^542]: " निर्मिता "

[^543]: " नम्रता"

 **पार्वतीति।** पार्वती कर्त्री। तदुपयोगसंभवां मद्यपानजन्यां विक्रियामपि सतां मनोहराम्। आम्रताम्रत्वमप्रतर्क्योदुर्ज्ञेयो यो विधियोगोऽनुष्ठानयोगस्तेन निर्मितां सहकारतामतिसौरभत्वमिव ययौ। प्रापेत्यर्थः। 'आम्रभूतो रसालोऽसौ सहकारोऽतिसौरभः' इत्यमरः। आम्रमेवानुष्ठानविशेषेण यथा सहकारं भवति तद्वद्विक्रियापि मनोहराभूदिति भावः।

तत्क्षणं[^544] विपरिवर्तितह्रियो[^545]र्नेष्य[^546]तोः शयनमिद्धरागयोः।  
सा बभूव वश[^547]वर्तिनी द्वयोः शूलिनः सुवदना मदस्य च॥ ७९॥

[^544]: "तत्क्षणे"

[^545]: "विपरिवृत्तलज्जयोः"

[^546]: " वाञ्छतोः"

[^547]: "वशवर्तिका"

 **तत्क्षणमिति।** तत्क्षणं मदिरापानानन्तरसमय एव सा सुवदना पार्वती विपरिवर्तिता नष्टा ह्रीर्ययोरत एवेद्धः प्रवृद्धो रागो ययोरत एव शयनं नेष्यतोः। सुरतार्थमिति भावः। शूलिनः शिवस्य मदस्य चेत्यनयोर्द्वयोर्वशवर्तिनी वशंगता बभूव॥

घूर्णमाननयनं स्खलत्कथं[^548] खेदविन्दु मदकारणस्मितम्।  
आननेन न तु तावदी

[^548]: "स्खलद्वचः; स्खलत्कचम् "

श्वरक्षुषाचिरमुमामुखं पपौ॥८०॥

 **घूर्णेति।** घूर्णमाने नयने यत्र। तथा स्खलन्ती कथा वाग्यत्र। तथा स्वेदस्य बिन्दवो यत्र। मदरूपिणा कारणेन स्मितं मन्दहासश्च यत्र। तदुमायाः पार्वत्या मुखमीश्वरः शिवस्तावत्प्रथमं चिरं चक्षुषा पपौ सादरं ददर्श। आननेन तु न पपावित्यर्थः।

तां विलम्बितपनीयमेखलामुद्वहञ्जघनभारदुर्वहाम्।  
ध्यानसंभृतविभूतिरीश्वरः[^549] प्राविशन्मणिशिलागृहंरहः[^550]॥८१॥

[^549]: "संभृतिविभूतिरीश्वरः. संभृतिविभूतिशोभितम् ; संभृतिविभूतिगोचरम्"

[^550]: "हरेः."

** तामिति।** ध्यानेन संभृता संपादिता विभूतिरुपभोगसाधनसंपत्तिर्येन स ईश्वरो विलम्बिनी तपनीयस्य सुवर्णस्य मेखला काञ्ची यस्यास्ताम्। तथा जघनभारेण दुर्वहां दुःखेन वोढुं शक्याम्। वहतेः 'ईषदुःसुषु कृच्छ्राकृच्छ्रार्थेषु' इति खल्। तां पार्वतीमुद्वहन्सन्। रह एकान्ते मणिशिलानां गृहं प्राविशत्।

**तत्र हंसधवलोत्तरच्छदं जाह्नवीपुलिनचारुदर्शनम्।  
अध्यशेत शयनं प्रियासखः शारदाभ्रमिव रोहिणीपतिः॥ ८२॥**

** तत्रेति॥**तत्र माणिशिलागृहं स हरो हंस इव धवल उत्तरच्छदः शयनोपरितनं वस्त्रं यस्य। तथा जाह्नवीपुलिनवच्चारु दर्शनं यस्य तच्छयनं पल्यङ्कम्। रोहिणीपतिश्चन्द्रः शारदं शरत्कालिकमभ्रं मेघमिव। प्रियासखः सन्। पार्वतीसहित इत्यर्थः। अध्यशेताशिश्रियत्–'अधिशीङ्।' इति कर्मत्वम्॥

क्लिष्टकेशम[^551]वलुप्तचन्दनं व्यत्ययार्पित[^552]नखं समत्सरम्।  
तस्य तच्छिदुरमेखलागुणं पार्वतीरतमभून्नं[^553] तृप्तये॥८३॥

[^551]: "क्लिष्टचन्द्रमदयैः कचग्रहैः."

[^552]: "व्युत्पथार्पित; उत्पथार्पित"

[^553]: " अतृप्तये."

** क्लिष्टेति॥**क्लिष्टा विक्लृप्ताः केशा यत्र। अवलुप्तं चन्दनं यत्र। व्यत्ययेनास्थानप्रयोज्यत्वेनार्पिता नखा यत्र। तथा समत्सरं सप्रणयकलहम्। तथा छिदुरो भङ्गशीलो मेखलागुणः काञ्चीसूत्रं यत्र। एतादृशं तत्पार्वतीरतं तस्य शिवस्य तृप्तये नाभूत्। कामोत्सवस्योद्वेलत्वादिति भावः॥

केवलं प्रियतमादयालुना ज्योतिषामवनतासु पङ्क्तिषु।  
तेन तत्प्रतिगृहीत[^554]वक्षसा नेत्रमीलनकुतूहलं कृतम्॥ ८४॥

[^554]: "परिगृहीत,"

 **केवलमिति॥**ज्योतिषां नक्षत्राणां पङ्क्तिष्ववनतासु सतीषु। रजन्यां प्रभातकल्पायां सत्यामित्यर्थः। केवलं प्रियतमायां दयालुना। न तु क्षीणशक्तिनेत्यर्थः। तेन शिवेन तथा पार्वत्या प्रतिगृहीतमालिङ्गितं वक्षो यस्य तथोक्तेन सता नेत्रमीलनस्य।निद्राया इत्यभिप्रेतोऽर्थः। कुतूहलं कृतम्। सुप्तमित्यर्थः॥

स व्यबुध्यत बुधस्तवोचितः[^555] शातकुम्भकमलाकरैः समम्।  
मूर्च्छनापरिगृहीतकैशिकैः[^556]किंनरैरुषसि गीत[^557]मङ्गलः॥ ८५॥

[^555]: " तया निशाक्षये"

[^556]: "वंशिकैः "

[^557]: "समुपगीत"

** स इति॥**बुधानां बुधकर्तृके स्तव उचितः स शिव उषसि प्रभाते मूर्च्छनयोच्चारणस्वरारोहावरोहेण। तदनुसारेणेत्यर्थः। परिगृहीताः कैशिका वीणातन्तवो येस्तैः किंनरै किंपुरुषैर्गीतं मङ्गलं यस्य तथोक्तः सन्। शातकुम्भस्य सुवर्णस्य यानि कमलानि तेषामाकराः समूहास्तैः समं सह व्यबुध्यत।जजागारेत्यर्थः। 'खनिःस्त्रियामाकरः स्यात्' इति कोशप्रामाण्यादाकरशब्दस्य खनिवाचकत्वे सत्यपि परिणतार्थपक्षपातेन समूहवाचकत्वमपि सोढव्यम्। दृश्यमानार्थे बाधस्य वक्तुमशक्यत्वात्॥

तौ क्षणं शिथिलि[^558]तोपगूहनौ दंपती चलित[^559]मानसोर्मयः।  
पद्मभेदपिशुनाः[^560] सिषेविरे गन्धमादनवनान्तमारुताः॥ ८६॥

[^558]: "प्रशिथिला"

[^559]: " रचित "

[^560]: " निपुणाः"

 **ताविति॥**क्षणं शिथिलितं विरामगोचरीकृतमुपगूहनमाश्लेषो याभ्यां तौ दंपती स्त्रीपुंसौ गौरीहरौ कर्मभूतौ। चलिताश्चालिता मानसस्य सरस ऊर्मयस्तरंगा यैः। एतेन शैत्योक्तिः। तथा पद्मानां भेदस्य प्रफुल्लतायाः पिशुनाः सूचकाः। अनेन सौगन्ध्योक्तिः। गन्धमादनवनान्तस्य मारुताः पवनाः सिषेविरे। सेवितवन्त इत्यर्थः॥

ऊरुमूलनखमार्गराजिभि[^561]स्तत्क्षणं हृतविलोचनो हरः।  
वाससः प्रशिथिलस्य संयमं[^562] कुर्वतीं प्रियतमामवारयत्॥ ८७॥

[^561]: " पङ्क्तिभिः"

[^562]: " संचयम्"

 **ऊर्विति॥** ऊरुमूले या नखमार्गाणां नखक्षतानां राजयः पङ्कयस्ताभिः कर्त्रीभिःहृते स्वविलोकनवशीकृते विलोचने यस्य तथोक्तो हरस्तत्क्षणं प्रभातसमये प्रकर्षेण शिथिलस्य वाससः संयमं बन्धनं कुर्वतीं प्रियतमां पार्वतीमवारयद्बन्धनं माकुर्विति निवारयांचक्रे। नखक्षतविलोकनवशंवदत्वादिति भावः॥

स प्रजागरकषायलोचनं गाढदन्तपरिताडिता[^563]धरम्।  
आकुलालकम[^564]रंस्त रागवान्प्रेक्ष्य भिन्नतिलकं प्रियामुखम्॥ ८८॥

[^563]: "पदताडित"

[^564]: "अपास्तचित्रकम्"

** स इति॥** रागवान्स हरः प्रजागरेण रात्रिजागरेण कषाये म्लाने लोचने यत्र। तथा गाढं यथा तथा दन्तैः परिताडितोऽधरो यत्र। तथाकुला विरला अलकाः केशा यत्र। तथा भिन्नं तिलकं यत्र। एतादृशं प्रियाया मुखं प्रेक्ष्यारंस्त प्रससाद।आत्मनः कर्तृत्वादिति भावः॥

तेन[^565] भिन्नविषमोत्तरच्छदं मध्यपिण्डितविसूत्रमेखलम्।  
निर्मलेऽपि शयनं निशात्यये नोज्झितं चरणरागलाञ्छितम्॥ ८९॥

[^565]: "भङ्गि "

 **तेनेति॥** निशात्यये प्रभाते निर्मलेऽपि प्रकटेऽपि सति तेन हरेण भिन्नोऽत एव विषम उत्तरच्छद उपरितनं वस्त्रं यत्र। तथा मध्ये पिण्डिता एकत्रीभूता विसूत्रा सूत्ररहिता मेखला काञ्ची यत्र। तथा चरणरागेण यावकेन लाञ्छितं रक्तीकृतं च शयनं नोज्झितं न त्यक्तम्। सुखार्णवमग्नत्वादिति भावः॥

स प्रियामुखरसं[^566] दिवानिशं हर्षवृद्धिजननं सिषेविषुः।  
दर्शनप्रणयिनामदृश्यतामाजगाम विजयानिवेदनात्[^567]॥ ९०॥

[^566]: " प्रियासुखरसम्"

[^567]: "निवेदितः"

 **स इति॥** हर्षवृद्धेर्जननमुत्पादकं प्रियामुखरसं दिवानिशं सिषेविषुःसेवितुमिच्छति तथोक्तः स शिवो विजयया पार्वतीसख्या यन्निवेदनं स्वागमज्ञापनं तस्मात्। तद्वारेत्यर्थः। दर्शने प्रणयिनामभिलाषवतामप्यदृश्यतामदर्शनदातृत्वमाजगाम प्राप। सर्वेत्यक्त्वा तल्लय एव जात इति भावः॥

समदिवसनिशीथं सङ्गिनस्तत्र शंभोः  

**शतमगमदृतूनां साग्र[^568]मेका निशेव।**  

[^568]: "सार्धम्"

न तु[^569] सुरतसुखेभ्य[^570]श्छिन्नतृष्णो बभूव  
ज्वलन इव समुद्रान्तर्गतस्तञ्जलौघैः[^571]॥ ९१॥

[^569]: "च;स"

[^570]: "सुखेषु"

[^571]: "तज्जलेभ्यः; तज्जलेषु "

 **समदिवसेति॥**तत्र गन्धमादनगिरौ समाः प्रत्येकं समसंख्याका ये दिवसा दिनानि तेषां निशीथमर्धरात्रम्। तमभिव्याप्येत्यर्थः। सङ्गिनः सङ्गवतः। न तु विषमदिन इत्यर्थः। शंभोःशिवसंबन्धि साग्रं किंचित्साधिकसंख्यमृतूनां शतमेका निशेव तत्तुल्यत्वेनागमद्व्यतीतम्। तथापि सुरतसुखेभ्यस्तु छिन्नतृष्णस्तृप्तो न बभूव। ततो न विररामेत्यर्थः। ज्वलन इव यथा समुद्रान्तर्गतो ज्वलनो वाडवानलस्तज्जलौघैस्तृप्तो न भवति प्रत्यहं ज्वालयत्येव तद्वत्। मालिनीवृत्तम्—'ननमयययुतेयं मालिनी भोगिलोकैः' इति लक्षणात्॥

इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीताराम-  
कविविरचितया संजीविनीसमाख्यया व्याख्यया समेतः  
श्रीकालिदासकृतौ कुमारसंभवे महाकाव्ये उमा-  
सुरतवर्णनं नामाष्टमः सर्गः॥

\_\_\_\_\_\_\_\_\_\_

**नवमः सर्गः।  
————————**

तथाविधेऽनङ्गरसप्रसङ्गे मुखारविन्दे मधुपः प्रियायाः।  
संभोगवेश्म प्रविशन्तमन्तर्ददर्श पारावत[^572]मेकमीशः॥ १॥

[^572]: "पारांपतम्"

 **तथाविध इति॥**प्रियायाः पार्वत्याः संबन्धिनि मुखारविन्दे वदनकमले मधुपो भ्रमरभूत ईशः शिवस्तथाविधे पूर्वोक्तप्रकारेऽनङ्गरसप्रसङ्गे कामरसावसरे संभोगस्य वेश्म गृहमन्तः प्रविशन्तमेकं पारावतं कपोतं ददर्श दृष्टवान्। सर्गेऽस्मिन्वृत्तमुपजातिः॥

सुकान्तकान्तामणितानुकारं कूजन्तमाघूर्णितरक्तनेत्रम्।  
प्रस्फारितोन्नम्रविनम्रकण्ठं मुहुर्मुहुर्न्यञ्चित[^573]चारुपुच्छम्॥ २॥

[^573]: "नर्तित"

 **सुकान्तेति॥**कथंभूतं पारावतम्। सुकान्तमतिमनोहरं यत्कान्तामणितं रमणीरतिकूजितम्। 'मणितं रतिकूजितम्' इत्यमरः। तस्यानुकारोऽनुकरणं यत्र यस्मिन्कर्मणि तद्यथा तथा कूजन्तं शब्दायमानम्। तथा आघूर्णिते रक्तनेत्रे येन तथोक्तम्। तथा प्रस्फारितो विस्तारित उन्नम्र उच्चैस्तथा विनम्रः कण्ठो यस्य तम्। तथा मुहुर्मुहुर्वारंवारं न्यञ्चितः संकुचितश्चारुः पुच्छः पश्चाद्भागो येन तथोक्तमित्यर्थः। 'पुच्छः पश्चात्प्रदेशे स्यात्' इति विश्वः॥

विशृङ्खलं पक्षतियुग्ममीषद्दधानमानन्दगतिं[^574] मदेन।  
शुभ्रांशुवर्णं जटिलाग्रपादमितस्ततो मण्डलकैश्चरन्तम्॥ ३॥

[^574]: "आनन्दगतम्; आमन्दगतिम् "

 **विशृङ्खलमिति॥** पुनः कथंभूतम्। विशृङ्खलं विगतशृङ्खलाकम्। अनेन विशेषणेन कदाचित्कस्यापि बन्धनाभावस्य द्योतनात्स्वेच्छाविहारित्वं ध्वन्यते। 'शृङ्खला पुंस्कटीवस्त्रबन्धेऽपि निगडेऽपि च' इति विश्वः। पक्षत्योः पक्षमूलयोर्युग्मं द्वयम्। 'पक्षात्तिः' इति तिप्रत्ययः। तथेषन्मदेन हेतुनानन्दगतिं च दधानम्। तथा शुभ्रांशोश्चन्द्रस्य वर्ण इव वर्णो यस्य तम्। 'विधुः सुधांशुः शुभ्रांशुः' इत्यमरः। तथा जटिलौ जटायुक्तावग्रपादौ यस्य तम्। 'जटिलस्तु जटायुक्तः' इति विश्वः। तथा मण्डलकैर्मण्डलाकारगतिविशेषैरितस्ततश्चरन्तं भ्रममाणम्। तं कपोतं ददर्शेति संबन्धः। 'मण्डलके' इति पाठेसुरतमण्डप इति व्याख्येयम्। त्रिभिरेतद्विशेषकम्॥

रतिद्वितीयेन मनोभवेन ह्रदात्सुधायाः प्रविगाह्यमानात्।  
तं वीक्ष्य फेनस्य चयं नवोत्थमिवाभ्यनन्दत्क्षणमिन्दुमौलिः॥ ४॥

 **रतीति॥**रत्या सपत्न्याद्वितीयेन। रतिसहायेनेत्यर्थः। मनोभवेन कर्त्रा। प्रविगाह्यमानादवलोढ्यमानात्सुधाया ह्रदान्नवमुत्थमुत्पन्नं फेनस्य चयमिव स्थितं तं कपोतं वीक्ष्येन्दुमौलिः शिवः क्षणमभ्यनन्ददस्तौषीत्। कपोतरूपे वस्तुनि धवलिमरूपधर्मेण गम्यमानेन फेनचयरूपवस्तूत्प्रेक्षालंकारः॥

तस्याकृतिं[^575] कामपि वीक्ष्य दिव्यामन्तर्भवश्छद्मविहंगमग्निम्।  
विचिन्तयन्संविविदे स देवो भ्रूभङ्गभीमश्च रुषा बभूव॥ ५॥

[^575]: " तदाकृतिम्"

 **तस्येति॥** अन्तर्भवतीत्यन्तर्भवः। सर्वान्तर्व्यापीत्यर्थः। स देवो हरः दिव्यां भव्यां कामपि लोकोत्तरां तस्य पारावतस्याकृतिं वीक्ष्य छद्मना कैतवेन विहंगं कपोतस्वरूपधारिणमग्निं विचिन्तयन्वितर्कयन्संविविदे विजज्ञे। निश्चयात्मकबुद्ध्याग्निरेवायमिति बुबुध इत्यर्थः। 'संमो गम्यृच्छि—' इत्यादिनात्मनेपदम्। रुषाभ्रुवोर्भङ्गेन भीमो भयंकरश्च बभूव। असामयिकागमनकारित्वादिति भावः॥

स्वरूपमास्थाय ततो हुताशस्त्र[^576]सन्वल[^577]त्कम्प[^578]कृताञ्जलिः सन्।  
प्रवेपमानो नितरां[^579] स्मरारिमिदं वचो व्यक्तमथाध्युवाच[^580]॥६॥

[^576]: "त्रास, श्वास"

[^577]: " स्खलत्"

[^578]: "कम्प्र; कण्ठः"

[^579]: "अतितराम्"

[^580]: "अभ्युवाच"

 **स्वरूपमिति॥**ततोऽनन्तरं हुताशोऽग्निस्त्रसन्बिभ्यत्सन्। 'वा भ्राश–'इत्यादिना वैकल्पिकत्वान्न इयन्। स्वरूपमाग्नेयं रूपमास्थायाश्रित्य। अथ स्वरूपाश्रयणानन्तरम्। वलन्नुद्भवम्कम्पो यथा तथा कृतो बद्धोऽञ्जलिर्येन। तथा नितरां प्रवेपमानः कम्पमानश्च सन्। स्मरारिं शिवं व्यक्तं स्फुटमिदं वक्ष्यमाणं वचोऽध्युवाचोक्तवान्। 'दुह्याच्–' इत्यादिना ब्रुवोद्विकर्मकत्वम्॥

असि त्वमेको जगतामधीशः स्वर्गौकसां त्वं विपदो निहंसि।  
ततः[^581] सुरेन्द्रप्रमुखाः प्रभो त्वामुपासते दैत्यवरैर्विधूताः॥ ७॥

[^581]: "अतः"

 **असीति॥**हे प्रभो, त्वमेको जगतामधीशोऽसि। त्वत्सदृशो जगतां पालयिता न कोऽप्यन्योऽस्तीत्यर्थः। अत एव स्वर्गौकसामिन्द्रादीनां विपदस्त्वं निहंसि दूरीकरोषि। ततः कारणात्सुरेन्द्रप्रमुखा देवास्त्वामुपासते। यतो दैत्यवरैर्विधूतास्तिरस्कृताः॥

त्वया प्रियाप्रेमवशंवदेन शतं व्यतीये सुरतादृ[^582]तूनाम्।  
रहःस्थितेन[^583] त्वदवीक्षणार्तो[^584] दैन्यं परं प्राप सुरैः सुरेन्द्रः॥ ८॥

[^582]: "अत्रभवन्"

[^583]: " बहिःस्थितोऽपि"

[^584]: "त्वदनीक्षणेन"

 **त्वयेति॥**हे प्रभो, प्रियायाःपार्वत्याः प्रेम्णा हेतुना वशंवदेन वशीभूतेन। 'प्रियवशे वदः खच्' इति खच्। 'अरुर्द्विषत्–' इत्यादिना मुम्। तेन त्वया रहःस्थितेन सता सुरताद्धेतो

र्ऋतूनां शतं व्यतीतम्। इणः कर्मणि लिट्। अथ च सुरेन्द्रस्त्वदवीक्षणेन तवानवलोकनेनार्तः पीडितः सन्सुरैः सह परमत्यन्तं दैन्यं प्राप। त्वद्विरहासहत्वादिति भावः॥

त्वदीयसेवावसरप्रतीक्षैरभ्यर्थितः शक्रमुखैः सुरैस्त्वाम्।  
उपागतोऽन्वेष्टुमहं विहंगरूपेण विद्वन्समयोचितेन॥ ९॥

 **त्वदीयेति॥**हे विद्वन्, त्वदीया त्वत्कर्मिका या सेवा तस्या अवसरस्य प्रतीक्षा येषां तैः शक्रमुखैरिन्द्रादिभिः सुरैरभ्यर्थितोऽहं त्वामन्वेष्टुं मृगयितुं समयोचितेन विहंगरूपेण पारावतरूपेण। 'जिह्वेति यन्नैव कुतोऽपि तिर्यक्कश्चित्तिरश्चस्त्रपते न तेन' इति (नैषधीयचरिते ३\।४३) श्रीहर्षोक्तेरिति भावः। उपागतोऽस्मि॥

इति प्रभो चेतसि संप्रधार्य त[^585]न्नोऽपराधं भगवन्क्षमस्व।  
पराभिभूता वद किं क्षमन्ते कालातिपातं शरणार्थिनोऽमी॥ १०॥

[^585]: " मम"

** इतीति॥**हे प्रभो हे भगवन्, तत्तस्मात्करणात्। इति चेतसि संप्रधार्यसंविचार्य नोऽस्माकमपराधं क्षमस्व। असमय इन्द्रप्रेरितस्य तवापराधः कथं सोढव्य इति चेत्तत्राह—परेति। परैरभिभूता पराभिभूता अत एव शरणार्थिनो रक्षितारं याचमानाः। 'शरणं गृहरक्षित्रोः' इत्यमरः। अमी इन्द्रादयः कालातिपातं कालविलम्बं किं कथं क्षमन्ते। आर्तैः कालविलम्बो न सह्यतइति भावः। 'प्रतीक्षते जातु न कालमार्तः' इति न्यायात्। वद। कथयेत्यर्थः॥

प्रभो प्रसीदाशु[^267] सृजात्मपुत्रं[^587] यं प्राप्य सेनान्यमसौ सुरेन्द्रः।  
स्वर्लोकलक्ष्मी[^588]प्रभुतामवाप्य[^589] जगत्त्रयं पाति तव प्रसादात्॥ ११॥

[^587]: " सृजाशु पुत्रम्;सृजस्वपुत्रम्"

[^588]: "स्वर्गैकलक्ष्मी"

[^589]: " उपेत्य"

** प्रभो इति॥** हे प्रभो, प्रसीद प्रसन्नो भव। आत्मपुत्रमाशु सृज। यमात्मपुत्रं सेनान्यं प्राप्यासौसुरेन्द्रस्तव प्रसादात्स्वर्लोकलक्ष्म्याः प्रभुतामवाप्य जगत्त्रयं पाति रक्षिष्यति। 'वर्तमानसामीप्ये वर्तमानवद्वा' इति लट्॥

स शंकरस्तामिति जातवेदोविज्ञापनामर्थवतीं निशम्य।  
अभूत्प्रसन्नः परितोषयन्ति गीर्भिर्गिरीशा रुचिराभिरीशम्॥ १२॥

 **स इति॥** स शंकर इतीत्येवंभूतामर्थवतीं सार्थकाम्। योग्यामिति यावत्। तां जातवेदसोऽग्नेर्विज्ञापनां प्रार्थनां निशम्य श्रुत्वा प्रसन्नोऽभूत्। तथाहि। गिरीशा वाग्मिनः पुरुषा रुचिराभिर्गीर्भिरीशं स्वामिनं परितोषयन्ति। प्रसादयन्तीत्यर्थः॥

प्रसन्नचेता मद[^590][नान्तकारः](http://मदनान्तकारी) स तारकारेर्जयिनो भवाय।  
शक्रस्य सेनाधिपतेर्जयाय व्यचिन्तयच्चेतसि भावि किंचित्॥ १३॥

[^590]: "मदनान्तकारी"

** प्रसन्नेति॥** प्रसन्नचेताः स मदनान्तकारो हरो जयिनो जयशीलस्य तथा जयाय शत्रुपराजयार्थे शक्रस्य सेनाधिपतेस्तारकारेस्तारकशत्रोः अपत्यस्येत्यर्थः। भवाय जन्मने। तत्कर्तुमित्यर्थः। भावि भविष्यत्किंचिच्चेतसि व्यचिन्तयत्। विचचारेत्यर्थः॥

युगान्तकालाग्निमिवाविषह्यं परिच्युतं मन्मथरङ्गभङ्गात्।  
रतान्तरेतः स हिरण्यरेतस्यथोर्ध्वरेतास्तदमोघमाधात्॥ १४॥

 **युगान्तेति॥** अथ स शिवः। युगान्तकालस्याग्निमिवाविषह्यं सोढुमशक्यं मन्मथरङ्गस्य कामक्रीडाया भङ्गाद्धेतोः परिच्युतं भ्रष्टं तथाऽमोघं सफलं तत्प्रसिद्धं रतान्तस्य सुरतान्तस्य रेतो वीर्यंहिरण्यरेतसि वह्नावाधान्निदधे। यत ऊर्ध्वरेताः। ऊर्ध्वगामिवीर्यइत्यर्थः॥

अथोष्णबाष्पानिलदूषितान्तं[^591] धिशुद्धमादर्शमिवात्मदेहम्।  
बभार भूम्ना सहसा पुरारिरेतःपरिक्षेपकुवर्णमग्निः॥ १५॥

[^591]: "अथोष्मबाष्पानलदूषितान्तर्; अत्युष्णबाष्पानिलदूषितान्तर्"

 **अथेति॥** अथानन्तरमग्निर्विशुद्धमात्मदेहमुष्णबाष्पानिलेन मुखनिःश्वासेन दूषितं म्लानीकृतमन्तर्मध्यं यस्य तमादर्शमिव सहसा भूम्ना बाहुल्येन पुरारेः शिवसंबन्धिनो रेतसः परिक्षेपस्तेन कुवर्णंकुत्सितवर्णं बभार धृतवान्॥

त्वं सर्वभक्षो भव भीमकर्मा कुष्ठाभिभूतोऽनल धूमगर्भः।  
इत्थं शशापाद्रिसुता हुताशं रुष्टा[^299] रतानन्दसुखस्य भङ्गात्॥ १६॥

 **त्वमिति॥** रतानन्दः सुरतानन्दस्तत्र यत्सुखं तस्य भङ्गादन्तरायाद्धेतो रुष्टाद्रिसुता पार्वती। हे अनल, त्वं सर्वेमेध्यममेध्यं वा भक्षति तथोक्तः। तथा भीमं भयानकं कर्म यस्य। तथा कुष्ठेनाभिभूतः पराभूतः। तथा धूमो गर्भे मध्ये यस्य तथोक्तश्च भव। इत्थं हुताशमग्निं शशाप। शपति स्मेत्यर्थः। अत्र ज्ञीप्स्यमानत्वाभावात् 'श्लाघहुङ्स्था–' इति न संप्रदानत्वम्॥

दक्षस्य शापेन शशी क्षयीव[^593] प्लुष्टो[^594] हिमेनेव सरोजकोशः।  
वहन्विरूपं वपुरुग्ररेतश्चयेन वह्निः किल निर्जगाम॥ १७॥

[^593]: " क्षयाय"

[^594]: "प्रुष्टः"

** दक्षस्येति॥** वह्निरग्निर्दक्षस्य शापेन हेतुना क्षयी क्षयरोगवाञ्शशी चन्द्र इव। तथा हिमेन शीतेन पुष्टो दग्धः। 'प्लुष दाहे' कर्मणि निष्ठा। सरोजकोश इव। वपुः स्वशरीरमुग्रस्य शिवस्य। 'उग्रः कपर्दी श्रीकण्ठः ' इत्यमरः। रेतश्चयेन वीर्यसंघातेन। 'शुक्रं तेजोरेतसी च' इत्यमरः। हेतुभूतेन विरूपं भ्रष्टशोभमेतादृशं वहन्निर्जगाम संभोगवेश्मतो निःसृतवान्। किलेति प्रसिद्धे॥

स पावकालोकरूपा[^595]विलक्षां स्मरत्रपास्मेरविनम्रवक्राम्।  
विनोदयामास गिरीन्द्र[^596]पुत्रीं शृङ्गारगर्भैर्मधुरैर्वचोभिः॥ १८॥

[^595]: "आलोकनतः"

[^596]: "नगेन्द्र"

 **स इति॥** पावकस्य वह्नेरालोकेन या रुट् क्रोधस्तया हेतुना विलक्षां विरूपो विकृतिमापन्नो लक्षो लक्षणं चिह्नं शरीरशोभा यस्यास्ताम्। तथा स्मरत्रपाभ्यां कामलज्जाभ्यां स्मेरं सस्मितं विनम्रं नतं च वक्रं यस्यास्तथोक्तां गिरीन्द्रपुत्रीं पार्वतीं स हरः शृङ्गारगर्भैरत एव मधुरैर्वचोभिर्विनोदयामास। प्रसादितवानित्यर्थः॥

हरो विकीर्णं घनघर्मतोयैर्नेत्राञ्चनाङ्कं हृदयप्रियायाः[^597]।  
द्वितीयकौपीनचलाञ्चलेनाहर[^598]न्मुखेन्दोरकलङ्किनोऽस्याः[^599]॥ १९॥

[^597]: " सदयं प्रियायाः"

[^598]: "हरन्. "

[^599]: " अपि "

 **हर इति॥** हरो हृदयस्य प्रियाया अस्याः पार्वत्या अकलङ्किनो मुखेन्दोः संबन्धिनं तथा घनानि यानि घर्मतोयानि प्रस्वेदजलानि तैर्विकीर्ण व्याप्तं नेत्रयोरञ्जनमेवाङ्कः कलङ्कस्तं द्वितीयं यत्कौपीनं योगिनः स्कन्धलम्बि वस्त्रम्। 'कौपीनं स्यादधोवस्त्रं योगिनः स्कन्धलम्बि च' इति मेदिनी। तस्य चलं यदञ्चलं प्रान्तस्तेनाहरद्धृतवान्। अकलङ्कस्य कलङ्कानौचित्यादिति भावः॥

मन्देन खिन्नाङ्गुलिना[^600] करेण कम्प्रेण[^601] तस्या वदनारविन्दात्  
परामृशन्घर्मजलं जहार हरः सहेलं व्यजनानिलेन॥ २०॥

[^600]: "खिन्नाङ्गुलिना"

[^601]: "कम्पेन; प्रेम्णा च"

 **मन्देनेति॥** हरः शिवः। मन्देन लघुप्रचारेण। तथा खिन्ना अलसप्रयोगेणोदासीना अङ्गुलयो यस्य तेन। तथा कम्प्रेण कम्पशीलेन। 'नमिकम्पिस्म्यजसकम्—' इति रः। करेण कृत्वा तस्याः पार्वत्या वदनारविन्दाद्धर्मस्य, धर्मरूपं वा जलं परामृशन्विश्लेषयन्सहेलं सक्रीडं यथा तथा व्यजनस्यानिलेन कृत्वा जहार॥

रतिश्लथं तत्कवरीकलापमंसावसक्तं विगलत्प्रसूनम्।  
स पारिजातोद्भवपुष्पमय्या स्रजा वबन्धामृतमूर्तिमौलिः॥ २१॥

 **रतिश्लथमिति॥** अमृतमूर्तिश्चन्द्रो मौलौ यस्य स हरो देवः। रतौ श्लथं शिथिलबन्धनमत एवांसयोः स्कन्धयोरवसक्तं लग्नमत एव विगलन्त्यधःपातुकानि प्रसूनानि यस्य तं तस्याः कबरीकलापं कचभारं पारिजातोद्भवपुष्पमय्या पारिजातोद्भवानि कल्पवृक्षजानि यानि पुष्पाणि तत्प्रचुरया स्रजा मालया बबन्ध। 'तत्प्रकृतवचने —' इति प्राचुर्ये मयट्। ततः 'टिड्डा–'इति ङीप्॥

कपोलपाल्यां मृगनाभिचित्रपत्रावलीमिन्दुमुखः सुमुख्याः।  
स्मरस्य सिद्धस्य जगद्विमोहमन्त्राक्षरश्रेणिमिवोल्लिलेख॥ २२॥

 **कपोलपाल्यामिति॥** इन्दुमुखो हरः सुमुख्याः पार्वत्याः संबन्धिन्यां कपोलपाल्यां मृगनाभ्याः कस्तूर्या या चित्रा पत्रावली पत्ररचना तां सिद्धस्य स्मरस्य कामस्य जगन्ति विमुह्यन्ति यैस्तेषां मन्त्राणां यान्यक्षराणि वर्णास्तेषां श्रेणिं पङ्किमिवोल्लिलेख लिखितवान्। अत्र पत्ररचनारूपे वस्तुन्यक्षरश्रेणिरूपणाद्वस्तुप्रेक्षालंकारः॥

रथस्य कर्णावभि तन्मुखस्य[^602] ताटङ्कचक्रद्वितयं न्यधात्सः[^603]।  
जगज्जिगीषुर्विषमेषुरेष ध्रुवं यमारोहति पुष्पचापः॥ २३॥

[^602]: "कर्णावलितं मुखस्य"

[^603]: "व्यधात्"

 **रथस्येति॥** स हरः। कर्णावभि कर्णसंमुखे तन्मुखस्य पार्वतीमुखरूपस्य रथस्य संबन्धि ताटङ्करूपं चक्रद्वितयं चक्रद्वयं न्यधात्। यतो विषमेषुरेष पुष्पचापः कामो जगज्जिगीषुस्त्रिभुवनविजयेच्छुः सन् यमारोहति। ध्रुवं निश्चितम्। मुखरूपिणं रथमारुह्य जगन्ति विजेतुमिच्छति काम इति भावः॥

तस्याः स कण्ठे पिहितस्त[^604]नाग्रां न्यधत्तमुक्ताफलहारवल्लीम्।  
या[^605]प्राप मेरुद्वितयस्य मूर्ध्नि स्थितस्य गाङ्गौघयुगस्य लक्ष्मीम्॥ २४॥

[^604]: "अभिघनस्तनं याम् ; अभिघनस्तनाग्रम्"

[^605]: "सा."

 **तस्या इति**॥ स हरस्तस्याः कण्ठे। पिहिते स्वप्रसारेणावृते स्तनाग्रे चूचुके यया तथोक्तां मुक्ताफलहार एव बल्ली तां न्यधत्त निदधे। या मुक्ताफलहारवल्ली मेरुद्वितयस्य मूर्ध्नि स्थितस्य गङ्गाया ओघयोः प्रवाहयोर्युगस्य लक्ष्मीं शोभां प्राप। तद्वच्छुशुभ इत्यर्थः। अभूतोपमा॥

नखव्रणश्रेणिवरे[^606] बबन्ध नितम्बविम्बे रशनाकलापम्।  
च[^607]लस्वचेतोमृगबन्धनाय मनोभुवः पाशमिव स्मरारिः॥ २५॥

[^606]: "श्रेणिकरे"

[^607]: "चलत्."

 **नखेति॥** स्मरारिर्हरः नखत्रणश्रेणिभिरात्मप्रयुक्ताभिर्वरे मनोहरे तस्या नितम्बबिम्बे रशनाकलापम्। चलं स्वं चेत एव मृगस्तस्य बन्धनाय मनोभुवः संबन्धिनं पाशमिव बबन्ध। मनोभूरस्यात्मनश्चेतोमृगस्य रशनाकलापरूपजालेन बन्धनं करिष्यत्यतो हरः स्वयमेव तत्र तं निदधावित्यर्थः। नहि कामलुब्ध आत्मनीनं गणयतीति भावः॥

भालेक्षणाग्नौ स्वयमञ्जनं स भ[^608]ङ्क्त्वा दृशोः साधु निवेश्य तस्याः।  
नवोत्पलाक्ष्याः पुलकोपगूढे[^609] कण्ठे विनीलेऽङ्गुलि[^610]मुञ्जघर्ष॥ २६॥

[^608]: "न्यक्त्वा. "

[^609]: "उपगूढः"

[^610]: "विनीलाङ्गुलिम्"

 **भालेक्षणेति॥** स हरः भाले यदीक्षणं नेत्रं तदेवाग्निः। दीपकरूप इत्यर्थः। तत्राञ्जनं स्वयं भङ्क्त्वा पातयित्वा। अथ च नवोत्पलाक्ष्यास्तस्याः पार्वत्या दृशोः साधु निवेश्य सम्यगञ्जयित्वा। अथ च पुलकै रोमाञ्चैरुपगूढे व्याप्ते विनीले श्यामले कण्ठे। स्वीय इति शेषः। अङ्गुलिमुज्जघर्ष घृष्टवान्। यथान्योऽपि दीपकोपर्यङ्गुल्यैव कज्जलं पातयित्वा स्वस्त्रीनेत्रयोर्निवेश्य कुत्रचिदङ्गुलिमुद्धर्षति तद्वत्। अङ्गुलिलग्नकज्जलनिवारणार्थमिति भावः। स्वभावोक्तिरलंकारः॥

अलक्तकं पादसरोरुहाग्रे सरोरुहाक्ष्याः किल संनिवेश्य।  
स्वमौलिगङ्गासलिलेन हस्तारुणत्वमक्षालयदिन्दु[^611]चूडः॥ २७॥

[^611]: "इन्दुमौलिः"

 **अलक्तकमिति॥** इन्दुचूडो हरः सरोरुहाक्ष्याः पार्वत्याः पादसरोरुहाग्रेऽलक्तकं संनिवेश्यानुलिप्य। करेणेति शेषः। स्वस्य मौलौ यद्गङ्गासलिलं तेन कृत्वा हस्तस्यारुणत्वमक्षालयन्ममार्ज॥

भस्मानुलिप्ते वपुषि स्वकीये सहेलमादर्शतलं विमृज्य।  
नेपथ्यलक्ष्म्याः[^612] परिभावनार्थमदर्शयज्जीवितवल्लभां सः॥ २८॥

[^612]: " लक्ष्मी"

 **भस्मेति॥** स हरः। आदर्शतलं भस्मनानुलिप्ते स्वकीये वपुषि विमृज्य शुद्धं कृत्वा नेपथ्यानामाकल्पवेषाणां लक्ष्म्याः शोभायाः परिभावनार्थमवलोकनार्थंसहेलं यथा तथा जीवितवल्लभां प्रियामदर्शयत्॥

प्रियेण दत्ते मणिदर्पणे सा[^425] संभो[^614]गचिह्नं स्ववपुर्विभाव्य।  
त्रपावती तत्र घनानुरागं रोमाञ्चदम्भेन बहिर्बभार॥ २९॥

[^614]: "संयोगचिह्नम्."

** प्रियेणेति॥**प्रियेण हरेण दत्ते मणीनां दर्पण आदर्शे संभोगस्य चिह्नानि नखक्षतादीनि यत्र तथोक्तं स्वं वपुर्विभाव्यावलोक्य। भावनात्र विलोकनपरिणता ज्ञेया। त्रपावती सलज्जा। एतानि चिह्नानि विलोक्यान्यः किं वदिष्यतीति विचारजनितया लज्जयान्धेत्यर्थः। सा पार्वती तत्र हरे धनमनुरागं प्रेम रोमाञ्चानां दम्भेन कैतवेन बहिर्बहिःस्थितस्ववैशिष्ट्यपूर्वकं बभार धृतवती। अन्तरस्या योऽनुरागोऽभूत्स एव बही रोमाञ्चत्वेन परिणत इति भावः॥

नेपथ्यलक्ष्मीं दयितोपक्लृप्तां सस्मेरमादर्शतले विलोक्य।  
अमंस्त सौभाग्यवतीषु धुर्यामात्मानमुद्धूतविलक्षभावा[^615]॥ ३०॥

[^615]: "विलक्षतां सा; विलक्षभावम् "

 **नेपथ्येति॥**सा पार्वती। आदर्शतले दयितेन हरेणोपक्लृप्तां रचितां नेपथ्यलक्ष्मीमाभूषणमण्डनं सस्मेरं सस्मितम्। अत्र स्मितस्यानुरागव्यञ्जकत्वम्। यथा तथा विलोक्योद्धूतस्त्यक्तो विलक्षभावः पूर्वसंजातवैलक्ष्यं यया। प्रसन्नेत्यर्थः। तथोक्ता सती। आत्मानं सौभाग्यवतीषु सतीषु मध्ये धुर्यामग्रगण्यममंस्त मेने। प्रियकृतनेपथ्यलक्ष्म्या अन्यदुर्लभत्वादिति भावः॥

अन्तः प्रविश्यावसरेऽथ तत्र स्निग्धे वयस्ये विजया जया च।  
सुसंपदोपाचरतां कलाना[^616]मङ्के स्थितां[^617] तां शशिखण्डमौलेः॥ ३१॥

[^616]: " उमां तदोपाचरतां कलाभाम्; स्वसम्पदोपाचरतां कलानाम्"

[^617]: "दूरे स्थिताम्,अङ्कस्थिताम्"

 **अन्तरिति॥**अथानन्तरं तत्रावसरे समये विजया जया चेत्युभे स्निग्धे सार्द्रचित्ते वयस्ये सख्यौ। 'आलिः सखी वयस्या च' इत्यमरः। अन्तः प्रविश्य तत्र शशिनः खण्डं मौलौ यस्य तथोक्तस्य हरस्य संबन्धिन्यङ्के स्थितां तां पार्वतीं कलानां भूषणकरणचातुरीविशेषाणां सुसंपदा शोभनया संपदा। शोभयेत्यर्थः उपाचरताम्। अलंचक्रतुरित्यर्थः। उपाचरतामिति लङः प्रथमपुरुषस्य द्विवचनम्॥

व्यधुर्वहिर्मङ्गलगानमुच्चैर्वैतालिकाश्चित्रचरित्रचारु[^618]।  
जगुश्च गन्धर्वगणाः सशङ्खस्वनं[^619] प्रमोदाय पिनाकपाणेः॥ ३२॥

[^618]: " चित्रितचारुवेद्याम्"

[^619]: " ध्वनिम्."

 **व्यधुरिति॥**बहिःप्रदेशे वैतालिका बन्दिनश्चित्रेण चरित्रेण चारु मनोहरं मङ्गलरूपं गानम्। गीतमित्यर्थः। उच्चैरुच्चस्वरेण व्यधुश्चक्रुः। तथा गन्धर्वगणाश्च पिनाकपाणेरस्य प्रमोदायानन्दाय। 'प्रमोदामोदसंमदाः' इत्यमरः। सशङ्खस्वनं पाञ्चजन्यशब्दसहितं यथा तथा जगुः। गायन्ति स्मेत्यर्थः॥

ततः स्वसेवावसरे सुराणां गणांस्तदालोकनतत्पराणाम्।  
द्वारि प्रविश्य प्रणतोऽथ नन्दी निवेदयामास कृताञ्जलिः सन्॥ ३३॥

 **तत इति॥** ततोऽनन्तरं स्वस्य स्वकर्तृकायाः सेवाया अवसरे समये तस्य हरस्य यदालोकनं तत्र तत्पराणामासक्तानां सुराणां गणान्कर्मभूतान्। नन्दी कर्ता। प्रणतो नम्रीभूतः सन् द्वारि प्रविश्य। न त्वन्तरेवेत्यर्थः। कृताञ्जलिः सन्। निवेदयामास। देवा भवदवलोकनसमुत्सुकाः सन्तीति हरं बोधयामासेत्यर्थः॥

महेश्वरो मानसराजहंसीं करे दधानस्तनयां हिमाद्रेः।  
संभोगलीलालयतः सहेलं हरो[^620] बहिस्तानभि निर्जगाम॥ ३४॥

[^620]: "हसन्"

 **महेश्वर इति॥** महानीश्वरः समर्थो हरो मानसस्य मनोरूपस्य सरसो राजहंसींहिमाद्रेस्तनयां पार्वतीं करे दधानः सन्। संभोगलीलाया आलयतो मन्दिरात्। 'निकाय्यनिलयालयाः' इत्यमरः। बहिस्तान्सुरानमि सहेलं सलीलं यथा तथा निर्जगाम। निश्चकामेत्यर्थः॥

क्रमान्महेन्द्रप्रमुखाः प्रणेमुः शिरोनिबद्धाञ्जलयो महेशम्[^621]।  
प्रालेयशैलाधिपतेस्तनूजां देवीं च लोकत्रयमातरं ते[^622]॥३५॥

[^621]: " गिरीशम् "

[^622]: "ताम् "

 **क्रमादिति॥** महेन्द्रप्रमुखास्ते देवाः शिरस्सु निबद्धा अञ्जलयो यैस्तथोक्ताः सन्तो महेशं हरम्। तथा प्रालेयो हिमानीरूपो यः शैलाधिपतिः पर्वतराजो हिमालयस्तस्य तनूजां कन्यां लोकत्रयस्य मातरं जननीं देवीं पार्वतीं च क्रमात्प्रणेमुः। नमश्चक्रुरित्यर्थः। 'उपसर्गादसमासेऽपि' इति णत्वम्।

यथागतं तान्विबुधान्विसृज्य प्रसाद्य मानक्रियया[^623] प्रतस्थे।  
सनन्दिना दत्तभुजोऽधिरुह्य वृषं वृषाङ्कः सह शैलपुत्र्या॥ ३६॥

[^623]: "प्रसादमानक्रियया; प्रसाद्यमानः प्रियया"

 **यथागतमिति॥** स वृषाङ्को हरस्तान्विबुधानिन्द्रादीन्मानक्रियया। संमानविधानेनेत्यर्थः। प्रसाद्य प्रसन्नान्कृत्वा। तथा यथागतं विसृज्य च। नन्दिना दत्तो भुजो यस्मै तथोक्तः सन्। शैलपुत्र्या पार्वत्या सह वृषमधिरुह्यास्थाय प्रतस्थे। 'समवप्रविभ्यः स्थः' इत्यात्मनेपदम्। 'साकं सार्धं समं सह' इत्यमरः॥

मनोतिवेगेन ककुद्मता स प्रतिष्ठमानो गगनाध्वनोऽन्तः[^624]।  
वैमानिकैः साञ्जलिभिर्ववन्दे विहारहेलागतिभिर्गिरीशः॥ ३७॥

[^624]: "गगनाध्वनीनः ."

** मन इति॥** मनसोऽप्यत्यन्तं वेगो गतिर्जवो यस्य तेन ककुद्मता वृषेण गगनरूपिणोऽध्वनो मार्गस्यान्तर्मध्ये प्रतिष्ठते चलतीति प्रतिष्ठमानः स गिरीशो 'हरो विहारार्थं हेलया क्रीडया गतिर्येषां तैः। यदृच्छया संचरमाणैरित्यर्थः। वैमानिकैर्विमानैश्चरन्तीति वैमानिकाः। 'चरति' इति ठक्। 'ठस्येकः' इतीकादेशः। 'किति च' इत्यादिवृद्धिः। तथोक्तैः। देवैरित्यर्थः। साञ्जलिभिः सद्भिर्ववन्दे नमस्कृतः। कर्मणि लिट्॥

स्वर्वाहिनीवारिविहारचारी रतान्तनारीश्रमशान्तिकारी।  
तौ पारिजातप्रसवप्रसङ्गो मरुत्सिषेवे गिरिजागिरीशौ॥ ३८॥

** स्वर्वाहिनीति॥** तौ गिरिजागिरीशौ गौरीहरौ। कर्मभूतावित्यर्थः। स्वर्वाहिन्या मन्दाकिन्याः संबन्धिनि वारिणि विहारं संचारं चरत्याचरति। करोतीति यावत्। मन्दाकिनीसीकरवाहीत्यर्थः। अनेन शैत्योक्तिः। तथा रतान्ते यो नारीणां संबन्धी श्रमः खेदस्तस्य शान्तिंकरोति। अनेन मान्द्योक्तिः। तथा पारिजातस्य कल्पवृक्षस्य संबन्धिनां प्रसवानां पुष्पाणां प्रसङ्गः संबन्धो यस्य। भनेन सौगन्ध्योक्तिः। शैत्यमान्द्यसौगन्ध्यरूपगुणत्रयविशिष्टो मरुत्समीरणः। कर्तृभूत इत्यर्थः। सिषेवे। आराधयामासेत्यर्थः॥

पिनाकिनापि स्फटिकाचलेन्द्रः कैलासनामा कलिताम्बरांशः।  
धृतार्धसोमोऽद्भुतभोगिभोगो[^625] विभूतिधारी स्व इव प्रपेदे॥ ३९॥

[^625]: "भृतभोगिभोगः"

 **पिनाकिनेति॥** पिनाकिनापि हरेणापि कलितः स्वमहत्त्वेनावृतोऽम्बरांश आकाशप्रान्तदेशो येन तथोक्तः। द्वितीयपक्षे कलिता वेष्टिता अम्बरस्यांशा दिग्रूपा येन। दिगम्बर इत्यर्थः। तथा अर्धो यः सोमश्चन्द्रः सोऽस्यास्तीत्यर्धसोमो हरः स धृतो येन। कैलासवासी हि भगवान्गिरीश इति भावः। द्वितीयपक्षे धृतोऽर्धः कलारूपश्चन्द्रो येन। चन्द्रशेखरो हि भगवान्गिरीश इति भावः। भोगिन्यश्च भोगिनश्च भोगिनः। 'पुमान्स्त्रिया' इत्येकशेषः। भोगिनः कामुका इत्यर्थः। तेषां तत्कर्तृको यो भोगः संभोगः सोऽद्भुत आश्चर्यकारी यत्र। द्वितीयपक्षेऽद्भुता भोगिनां सर्पाणां भोगा देहा यत्र। सर्पभूषणो हि भगवानिति भावः। तथा विभूतिं धरतीति विभूतिधारी। संपद्वानित्यर्थः। द्वितीयपक्षे विभूतिं भस्म धरतीति तथा। भस्मोद्धलनकारी हि भगवान्गिरीश इति भावः। तथा कैलासनामा स्फटिकानामचलेन्द्रो गिरीन्द्रः। कर्मभूत इत्यर्थः। स्व इवात्मेव प्रपेदे प्राप्तः। कर्मणि लिट्। पूर्णोपमालंकारः॥

विलोक्य यत्र स्फटिकस्य भित्तौ सिद्धाङ्गनाः स्वं[^626]प्रतिविम्बमारात्  
भ्रान्त्या परस्या विमुखीभवन्ति[^627] प्रियेषु मानग्रहिला नम[^628]त्सु॥ ४०॥

[^626]: "स्वप्रतिबिम्बम् "

[^627]: "परस्याभिमुखीभवन्ति "

[^628]: " मनस्सु."

 **विलोक्येति॥** यत्र कैलासे स्फटिकस्य भित्तावारात्समीपम्। 'आराद्दूरसमीपयोः' इत्यमरः। पतितं स्वं स्वकीयं प्रतिबिम्बं विलोक्य परस्याः सपत्न्या भ्रान्त्याभ्रमेण मानग्रहिला माने प्रणयकलहे ग्रहिला आग्रहवत्यः। तुन्दादेराकृतिगणत्वाश्रयणादिलच्। सिद्धाङ्गनाः प्रियेषु नमत्स्वपि सत्सु विमुखीभवन्ति।पराङ्मुख्यो भवन्तीत्यर्थः॥

सुविम्बितस्य स्फटिकांशुगुप्तेश्चन्द्रस्य चिह्नप्रकरः करोति।  
गौर्यार्पितस्येव रसेन यत्र कस्तूरिकायाः शकलस्य[^629] लीलाम्॥ ४१॥

[^629]: "कस्तूरिकास्थासकुलस्य"

** सुबिम्बितस्येति॥** यत्र स्फाटिकाचलेन्द्रे सुबिम्बितस्य प्रतिबिम्बस्यात एव स्फटिकांशुभिः। शुभ्रैरित्यर्थः। गुप्तिः प्रतिबिम्बगोपनं यस्य। उभयोः शुक्लत्वात्पृथगभासमानस्येत्यर्थः। तथोक्तस्य चन्द्रस्य संबन्धी चिह्नप्रकरः कलङ्कसंचयः। 'चिह्नं लक्ष्म च लक्षणम्' इत्यमरः। गौर्या पार्वत्यार्पितस्य निहितस्य कस्तूरिकायाः शकलस्य खण्डस्य। संचय इवेत्युत्प्रेक्षा। लीलां कीढाम्। शोभामिति यावत्। करोति। निदर्शनाभेदः। स चोपमयोत्प्रेक्षया वा संकीर्यत इति संदेहसंकरोऽत्रालंकारः ! यदि गौर्यार्पितं तर्ह्यपमा यदि नार्पितं तर्ह्युत्प्रेक्षेत्यवधेयम्॥

यदीयभित्तौ प्रतिबिम्बिताङ्गमात्मानमालोक्य रुषा करीन्द्राः।  
मत्तान्यकुम्भि[^630]भ्रमतोऽतिभीमदन्ताभिघातव्यसनं वहन्ति॥ ४२॥

[^630]: "नाग"

 **यदीयेति॥** करीन्द्रा आत्मानं शरीरम्। स्वीयमिति शेषः। यदीयभित्तौ प्रतिबिम्बिताङ्गंप्रतिबिम्बितावयवमालोक्य विलोक्य मत्ता येऽन्ये कुम्भिनो दन्तिनस्तेषां भ्रमतो भ्रमाज्जनितया रुषाक्रोधेन। 'प्रतिधा रुट्क्रुधौ स्त्रियौ' इत्यमरः। अतिभीमा ये दन्तास्तेषां योऽभिघात आघातस्तेन यद्व्यसनं दुःखं दन्तजर्जरितत्वलक्षणं वहन्ति प्राप्नुवन्ति। भ्रमात्मकं ज्ञानं दुःखावहं भवतीति भावः॥

निशासु यत्र प्रतिबिम्बितानि ताराकुलानि स्फटिकालयेषु।  
दृष्ट्वा रतान्त[^631]च्युततारहारमुक्ताभ्रमं बिभ्रति सिद्धवध्वः॥ ४३॥

[^631]: "रतान्ते"

 **निशास्विति॥** यत्र स्फटिकाचले स्फटिकालयेषु प्रतिबिम्बितानि ताराकुलानि नक्षत्रकुलानि निशासु दृष्ट्वा सिद्धवध्वः किंनरनार्यो रतान्ते च्युतो भ्रष्टस्तारोऽत्युच्चैर्यो हारो मुक्ताहारः। 'तारोऽत्युच्चैस्त्रयस्त्रिषु' इत्यमरः। तस्य या मुक्ता मौक्तिकानि तासां भ्रमं बिभ्रति। स्फटिकालयप्रतिबिम्बितमुक्तासदृशनक्षत्रकुलमभिवीक्ष्य सुरतान्तकालीनहारभ्रंशोन्मुक्ताफलभ्रान्तिमत्यः सिद्धवध्वो भवन्तीति भावः॥

नभश्चरीमण्डनदर्पणश्रीः सुधानिधिर्मूर्धनि यस्य तिष्ठन् ।  
अनर्घ्यचूडामणितामुपैति शैलाधिनाथस्य[^632] शिवालयस्य॥ ४४॥

[^632]: "शैलाधिराजस्य"

 **नभश्वरीति॥** नभसि चरतीति नभश्वरी। आकाशचारिणीत्यर्थः। 'चरेष्टः ' इति टप्रत्यये टित्वात् 'टिड्ढाणमञ्–' इति ङीप्। तथोक्ता मण्डनस्य विलासस्य यो दर्पण आदर्शस्तस्य श्रीरिव श्रीर्यस्य तथोक्तः। अत्र श्रीशब्दस्य रूढत्वेन शोभेति संज्ञावाचकत्वात् 'संज्ञापूरण्योश्च' इति पुंवद्भावो न सुधानिधिश्चन्द्रो यस्य कैलासस्य मूर्धनि शृङ्गे तिष्ठन्। शिवालयस्य शिवाः कल्याणकारिण आलया गृहा यत्र तस्य। शैलानामधिनाथस्य पत्युर्हिमालयस्यानर्ध्योयश्चूडामणिस्तत्तामुपैति। हिमालयशिखरस्य कैलासशिखरात्किंचिदधिकत्वम्। यदा कैलासमूर्धनि चन्द्रस्तदा हिमालयस्य मूर्ध्नोऽधः किंचिद्वर्तत इति भावः॥

समीयिवांसो रहसि स्मरार्ता रिरंसवो यत्र सुराः प्रियाभिः।  
एकाकिनोऽपि प्रतिबिम्बभाजो विभान्ति भूयोभिरिवान्विताः स्वैः॥ ४५॥

 **समीयिवांस इति॥** यत्र सुराः स्मरार्ताअत एव रिरंसवो रन्तुमिच्छन्तः। रमतेः सन्नन्तात् 'सनाशंसभिक्ष उः' इत्युप्रत्ययः। तथोक्ताः। अत एव प्रियाभिः सहैकाकिनोऽपि प्रत्येकमेकसंख्याका अपि रहसि समीयिवांसः प्राप्नुवन्तो भूयोभिः स्वैर्देहैरन्विता इव विभान्ति। यतः प्रतिबिम्बभाजः। प्रतिबिम्बितवशादेक एवानेकधा दृश्यत इति युक्तमेवेति भावः॥

देवोऽपि गौर्या सह चन्द्रमौलिर्यदृच्छया स्फाटिकशैलशृङ्गे।  
शृङ्गारचेष्टाभिरनारताभिर्मनोहराभिर्व्यहरच्चिराय॥ ४६॥

 **देवोऽपीति॥** चन्द्रमौलिर्देवोऽपि हरोऽपि स्फाटिकशैलः कैलासस्तस्य श्रृङ्गे। शिखरे। 'शृङ्गं प्रभुत्वे शिखरे' इति मेदिनी। गौर्या पार्वत्या सह यदृच्छया स्वेच्छया। यथाकाममित्यर्थः। मनोहराभिरत एवानारताभिर्निरन्तरं भवन्तीभिः शृङ्गारचेष्टाभिश्चिराय व्यहरद्विजहार॥

देवस्य तस्य स्मरसूदनस्य हस्तं समालिङ्ग्य[^633] सुविभ्रमश्रीः।  
सा नन्दिना वेत्रभृतोपदिष्टमार्गा[^634] पुरोगेण कलं चचाल॥ ४७॥

[^633]: "समालम्ब्य"

[^634]: "उपदिष्टं मार्गम्"

 **देवस्येति॥** सुविभ्रमश्रीः शोभना विभ्रमस्य विलासस्य श्रीर्यस्याः सा पार्वती। स्मरसूदनस्य स्मरविनाशकस्य तस्य देवस्य हरस्य हस्तं समालिङ्ग्य। अवलम्ब्येत्यर्थः। वेत्रभृता यष्टिधारकेण तथा पुरोगेणाग्रगामिना नन्दिना गणेनोपदिष्टमार्गतो गमनं विधेयमिति प्रदर्शितमार्गा सती कलं मधुरं यथा तथा चचाल। मन्थरां गतिमकार्षीदित्यर्थः॥

चलच्छिखाग्रो[^635] विकटाङ्गभङ्गः सुदन्तुरः[^636] शुक्ल[^637]सुतीक्ष्णतुण्डः।  
भ्रुवोपदिष्टः स तु[^638] शंकरेण तस्या विनोदाय ननर्त भृङ्गी॥ ४८॥

[^635]: "चलद्विषाणः"

[^636]: "सदन्तुरः"

[^637]: "शुष्क"

[^638]: " हि."

 **चलदिति।** चलन्ति शिखाग्राणि चूडाग्राणि यस्य। 'शिखा शाखा बर्हिचूढालाङ्गलिक्यप्रमात्रके। चूडामात्रे शिखायां च ज्वालायां प्रपदेऽपि च॥' इति मेदिनी। तथा विकटाः कराला अङ्गभङ्गा नृत्यचेष्टाविशेषा यस्य। 'विकटो वज्रवाराह्यां त्रिषु रुचिरकालयोः' इति मेदिनी। तथा सुदन्तर उन्नतः। 'दन्तुरस्तुन्नते त्रिषु'इति मेदिनी। 'दन्त उन्नत उरच्' इत्युरच्प्रत्ययः। शुक्लंशुभ्रं सुतीक्ष्णं सुतरां तिग्मं तुण्डं मुखं यस्य। एतादृशः स प्रसिद्धो भृङ्गी गणविशेषस्तु। तस्याभवान्या विनोदायानन्दाय शंकरेण भ्रुवोपदिष्टः प्रेरितः सन्ननर्त॥

कण्ठस्थलीलोलकपालमाला दंष्ट्राकरालाननमभ्यनृत्यत्।  
प्रीतेन तेन प्रभुणा नियुक्ता[^639] काली कलत्रस्य मुदे प्रियस्य॥ ४९॥

[^639]: " प्रणुन्ना "

 **कण्ठस्थलीति॥** कण्ठस्य स्थल्यां लोला कपालानां नृकपालानां माला यस्याः। तथा दंष्ट्राभिः करालं भयानकमाननं बिभ्रती काली कालिका। 'काली तु कालिका क्षीरकीटेषु परिकीर्तिता' इति मेदिनी। प्रियस्य कलत्रस्य पार्वत्या मुदे प्रीत्यै तेन प्रभुणा हरेण प्रीतेन सता नियुक्ता प्रेरिता सती। अभ्यनृत्यन्ननर्त। नृत्यतेर्दैवादिकात्कर्तरि लङ्॥

भयंकरौ तौ विकटं नदन्तौ[^640] विलोक्य बाला भयविह्वलाङ्गी।  
सरागमु[^641]त्सङ्गमनङ्गशत्रोर्गाढं प्रसह्य स्वयमालिलिङ्ग॥५०॥

[^640]: "नटन्तौ"

[^641]: "सुरंगम् "

 **भयंकराविति॥** विकटं करालं यथा तथा नदन्तौ शब्दायमानौ अत एव भयंकरौ तौ कालीभृङ्गिणौ विलोक्य भयेन विह्वलमङ्गं यस्याः सा बाला पार्वती प्रसह्य बलात्कारेण स्वयमात्मनैवानङ्गशत्रोर्हरस्योत्सङ्ग सरागं सानुरागं यथा तथा। 'सरङ्गम्' इति पाठे भावे नलोपश्चिन्त्यः। गाढमालिलिङ्ग। अन्योऽपि भीतः सन्कंचिदालिङ्गति तद्वदिति भावः॥

उत्तुङ्गपीनस्तनपिण्ड[^642]पीडं ससंभ्रमं तत्परिरम्भमीशः।  
प्रपद्य सद्यः पुलकोपगूढः स्मरेण रूढप्रमदो ममाद॥ ५१॥

[^642]: " पीठ."

 **उत्तुङ्गेति॥** ईशो हरो रूढोपर्यारूढा प्रमदा पार्वती यस्यात एवोत्तुङ्गमुञ्चैः पीनं पुष्टं यत्स्तनपिण्डम्। उभयोरतिस्थूलतया परस्परसंयुक्तत्वात्पिण्डीभूतमिति भावः। तेन कृत्वा पीडा यत्र। तथा ससंभ्रमं सभयं तस्यास्तत्कर्तृकं परिरम्भमाश्लेषं प्रपद्य प्राप्य स्मरेण कामेन हेतुना सद्यः सहसा पुलकैरुपगूढः सन्ममाद मत्तो बभूव॥

इति गिरितनुजा[^643]विलासलीलाविविधविभङ्गिभिरेष तोषितः सन्।  
अमृतकरशिरोमणिर्गिरीन्द्रे कृतवसतिर्वशिभिर्गणैर्ननन्द॥ ५२॥

[^643]: "सुतया"

 **इतीति॥** गिरीन्द्रे कैलासे कृता वसतिर्येन तथामृतकरश्चन्द्रः शिरसि मणिरिव यस्य स एष हर इत्येवंभूतैर्गिरितनुजायाः पार्वत्याः संबन्धिनी या विलासलीला सकामचेष्टाक्रीडा तस्या विविधा नानाविधा या विभङ्ग्योरचनास्ताभिस्तोषितः प्रीतः सन्। वशिभिः स्ववशंगतैर्गणैर्नन्दिप्रभृतिभिः सह ननन्द जहर्ष। तेषां हर्षोऽनयोरलौकिकक्रीडादर्शनादिति भावोऽनुसंधेयः। पुष्पिताग्रावृत्तम् —'अयुजि नयुगरेफतो यकारो युजि च नजौ जरगाश्च पुष्पिताग्रा' इति तल्लक्षणात्॥

इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीताराम-  
कविविरचितया संजीविनीसमाख्यया व्याख्यया समेतः  
श्रीकालिदासकृतौ कुमारसंभवे महाकाव्ये  
कैलासगमनो नाम नवमः सर्गः॥

\_\_\_\_\_\_\_\_\_\_\_\_\_\_\_

** दशमः सर्गः।  
——————**

आससाद सुनासीरं सदसि त्रिदशैः सह।  
एष[^644] त्रैयम्बकं तीव्रं वहन्वह्निर्महन्महः॥ १॥

[^644]: " तच्च; मत्त्वा"

 आससादेति॥ एष वह्निः। तीव्रं दुःसहं महत्त्रैयम्बकं शैवम्।त्र्यम्बकशब्दात् इदमर्थकेणि 'न य्वाभ्याम्' इत्यैजादेशः।महो वीर्यं वहन्। त्रिदशैर्देवैः सह सदसि सभायां स्थितं सुनासीरं महेन्द्रमाससाद प्राप। 'वृद्धश्रवाः सुनासीरः' इत्यमरः॥

सहस्रेण दृशामीशः कुत्सिताङ्गं च सादरम्[^645]।  
दुर्दर्शनं ददर्शाग्निंधूम्रधूमित[^646]मण्डलम्॥ २॥

[^645]: "द्युसदां सोऽतिसादरम्; द्युसत्संसदि सादरम्"

[^646]: " धूमिल"

 सहेति॥ कुत्सिताङ्गमत एव दुर्दर्शनं धूम्रं धूम्रवर्णं धूमितं संजातधूमम्। तारकादित्वादितच्। मण्डलं यस्य तमग्निमीशो महेन्द्रो दृशां सहस्रेण सादरं यथा तथा ददर्श दृष्टवान्॥

दृष्ट्वा तथाविधं वह्निमिन्द्रः क्षुब्धेन[^647] चेतसा।  
व्यचिन्तयच्चिरं किंचित्कन्दर्पद्वेषिरोषजम्॥ ३॥

[^647]: " कुद्धेन"

 दृष्ट्वेति॥ इन्द्रो वह्निं तथाविधं दृष्ट्वा क्षुब्धेन संचलितेन चेतसा कन्दर्पद्वेषिणो हरस्य रोषाज्जातं किंचिदपराधलक्षणं चिरं व्यचिन्तयत्॥

स विलक्ष्यमुखै[^648]र्देवैर्वीवक्ष्यमाणः क्षणं क्षणम्।  
उपाविशत्सुरेन्द्रेणादिष्टं सादरमासनम्॥ ४॥

[^648]: " स्रवज्जलमुखैः; सबिलक्षमुखैः"

 स इति॥ सोऽग्निर्विलक्ष्यमुखैर्म्लानमुखैर्देवैः क्षणं क्षणं प्रतिक्षणं वीक्ष्यमाणो दृश्यमानः सन्। सुरेन्द्रेण सादरमादिष्टमासनमुपाविशत्॥

हव्यवाह त्वयासादि दुर्दशेयं दशा[^649] कुतः।  
इति पृष्टः सुरेन्द्रेण स निःश्वस्य वचोऽवदत्॥ ५॥

[^649]: "सुमहादुर्दशा; सुदुर्दर्शा दशा"

** हव्यवाहेति॥**सोऽग्निः। हे हव्यवाह, त्वया दुर्दशेयं दशावस्था कुतो हेतोरासादि प्रापीति सुरेन्द्रेण पृष्टः सन्निःश्वस्य निःश्वासं कृत्वा वचो वक्ष्यमाणमवदत्॥

अथ युग्मेनाह—

अनतिक्रमणीयात्ते शासनात्सुरनायक।  
पारावतं वपुः प्राप्य वेपमानोऽतिसाध्वसात्॥ ६॥  
अभिगौरि[^650] रतासक्तं जगामाहं महेश्वरम्।  
कालस्येव स्मरारातेः स्वं[^651]रूपमहमासदम्॥ ७॥

[^650]: "अतिगौरी"

[^651]: "उपान्तम्."

 **अनतीति॥**अभिगौरीति॥ हे सुरनायक, अहं पारावतं कपोतं वपुः प्राप्यानतिक्रमणीयादनुल्लङ्घनीयात्ते तव शासनाद्धेतोरभिगौरि गौर्यामित्यभिगौरि। 'अव्ययं विभक्ति–'इत्यादिना विभक्त्यर्थेऽव्ययीभावः। रतासक्तं महेश्वरं जगाम प्राप। जगामेति लिट उत्तमपुरुषैकवचनम्। अथ चातिसाध्वसाद्वेपमानः कम्पमानोऽहं कालस्येव। तद्वद्भयानकस्येत्यर्थः। स्मरारातेर्हरस्य। पुर इति शेषः। स्वं रूपमाग्नेयंस्वरूपमासदं प्रापम्। लङ उत्तमपुरुषैकवचनम्॥

दृष्ट्वा छद्मविहङ्गं मां सुज्ञो विज्ञाय जम्भभित्[^652]।  
ज्वलद्भालानले होतुं कोपनो[^653] माममन्यत[^654]॥ ८॥

[^652]: "ज्ञानभृत्; यज्ञभित्"

[^653]: " कोपतः"

[^654]: "अयममन्यत; मामलोकयत्"

 **दृष्टेति॥**हे जम्भभिदिन्द्र, सुज्ञो हरो मां दृष्ट्वा। अथ च छद्मना विहङ्गंविज्ञाय ज्ञात्वा। दर्शनमात्रादेव तु कापट्यानवगम एव किंतु विलम्बोपस्थिततया। अतो ज्ञानदर्शनयोर्भिन्नकालीनत्वात्पृथग्व्यपदेशः। अतो ल्यब्द्वयस्य मननक्रियापेक्षया पूर्वत्वेनान्वयः। कोपनः क्रोधनः सन्। 'कुधमण्डार्थेभ्यश्च' इति युच्। मां ज्वलति भालस्थेऽनलेऽग्नौ होतुं दग्धुममन्यत मेने। मननमत्र विचारणं तद्धुवनफलकमिति। अहमेनमग्नौ धक्ष्यामीति विचचारेत्यर्थः॥

वचोभिर्मधुरैः [सार्थै](http://# "सान्त्वैः")र्विनम्रेण मया स्तुतः।  
प्रीतिमानभवद्देवः स्तोत्रं कस्य न तुष्टये॥ ९॥

 **वचोभिरिति॥**मया विनम्रेण सता सार्थैःसाभिप्रायार्थैरत एव मधुरैर्मनोहरैर्वचोभिः करणैः। स्तुत ईडितो देवो हरः प्रीतिमानभवत्। मदुपरि प्रससादेत्यर्थः। तथाहि। स्तोत्रं स्तुतिः। 'स्तवः स्तोत्रं स्तुतिर्नुतिः' इत्यमरः। कस्य तुष्टये संतोषाय न भवति। अपि तु सर्वस्यापीत्यर्थः। अत्र सामान्येन विशेषसमर्थनरूपोऽर्थान्तरन्यासोऽलंकारः॥

शरण्यःसकलत्राता मामत्रायत शंकरः।  
क्रोधाग्नेर्ज्वलितो ग्रासात्रासतो[^655] दुर्निवारतः॥१०॥

[^655]: "ग्रासत्रासतः"

 **शरण्य इति॥** शरण्यः शरणे साधुः। 'तत्र साधुः' इति यत्प्रत्ययः। अतएव सकलत्राता सर्वेषां रक्षिता। एवंभूतः शंकरो हरो ज्वलतो दीप्यमानस्य दुर्निवारतो दुःखेन निवारयितुं शक्यस्य क्रोधाग्नेः क्रोधाग्निकर्तृकाद्ग्रासाद्यस्त्रासो भयं तस्मान्मामत्रायत ररक्ष। 'त्रैङ्पालने' लङ्॥

परिहृत्य परीरम्भरभसं[^656] दुहितुर्गिरेः।  
कामकेलिरसोत्सेकाद्व्रीडया विरराम सः॥ ११॥

[^656]: "परिरम्भं रभसात्"

** परिहृत्येति॥** स हरो गिरेर्दुहितुः पार्वत्याः संबन्धिनं परीरम्भरभसं परिहृत्योत्सृज्य व्रीडया हेतुभूतया कामस्य केले रसस्योत्सेकान्मानसस्यासक्तेर्विरराम विरतोऽभूत्। 'व्याङपरिभ्यो रमः' इति परस्मैपदम्॥

**रङ्गभङ्गच्युतं रेतस्तदामोघं[^657] सुदुर्वहम्[^658]।  
त्रिजगद्दाहकं सद्यो मद्विग्रहमधि[^659] न्यधात्॥१२॥**

[^657]: "तदमोघम्"

[^658]: "सुदुर्धरम्"

[^659]: "अभिन्यधात्"

** रङ्गेति॥** तदा स हरो रङ्गस्य कामकेलेर्भङ्गादन्तरायात्। अस्य हेतोः क्रोधाभिव्यञ्जकत्वे न दोषः। च्युतं पतितममोघं सफलं त्रिजगद्दाहकमत एव सुदुर्वहं सुतरां दुःखेन वोढुं शक्यं रेतः शुक्रं मद्विग्रहमधि। मम शरीर इत्यर्थः। सद्यो न्यधात्। ‘अधिमद्विग्रहम्’ इति वक्तव्ये मद्विग्रहमधीत्युक्तं महाकविप्रयोगान्न दोषाय॥

दुर्विषह्येण तेनाहं तेजसा दहनात्मना।  
निर्दग्धमात्मनो देहं दुर्वहं वोढुमक्षमः॥ १३॥

** दुर्विषह्येणेति॥** दहनात्मनाग्निरूपेणात एव दुर्विषह्येण दुःखेन वोढुं शक्येन। ‘शकिसहोश्च’ इति यत्। तेन तेजसा वीर्येण निर्दग्धमत एव दुर्वहमात्मनो देहं वोढुमहमक्षमोऽस्मि । यथाहं क्षमः स्यां तथैव स्वयाशु विधेयमिति व्यज्यते॥

**रौद्रेण दह्यमानस्य महसातिमहीयसा।  
मम प्राणपरित्राणप्रगुणो भव वासव॥ १४॥**

** रौद्रेणेति॥** हे वासव इन्द्र, अतिमहीयसां रौद्रेण शांभवेन महसा तेजसा दह्यमानस्य मम प्राणानां परित्राणेन प्रगुणो विख्यातो भव। मम प्राणत्राणे भवतो महद्यशो भविष्यतीति भावः ॥

**इति श्रुत्वा वचो वह्नेः परितापोपशान्तये।  
हेतुं विचिन्तयामास मनसा विबुधेश्वरः॥ १५॥**

** इतीति॥** विबुधानामीश्वरो महेन्द्रो वह्नेरित्येवंभूतं वचः श्रुत्वा परितापस्योपशान्तये। अर्थात्तस्यैवेत्यर्थः। मनसा हेतुं निदानं विचिन्तयामास। केनोपायेनास्य तापोपशान्तिर्भवेदिति विचारयामासेत्यर्थः॥

**तेजोदग्धानि गात्राणि पाणिनास्य परामृशन्।  
किंचित्कृपीटयोनिं तं दिवस्पतिरभाषत ॥ १६ ॥**

** तेज इति॥** दिवस्पतिरिन्द्रस्तं कृपीटयोनिमग्निं कर्मभूतं तेजसा शांभवेन धाम्ना दग्धानि प्लुष्टान्यस्याग्नेर्गात्राणि पाणिना परामृशन्स्पृशन्सन्। किंचिद्वक्ष्य- माणमभापतोवाच। भाषतेर्द्विकर्मकत्वं हि ब्रू

ञर्थनिबद्धत्वात्। 'अर्थ निबन्धनेयं संज्ञा' इति वार्तिकात्। 'कृपीटयोनिर्ज्वलनः' इत्यमरः। 'शतमन्युर्दि- वस्पतिः'इति च॥

 अथेन्द्रोऽग्निं सप्तभिः स्तौति—

प्रीतः स्वाहास्वधाहन्तकारैः प्रीणयसे स्वयम्।  
देवान्पितृन्मनुष्यांस्त्वमेकस्तेषां मुखं यतः॥१७॥

 **प्रीत इति॥** भो अग्ने, त्वं प्रीतः सन्। स्वाहाकारः

स्वधाकारो हन्तकार एतैः शब्दैः कृत्वा होतृभिः प्रक्षिप्तेन। हविषेति शेषः। देवानिन्द्रादीन्पितृन्मनुष्यांश्च स्वयं प्रीणयसे प्रसादयसि। कथमेतान्प्रसादयामीत्याह—यत एक एव त्वं तेषां देवादीनां मुखमसि॥

**त्वयि जुह्वति होतारो हवींषि ध्वस्तकल्मषाः।  
भुञ्जन्ति[^660] स्वर्गमेकस्त्वं स्वर्गप्राप्तौ हि कारणम्॥१८॥**

[^660]: "भुञ्जते"

 **त्वयीति॥** होतारो हवींषि त्वयि जुह्वति। अत एव ध्वस्तकल्मषाः स्रस्तपापाः सन्तः स्वर्गं भुञ्जन्ति। हि यतस्त्वमेक एव स्वर्गप्राप्तौ कारणम्। ‘ज्योतिष्टोमेन स्वर्गकामो यजेत'इत्यादिश्रुत्युक्तयागफलस्वर्गप्राप्तौ यागस्य त्वदायत्ततया कारणत्वोक्तेरिति भावः॥

**हवींषि मन्त्रपूतानि हुताश त्वयि जुह्वतः।  
तपस्विनस्तपःसिद्धिं यान्ति त्वं तपसां[^661] प्रभुः॥१९॥**

[^661]: "तपसः"

** हवींषीति॥** भो हुताश, तपस्विनो मन्त्रपूतानि हवींषि त्वयि जुह्वतः सन्तः। 'नाभ्यस्ताच्छतुः' इति नुम्निषेधः। तपःसिद्धिं यान्ति प्राप्नुवन्ति। यतस्त्वं तपसां प्रभुः॥

**निधत्से[^662] हुतमर्काय स पर्जन्योऽभिवर्षति।  
ततोऽन्नानि प्रजास्तेभ्यस्तेनासि[^663] जगतः पिता॥२०॥**

[^662]: "नयसे"

[^663]: "प्रजा तेभ्यः"

 **निधत्स इति॥** भो अग्ने, त्वमर्काय देवान्तःपातिने सूर्याय हुतं हविर्निधत्से निधानरूपतया ददासि। अतः सोऽर्कः पर्जन्यः सन्नभिवर्षति। ततो वर्षणादन्नान्युत्पद्यन्ते। तेभ्योऽन्नेभ्यः प्रजा जायन्ते। तेन कारणेन जगतः पितासि। पातीति पितेति व्युत्पत्त्या साधारणरक्षकस्यापि पितृत्वम्, न केवलं जनकस्यैवेति भावः। अत एवोक्तं नीतो—'अन्नदाता भयत्राता यश्च कन्यां प्रयच्छति। जनिता चोपनेता च पञ्चैते पितरः स्मृताः॥'इति॥

**अन्तश्चरो[^664]ऽसि भूतानां तानि त्वत्तो[^665] भवन्ति च।  
ततो[^666] जीवितभूतस्त्वं[^667] जगतः प्राणदोऽसि च[^436]॥२१॥**

[^664]: " अन्तश्चरसि "

[^665]: "त्वद्बलवन्ति"

[^666]: "त्वत्तः "

[^667]: "जीवितभूयः"

** अन्तरिति॥** भो अग्ने, त्वं भूतानां प्राणिनामन्तश्चरोऽन्तर्व्याप्यसि। तानि भूतानि च त्वत्तो भवन्त्युत्पद्यन्ते। तत उभयकारणतस्त्वं जीवितानि प्राणितानि भूतानि येन तथोक्तो जगतः प्राणदश्चासि। अग्नेरन्तराधेयतयैव प्राणिनां जीवनमतो जीवितभूतत्वम्। अग्नेरेव जगदुत्पादकतया प्राणदत्वं चार्थात्सिद्धम्। उत्तरवाक्यद्वयस्य पूर्ववाक्यद्वयान्तर्गतत्वात्पृथक्त्वेन ग्रहणं व्यर्थमिति चेन्न। अन्तर्व्यापित्वजीवितभूतत्वयोः साहचर्यप्रयुक्तं न सामानाधिकरण्यम्। यस्य यत्र यत्रान्तर्भावित्वं तस्य तत्र तत्र जीवितभूतत्वमिति नियमाभावात्। न च वह्निसंबन्धावच्छिन्नत्वेन तयोः सामानाधिकरण्यमिति वाच्यम्। वह्निसंबन्धा- वच्छिन्नत्वमन्तर्व्याप्तेतप्तायःपिण्डे, न तत्र जीवितभूतत्वम्। अतो वह्निसंबन्धावच्छिन्नत्वेनापि समानाधिकरणतानियमः कर्तुं न शक्यते। उत्पादकत्वप्राण- दत्वयोः साहचर्यनियमाभावात्। कुलालस्य सत्यप्युत्पादकत्वे प्राणदत्वं नास्ति। घटमुत्पादयतोऽपि कुलालस्य न जीवनदातृत्वशक्तिरित्यलं विवादेन। अतिगहनोऽयं विवादः। 'जगतः'इति षष्ठी प्राणान्वयान्नतु दानान्वयात्। अन्यथा 'कर्मणा यमभिप्रैति स संप्रदानम्'इति संप्रदानत्वाच्चतुर्थी प्रसज्येतेति। ननु जगत इत्यस्य प्राणान्वये केवलसंबन्धवाचकत्वेन तस्य नित्यसंप्रदातविवक्षा केन निरास्यते। एवं च संप्रादानान्तरं मृग्यं स्यात्। अथवा जगत्संबन्धिनां प्राणानां दानं जगत्संप्रदानकमेवेत्यर्थात्संप्रदानसिद्धिः॥

**जगतः सकलस्यास्य त्वमेकोऽस्युपकारकृत्।  
कार्योपपादने तत्र त्वत्तोऽन्यः कः प्रगल्भते॥२२॥**

 

जगत इति॥

भो अग्ने, त्वमेक एवास्य सकलस्य जगत उपकारकृद्धितकृदसि। अत एवास्माकं तत्र कार्योपपादने त्वत्तोऽन्यः।'अन्यारात्–'इति पञ्चमी। कः प्रगल्भते समर्थो भवेत्। न कोऽपीत्यर्थः॥

**अमीषां सुरसंघानां[^669] त्वमेकोऽर्थसमर्थने।  
विपत्तिरपि[^670] संश्लाघ्योपकारव्रतिनोऽनल॥२३॥**

[^669]: "सुरसैन्यानाम्"

[^670]: " विपदोऽपि पदं श्लाघ्योपकारयति नो हि सः; विपदोऽपि पदं श्लाघोपकारव्रतिनो हि सा."

 **अमीषामिति॥** भो अनल, अभीषां सुरसंघानां देवसमूहानामस्मदादीनामर्थसमर्थने कार्यसाधने विषये त्वमेक एव समर्थोऽसि। एवंविधोऽप्यहं विपन्नः किं करोमीत्याह—विपत्तिरिति। उपकारेषु परहितेषु व्रतिनो नियमवतः पुरुषस्य विपत्तिरपि सम्यक्श्लाघ्याभवति। अतो विपन्नोऽपि स्तूयस इति भावः॥

  संप्रत्युपायमुपदिशति—

**देवी भागीरथी पूर्वंभक्त्यास्माभिः प्रतोषिता।  
निमज्जतस्तवोदीर्णं तापं निर्वापयिष्यति॥२४॥**

 **देवीति॥** पूर्वमस्माभिर्भक्त्या प्रतोषिता भागीरथी देवी निमज्जतः स्नानं कुर्वतस्तवोदीर्णमत्युल्वणं तापं निर्वापयिष्यति। प्रशामयिष्यतीत्यर्थः॥

**गङ्गां तद्गच्छ मा कार्षीर्विलम्बं[^671] हव्यवाहन।  
कार्येष्ववश्यकार्येषु[^672] सिद्धये क्षिप्रकारिता॥२५॥**

[^671]: "विषादम्"

[^672]: "अर्थेष्ववश्यकार्येषु सिद्धये क्षिप्रकारिता"

** गङ्गामिति॥** भो हव्यवाहन,तत्तस्माद्गङ्गां देवीं गच्छ याहि। विलम्बं मा कार्षीर्मा कुरु। 'न माङ्ग्योगे'इत्यडागमनिषेधः। तथाहि। अवश्यकार्येष्ववश्य- कर्तव्येषु कार्येषु सिद्धये क्षिप्रकारितानलसत्वम्। उचितेति शेषः। तस्मात्त्वया शीघ्रमेव गन्तव्यमिति भावः॥

 ननु शक्तेनापि मया दुर्वाह्यं शैवं तेजो गङ्गा कथं धरिष्यतीत्याशङ्क्याह—

**शंभोरम्भोमयी मूर्तिः सैव देवी सुरापगा।  
त्वत्तः[^673] स्मरद्विषो वीजं दुर्धरं धारयिष्यति॥ २६॥**

[^673]: "तत्र गत्वा च तद्वीजममोघं मुञ्च सुस्थिरम्"

 **शंभोरिति॥** भो अग्ने, शंभोरम्भोमयी जलमयी मूर्तिर्देवी सा सुरापर्गैव गङ्गैव दुर्धरं स्मरद्विषो हरस्य बीजं तेजस्त्वत्त आदाय धारयिष्यति। धरिष्यतीत्य- र्थः। 'शुकंतेजोरेतसी च बीजवीर्येन्द्रियाणि च'इत्यमरः॥

**इत्युदीर्य सुनासीरो विरराम स चानलः।  
तद्विसृष्टस्तमापृच्छ्य[^674] प्रतस्थे स्वर्धुनीमभि॥२७॥**

[^674]: "आमन्त्र्य"

 **इतीति॥** इत्येवंभूतमुदीर्योक्त्वा सुनासीर इन्द्रो विरराम। तूष्णीं तस्थावित्यर्थः। विररामेति 'व्याङ्परिभ्यो रमः' इति परस्मैपदम्। 'वृद्धश्रवाःसुनासीर’ इत्यमरः। सोऽनलश्चाग्निस्तु तद्विसृष्टस्तेन सुनासीरेण विसृष्टस्त्यक्तः। गन्तुमनुमत इत्यर्थः। तादृशः सन्। तमिन्द्रमापृच्छयाहं गच्छामीत्याज्ञामादाय स्वर्धुनीं गङ्गामभि प्रतस्थे प्रस्थितवान्॥

हिरण्यरेतसा तेन देवी स्वर्गतरङ्गिणी।  
तीर्णाध्वना प्रपेदे सा निःशेषक्लेशनाशिनी[^675] ॥२८॥

[^675]: "अघविनाशिनी"

** हिरण्येति॥** तेन प्रस्थितेन तीर्णाध्वनावगाहितमार्गेण हिरण्यरेतसा वह्निना निःशेषक्लेशनाशिनी निःशेषा ये क्लेशाः पञ्च क्लेशास्तेषां नाशिनी। मुक्ति- दायिनीत्यर्थः। सा प्रसिद्धा स्वर्गतरङ्गिणी स्वर्णदी देवी प्रपेदे प्राप्ता। कर्मणि लिट्॥

 अथ त्रिभिस्तामेव विशिनष्टि—

**स्वर्गारोहणनिःश्रेणिर्मोक्षमार्गाधिदेवता[^676]।  
उदारदुरितोद्गारहारिणी दुर्गतारिणी॥२९॥**

[^676]: "स्वर्ग"

 **स्वर्गेति॥** स्वर्गे यदारोहणं तस्य निःश्रेणिः सोपानपङ्क्तिः। अस्यां स्नानमात्रेणैव स्वर्गमारोहन्तीत्यर्थः। पुनश्च मोक्षमार्गस्य मुक्तिपथस्याधिदेवता। यां प्रसाद्य मुक्तिमाप्नुवन्तीत्यर्थः। पुनश्चोदाराणामुच्चैस्तराणां दुरितानां पापानामुद्गारस्य समूहस्य हारिणी। विनाशिनीत्यर्थः। पुनश्च तरन्त्यनया सा तारिणी। दुर्गस्य संसाररूपस्य तारिणी। संसारार्णवमनया तरन्तीत्यर्थः। तारिणीति णिजन्तात्तरतेः 'करणाधिकरणयोश्च'इति करणे ल्युट्। ततः 'टिड्ढा–'इति ङीप्। 'तारिणी'इति पाठे तारयति लोकान्सा तारिणी। दुर्गात्तारिणी। अत्र णिनौ कृते 'ऋन्नेभ्यः–'इति ङीप्।

महेश्वरजटाजूटवासिनी पापनाशिनी।  
सरागान्वयनिर्वाणकारिणी[^677] धर्मधारिणी॥३०॥

[^677]: "सागरान्वय"

** महेश्वरेति॥** पुनश्च महेश्वरस्य जटाजूटे वासिनी वासवती पुनश्च पापनाशिनी। अत्रापि तारिणीवत्प्रत्ययव्यवस्था। पुनश्च सरागस्य विषयलीप्सोरन्वयस्य वंशस्यापि निर्वाणकारिणी मोक्षकारिणी। किं पुनर्विमुक्तानामित्यर्थः। धर्मं धारयतीति धर्मधारिणी। आत्मसंबन्धेन जन्तून्धर्मवतः कुर्वन्तीत्यर्थः॥

**विष्णुपादोदकोद्भूता ब्रह्मलोकादुपागता।  
त्रिभिः स्रोतोभिरश्रान्तं पुनाना[^678] भुवनत्रयम्॥३१॥**

[^678]: "पुनाति"

 **विष्ण्विति॥** पुनश्च विष्णुपादोदकादुद्भूतोत्पन्ना। विष्णुपादोदकमेवास्या जन्महेतुरित्यर्थः। विष्णुपादोदकमेवोद्भूतं प्रादुर्भूतं रूपं यस्याः सेति वा। पुनश्च ब्रह्मलोकादुपागतेहागता। पुनश्च त्रिभिः स्रोतोभिः प्रवाहैर्भुवनत्रयं स्वर्गमृत्युपाताललक्षणमश्रान्तं निष्परिश्रमं यथा भवति तथा पुनाना। पवित्रीकुर्वा- णेत्यर्थः। अत एव त्रिस्रोता इति नाम दधतीत्यर्थः। 'पूञ् पवने'। शानच्

आप्रत्ययश्च॥

जातवेदसमायान्तमूर्मिहस्तैः समुत्थितैः[^679]।  
आजुहावार्थसिद्ध्यै[^680] तं सुप्रसादधरेव सा॥३२॥

[^679]: "समुच्छ्रितैः"

[^680]: "आजुहावास्य संसिद्ध्यै सुप्रसादादरेव सा"

 **जातवेदसमिति॥** सुतरामतिशयितो यः प्रसादस्तस्य धरा धारिणी सा गङ्गा आयान्तमागच्छन्तं तं जातवेदसमग्निमर्थसिद्ध्या अर्थसिद्धिं कर्तुं समुत्थितै- रुच्चलितैरूर्मय एव हस्तास्तैः कृत्वा, आजुहावेव। अन्योऽपि हस्तसंकेतेन कंचिदाह्वयति। पुनः पुनरूर्मिसमुत्थानं तत्कर्तृकमाह्वानमिवेत्युत्प्रेक्षा। आड्र–पूर्वाद्ध्वयतेः कर्तरि लिट्॥

**संमिलद्भिर्मरालैः सा कलं कूजद्भिरुन्मदैः।  
ददे श्रेयांसि दुःखानि निहन्मीति तमभ्यधात्॥३३॥**

 **संमिलद्भिरिति॥** संमिलद्भिः सम्य

ङ्मिलन्त्येकीभवन्तीति तथोक्तैः। तथोन्मदैरुन्मत्तैरत एव कलं मधुरं यथा भवति तथा कूजद्भिः शब्दायमानैर्म- रालैर्हेसैर्युक्ता सा देवी गङ्गा तमग्निमित्यभ्यधादुवाच। किमिति तत्। भो अग्ने, तुभ्यं श्रेयांसि ददे। दुःखानि निहन्मि। आत्मशक्त्याभिधाने जलरूपतयाऽ- शक्तापिस्वकीयतीरगतहंसनिनादेन वदति स्मेति भावः॥

**कल्लोलैरुद्गतैरर्वाचीनं तटमभिद्रुतैः[^681]।  
प्रीतेव[^682] तमभीयाय स्वर्धुनी जातवेदसम्॥३४॥**

[^681]: "उपागतैः"

[^682]: "प्रीत्येव"

 **कल्लोलैरिति॥** स्वर्धुनी गङ्गा प्रीता सती। उद्गतैरानन्दादुद्वेलैरत एवार्वाचीनमर्वाग्भवं तटमभिद्रुतैः पलायितैः कल्लोलैः कृत्वा तं जातवेदसमभीयायेव संमुखीबभूवेव॥

**अथाभ्युपेतस्तापार्तो[^683] निममज्जानलः किल।  
विपदा परिभूताः[^684] किं व्यवस्यन्ति[^685] विलम्बितुम्॥३५॥**

[^683]: "अभ्युपेत्य "

[^684]: "परिभूतः"

[^685]: "व्यवस्यति"

** अथेति॥** अथानन्तरं तापेन हरतेजोजन्मनार्तः पीडितोऽत एवाभ्युपेतः संमुखमुपगतोऽनलोऽग्निः। किलेति प्रसिद्धौ। निममज्ज निमग्नोऽभूत्। ननुझटित्येव किं मग्न इत्यर्थान्तरं न्यस्यति—विपदापदा परिभूता जिताः पुरुषा विलम्बितुमापत्प्रतीकारविलम्बभविष्णुतां सोढुंकिं व्यवस्यन्त्युद्युञ्जते। अपि तु नेत्यर्थः। 'प्रतीक्षते जातु न कालमार्तिः' इति न्यायादिति भावः॥

**गङ्गावारिणि कल्याणकारिणि श्रमहारिणि।  
स मग्नो निर्वृतिं प्राप पुण्यभारिणि[^686] वारिणि॥३६॥**

[^686]: "पुण्यतारिणि"

** गङ्गेति॥** सोऽग्निः कल्याणकारिण्यनेकमङ्गलविधायिनि श्रमहारिणि परिश्रमहारके। पुण्यं भारयति जनैः संग्राहयति तस्मिन्पुण्यभारिणि। येन जनाःपुण्यभारवन्तो भवन्तीति भावः। तारिणि भवार्णवतारिणि गङ्गावारिणि गाङ्गेयजले मग्नःस्नातः सन् निर्वृतिं सुखं प्राप। तापार्तानां वारिणि मज्जनमेव सुखैकहेतुरिति भावः॥

**तत्र माहेश्वरं धाम संचक्राम हविर्भुजः।  
गङ्गायामुत्त[^687]रंगायामन्तस्तापविपद्धृति[^688]॥३७॥**

[^687]: "इद्धभङ्गायाम्"

[^688]: "अन्तस्तापविपद्भृतः; अन्तस्तापभिदाभृति "

 **तत्रेति॥** माहेश्वरं शैवं धाम तेजो हविर्भुजोऽग्नेःसकाशात्तत्र गङ्गायां संचक्राम संक्रान्तम्। लग्नमिति यावत्। अत एव किंभूतायां गङ्गायाम्।अन्तर्मध्ये ताप एवविपत्तां धरति तथोक्तायामत एवोल्ललिता अतिवेलास्तरंगाः कल्लोला यस्यास्तथोक्तायाम्। विशेषणद्वयार्थस्य पूर्ववाक्यानन्तरभावितया पृथग्वाक्यत्वेन व्यपदेशे कर्तव्ये विशेषणतया वाक्यात्पूर्वोपमादानं यत्तत्पूज्यतया व्यवस्थितम्। न तु चित्तपरितोषाय। धामसंक्रमणात्प्राग्विपद्धरणासं- भवात्। 'धृता' इति पञ्चम्यन्तपाठे हविर्भुजो विशेषणम्। उत्तरंगत्वं च जलप्रकृतिविलसितं च स्वीकर्तव्यम्॥

**कृशानुरेतसो रेतस्यादृते[^689] सरिता तया।  
निश्चक्राम ततः सौख्यं हव्यवाहो वहन्वहु॥३८॥**

[^689]: "आहृते."

** कृशान्विति॥** तया सरिता गङ्गया कृशानुरेतसो हरस्य रेतसि धामनि। 'कृशानुरेताः सर्वज्ञः' इत्यमरः। आदृते। आदरपूर्वकं गृहीते सतीत्यर्थः।हव्य- वाहोऽग्निः। णिजन्तात्पचाद्यच्। बहु सौख्यं वहन्सन्। ततो गङ्गातो निश्चक्राम बहिर्निःसृतः॥

**सुधासारैरिवा[^690]म्भोभिररभिषिक्तो[^691] हुताशनः।  
यथागतं जगामाथ परां निर्वृतिमादधत्॥३९॥**

[^690]: "उद्रारैः"

[^691]: "परिषिक्तः"

** सुधासारैरिति॥** अथानन्तरम्। सुधासारैरिवामृतमयैरिवाम्भोभिर्जलैरभिषिक्तः स्नातोऽत एव परामत्युत्कटां निर्वृतिं सुखमादधद्विभ्रद्धुताशनोऽग्निर्यथा- गतमागतमनतिक्रम्य जगाम गतवान्॥

सा सुदुर्विषहं गङ्गा[^692] धाम कामजितो महत्।  
आदधाना परीतापमवाप व्योमवाहिनी॥४०॥

[^692]: "कामम्"

** सेति॥** व्योम्नि वाहः प्रवाहोऽस्ति यस्यास्तथोक्ता सा गङ्गा कामजितो महेश्वरस्य महत्सुदुर्विषहम्। 'ईषदृुःसुषु–' इति कृच्छ्रार्थे खल्। धाम तेजआदधाना सती परीतापं संतापम्। 'उपसर्गस्य घ

ञ्न्यमनुष्ये बहुलम्' इति दीर्घः। अवाप। प्राप्तवतीत्यर्थः॥

**बहिरार्तायुगान्ताग्नेस्तप्तानीव शिखाशतैः।  
हित्वोष्णानि जलान्यस्या[^693] निर्जग्मुर्जलजन्तवः॥४१॥**

[^693]: "पयांसि"

** बहिरिति॥** जलजन्तवो यादांस्यार्ताःसन्तो युगान्ताग्नेः प्रलयकालीनानलस्य शिखाशतैः प्रकरणाच्छिवधाम्न एव तप्तान्यत एवोष्णान्यस्या गङ्गायाजलानि हित्वा परित्यज्य वहिर्निर्जग्मुः। निर्गतवन्त इत्यर्थः। यानि महेश्वरधामशिखाशतानि तान्यत्युग्रसंतापरूपसाधारणधर्मेण गम्यमानेन प्रलय- कालानलसंबन्धीनीवेत्युप्रेक्षा। 'अर्चिर्हेतिः शिखा स्त्रियाम्'इत्यमरः। हित्वेति 'ओहाक्त्यागे' इत्यस्य॥

**तेजसा तेन रौद्रेण तप्तानि सलिलान्यपि।  
समुदञ्चन्ति चण्डानि दुर्धराणि[^694] बभार सा॥४२॥**

[^694]: "दुर्भराणि"

** तेजसेति॥** सा गङ्गा। रौद्रेण तेन तेजसा तप्तान्यत एव समुदञ्चन्ति। अतितापवशादुप्लुत्य बहिर्निःसरन्तीत्यर्थः। अत एव चण्डानि प्रचण्डस्वरूपा- ण्यतएव दुर्धराण्यपि सलिलानि बभार धृतवती। तेजसो रुद्रसंबन्धित्वादिति भावः॥

**जगच्चक्षुषिचण्डांशौ किंचिदभ्युदयोन्मुखे।  
जग्मुः पट् कृत्तिका माघे मासि स्नातुं सुरापगाम्॥४३॥**

** जगदिति॥** माघे माघसंज्ञके मासि। 'पद्दन्–'इति मासशब्दस्य हलन्तमासादेशः। जगच्चक्षुषि जगन्नेत्रभूते चण्डांशौ सूर्ये किंचिदभ्युदयोन्मुखे।शैलान्तर्हितेन तेजसा दिशः किंचित्प्रकाशयतीत्यर्थः। षट् कृत्तिकाः स्नातुं सुरापगां मन्दाकिनीं जग्मुः प्रापुः ॥

 अथ चतुर्भिः सुरापगां विशिनष्टि—

शुभ्रैरभ्रंकषैरूर्मिशतैः स्वर्गनिवासिनाम्[^695]।  
कथयन्तीमिवालोकावगाहाचमनादिकम्[^696]॥४४॥

[^695]: " स्वर्गमनं सताम् "

[^696]: "आचमनादिना"

** शुभ्रैरिति॥** आलोको दर्शनमवगाहः स्नानमाचमनं चेत्यादीनि यस्य तादृशं कर्म कुर्वतां स्वर्गनिवासिनामभ्रंकषैरुत्प्लुत्याकाशस्पृग्भिः शुभ्रैरूर्मिशतैस्त- रङ्गशतैरात्मदुःखं कथयन्तीमिवेत्युत्प्रेक्षा। अस्मिन्श्लोके पदद्वयाध्याहारदोषः स्फुट एव।क्रियाकारकयोः परस्परनित्यसंबन्धादाक्षेपलक्षणन्यायेन केचित्समादधते। उत्प्लुतानि यानि तरङ्गशतानि तानि कथनसंज्ञानानीवेति भावः। यथान्योऽप्यात्म

च्याधिहेतुकं कंचिददनीयं पदार्थं कंचिदपि पुरुषं दर्शयित्वास्वाद्य च तत्पदार्थदोषं कथयति तथेयमपीति बोद्धव्यम्। अभ्रंकषैरिति 'सर्वकूलाभ्रकरीषेषु–' इत्यभ्रोपपदकात्कषेःखश्॥

**सुस्नातानां मुनीन्द्राणां बलिकर्मोचितैरलम्।  
वहिः पुष्पोत्करैः कीर्णतीरां दूर्वाक्षतान्वितैः॥४५॥**

** सुस्नातानामिति॥** सुस्नातानां मुनीन्द्राणां सप्तर्षीणां बलिकर्मणि पूजाविधावुचितानि योग्यानि तैः। यथा दूर्वाभिरक्षतैश्चान्वितैर्युक्तैःपुष्पोत्करैः कुसुम- समूहैर्बहिः कीर्णतीरां व्याप्तसैकताम्। 'लाजाः पुं भूम्नि चाक्षताः'इत्यमरः
अलंशब्दोऽत्रात्यर्थवाचकः। स च कीर्णतीरामित्यतः प्रागन्वयितव्यः॥

ब्रह्म[^697]ध्यानपरैर्योगपरै[^698]र्ब्रह्मासनस्थितैः[^699]।  
योगनिद्रागतैर्योगपट्टबन्धैरुपाश्रिताम्[^700]॥४६॥

[^697]: "ब्रह्मा"

[^698]: "योगिवरैः"

[^699]: "पद्मासनः"

[^700]: "भोगिभोगबद्धैः; भोगिभोगयुक्तैः"

** ब्रह्मेति॥** ब्रह्मासने स्थितैः। तथा ब्रह्मणो ध्याने परैः सक्तैः। तथा योग एव निद्रा तां गतैः तथा योगपट्टस्य बन्धो बन्धनं येषां तैः। योगपट्टंबध्नद्भिरित्यर्थः।एवंविधैर्योगपरैर्योगिभिरुपाश्रितां सेविताम्। उभौ जानू ऊर्ध्वतमो सकट्युपसुवाससा। बद्धौ च कृत्वा सततं ध्यायेत्परमनन्यधीः॥' इति योगलक्षणम्॥

पादाङ्गुष्ठाग्रभूमिस्थैः[^701]सूर्यसंबद्धदृष्टिभिः[^702]।  
ब्रह्मर्षिभिः परं ब्रह्म गृणद्भिरुपसेविताम्॥४७॥

[^701]: "भूमिष्ठैः; भूयिष्ठैः"

[^702]: "संविष्ट"

** पादेति॥** पादसंबन्धिनोऽङ्गुष्ठस्याग्रेणैव। न समग्रपादेनेत्यर्थः। भूमिस्थैः। पृथिव्यां स्थितैरित्यर्थः। तथा सूर्ये संबद्धदृष्टिभिरन्वितविलोचनैः। तथा परं ब्रह्म गृणद्भिर्जपद्भिर्ब्रह्मर्षिभिः सप्तर्षिभिरुपसेवितामुपाश्रिताम्॥

अथ दिव्यां[^703] नदीं देवीमभ्यनन्दन्विलोक्य ताः।  
कं नाभिनन्दयत्येषा दृष्टा[^704] पीयूषवाहिनी॥४८॥

[^703]: "देवीं धुनीम्; दिव्यनदीम्"

[^704]: "देवी"

** अथेति॥** अथानन्तरं ताः कृत्तिकाः दिव्यां स्वर्गीयां नदीं देवीं गङ्गां विलोक्याभ्यनन्दन्। आनन्दिता बभूवुरित्यर्थः। एतद्युक्तमेवेत्याह—एषा पीयूष- वाहिनी गङ्गा दृष्टा दर्शनगोचरीभूता सती कं पुरुषं नाभिनन्दयति। अपि तु सर्वमेवेत्यर्थः। 'किम्' इति पाठे किं कुतः कारणान्नाभिनन्दयति मोदयति। अपि तु मोदयत्येवेत्यर्थः। अत एतदालोकन आनन्दो युक्त इति भावः॥

**चन्द्रचूडामणिर्देवो यामुद्वहतिॆ मूर्धनि।  
यस्या[^705] विलोकनं पुण्यं श्रद्दधुस्ता मुदा हृदि॥४९॥**

[^705]: "तस्या विलोकनम् ; तस्यावलोकनम्."

** चन्द्रेति॥** चन्द्रश्चूडामणिभूतो यस्य स देवो हरो मूर्धनि यामुद्वहति। यस्या विलोकनं पुण्यं पुण्यकारि तां गङ्गां हृदि मनसि मुदा प्रीत्या श्रद्दधुः।श्रद्धितां चकुरित्यर्थः। गुणवत्सु श्रद्धाया औचित्यादिति भावः॥

**दिव्यां[^706] विष्णुपदीं देवीं निर्वाणपददेशिनीम्[^707]।  
नीर्धृर्तकल्मषां[^708] मूर्ध्ना[^709] सुप्रह्वास्ता[^710] ववन्दिरे॥५०॥**

[^706]: "दिष्ट्या."

[^707]: "दर्शिनीम्."

[^708]: "निर्धूतकल्मषाः."

[^709]: "भूत्वा."

[^710]: "ताम्."

 

दिव्यामिति॥

निर्वाणपदस्य मोक्षपदस्य देशिनीं दात्रीम्। तथा निर्धूतकल्मषां दूरीकृतजनकिल्बिषां दिव्यां स्वर्गीयाम्। 'द्युप्रागपागुदक्प्रतीचो
यत्'इति दिवो यत्। विष्णोः पदीं चरणसंबन्धिनीम्। 'गङ्गा विष्णुपदी'इत्यमरः। देवीं गङ्गां ताः कृत्तिकाः सुतरां प्रह्वा नताः सत्यो मूर्ध्ना ववन्दिरे प्रणेमुः॥

**सौभाग्यैः[^711] खलु सुप्रापां[^712] मोक्षप्रतिभुवं सतीम्[^713]।  
भक्त्यात्र तुष्टुवु[^714]स्तां[^715] ताः श्रद्दधाना दिवोधुनीम्[^716]॥५१॥**

[^711]: "स्वभाग्यैः."

[^712]: "संप्राप्ताम्."

[^713]: "सताम्."

[^714]: "प्रतुष्टुवुः."

[^715]: " तास्तम्."

[^716]: "सिषेविरे."

** सौभाग्यैरिति॥** अत्र ताः कृत्तिकाः श्रद्दधानाः सत्यः सौभाग्यैः शोभनभाग्यैः सुखेन प्राप्तुं शक्यां मोक्षस्य प्रतिभुवं लग्नकां सतीं पतिव्रतां तां दिवोधुनीं गङ्गां भक्त्या निमित्तेन तुष्टुवुः। भक्तिनिमित्तं स्तवनमित्यर्थः॥

**मुक्तिस्त्रीसङ्गदूत्यज्ञै[^717]स्तत्र ता[^718]विमलैर्जलैः।  
प्रक्षालितमलाः सस्नुः सुस्नातास्तपसान्विताः[^719]॥५२॥**

[^717]: "दौत्यज्ञैः"

[^718]: "भाविमलैः."

[^719]: "तापसान्विताः "

** **

**मुक्तिरिति॥** ताः कृत्तिकाः विमलैर्विगतमलैः तथा मुक्तिर्मोक्षः सैव स्त्री तस्याः सङ्गः संबन्धः। प्राप्तिरिति यावत् । तत्र यद्दुत्यं दूतीभावः। कर्म वा। तस्य ज्ञैः। ज्ञातृभिरित्यर्थः। येषां स्पर्शमात्रेण मुक्तिर्भवतीति भावः। तथाभूतैर्जलैः कृत्वा प्रक्षालितमला निवर्तितकल्मषाः सत्यस्तत्र गङ्गायां सस्रुः। स्नानं चक्रुरित्यर्थः। मलापकर्षस्नानानन्तरं शुद्धस्नानं क्रियत इति भावः। किंभूताः। सुस्नाताः शोभनं विध्युक्तप्रकारकं स्नातं स्नानं यासां ताः। भावे निष्ठा। विध्युक्तप्रकारेण स्नानकर्त्र्यइत्यर्थः। पुनः किंभूताः। तपसान्विताः। तपस्विन्य इत्यर्थः। 'ष्णा शौचे'कर्तरि लिट्॥

**स्नात्वा तत्र सुलभ्यायां[^720] भाग्यैः परिपचेलिमैः।  
चरितार्थंस्वमात्मानं बहु[^721] ता मेनिरे मुदा॥५३॥**

[^720]: "सुरम्यायाम्"

[^721]: "बहुलाः."

 

स्नात्वेति॥

परिपचेलिमैः परिपक्वैः। 'तव्यत्तव्यानीयरः'इत्यत्र केलिमर उपसंख्यानात्पचतेः केलिमर्। भाग्यैर्दिष्टैर्निमित्तभूतैः सुलभ्यायां सुखेन लब्धुं शक्यायाम्। 'पोरदुपधात्'इति यत्। तथाभूतायां तत्र गङ्गायां स्नात्वा ताः कृत्तिकाः स्वं स्वकीयमात्मानं मुदा प्रीत्या बहु यथा तथा चरितार्थं पुरुषार्थकारिणं मेनिरेऽमन्यन्त। 'मनु अवबोधने'कर्तरि लिट्॥

कृशानुरेतसो रेतस्तासामभिकलेवरम् ।  
अमोघं संचचाराथ सद्यो गङ्गावगाहनात्॥ ५४ ॥

कृशानुरेतस इति॥ अथानन्तरं गङ्गावगाहनाद्धेतोरमोघं सफलं कृशानुरेतसो हरस्य रेतो वी

र्येसद्यस्तत्कालं तासां कृतिकानामभिकलेवरं कलेवरे शरीर इत्यभिकलेवरम्। शरीरमध्य इत्यर्थः। संचचार संचक्राम। लग्नमिति यावत्। अत्र तृतीयायोगाभावात्समः परतोऽपि चरतेर्नात्मनेपदम्। 'समस्तृतीयायुक्तात्'इति सौत्रनियमात्॥

**रौद्रं सुदुर्धरं धाम दधाना दहनात्मकम्।  
परितापमवापुस्ता मग्ना इव विषाम्बुधौ॥ ५५ ॥**

रौद्रमिति॥

दहनात्मकमग्निरूपमत एव सुतरां दुर्धरं दुःखेन धर्तुं शक्यं रौद्रं शैवं धाम तेजो दधानास्ताः कृत्तिका विषाम्बुधौ मना इवेत्युत्प्रेक्षा। परिता- पमवापुः। विपाम्बुधिमग्नत्वे यादृशः परितापो भवति तादृशो रौद्रतेजोधारणे जात इति भावः॥

**अक्षमा दुर्वहं[^722] वोडुमम्बुनो बहिरातुराः।  
अग्निं[^723] ज्वलन्तमन्तस्ता दधाना इव निर्ययुः॥ ५६ ॥**

[^722]: "दुर्धरम् "

[^723]: "अग्निं ज्वलन्तमन्तःस्थं दधाना इव निर्ययुः; निर्ययुः सहिताःशीघ्रं कृत्तिका विस्मयान्विताः"

 अक्षमा इति॥ दुर्वहं दुर्धरं तद्धाम वोढुमक्षमा अत एवातुरा व्याकुलास्ताः कृत्तिकाः। अन्तर्मध्ये ज्वलन्तमग्निमिव दधानाः सत्योऽम्बुनो जलाद्वहि- र्निर्ययुः। निर्जग्मुरित्यर्थः। अत्र धाम

न्यग्नित्वेनोत्प्रेक्षणादुत्प्रेक्षा॥

**अमोघं शांभवं बीजं सद्यो नद्योज्झितं[^724] महत्।  
तासामभ्युदरं दीप्तं[^725] स्थितं गर्भत्वमागमत्॥ ५७ ॥**

[^724]: "नद्यां स्थितम्."

[^725]: " तीव्रम् "

अमोघमिति॥

नद्या गङ्गया सद्य उज्झितमत एवतासां कृत्तिकानामभ्युदरं दीप्तं सत्स्थितममोघं सफलं महच्छांभवं बीजं गर्भत्वमागमत्। गर्भीभूत- मित्यर्थः॥

सुज्ञा विज्ञाय ता गर्भभूतं[^726] तद्वोढुमक्षमाः।  
विषादमदधुः[^727] सद्यो गाढं भर्तृभिया[^728] ह्रिया ॥५८॥[^729]")

[^726]: "गर्भीभूतम्"

[^727]: "आगमम्. "

[^728]: "भर्तृभयात्."

[^729]: "५८-५९ श्लोकयोर्मध्ये श्लोको दृश्यते—  अकाममरणं जातमकाण्डं भाविनोऽर्थतः। संभूयान्योन्यमात्मान शुशुस्तास्तदाविलम्॥ (१ अकाण्डे, २ शुश्रुवुः .

 सुज्ञा इति॥

सुज्ञाश्रतुरा अत एव गर्भभूतं तद्वीर्येविज्ञायापि वोढुमक्षमा

**असमर्थाः।** तस्यातिशयप्रज्वलितत्वादिति भावः। ताः कृत्तिका भर्तुर्भिया भयेन। यदि न धारिष्यामस्तदानुचितं नो चेच्छरीरदाह इति भयेनेत्यर्थः। हिया लज्जया। एवंविधा इमाः। याभिर्भर्तृवीर्यमपि न धृतमिति लोकप्रवादजन्मनेत्यर्थः। सद्यो गाढं विषादं खेदमदधुर्धृतवत्यः॥

ततः शरवणे

सार्धं

भयेन व्रीडया च[^730]ताः।  
तद्गर्भजातमुत्सृज्य स्वान्गृ[^731]हानभिनिर्ययुः[^732]॥५९॥[^729]")

[^730]: "सह"

[^731]: " ताः."

[^732]: "अभितो ययुः अभि ता ययुः"

** तत इति॥** ततोऽनन्तरं ताः कृत्तिकास्तद्गर्भजातं गर्भसामान्यम्। 'जातिर्जातंच सामान्यम्'इत्यमरः। भयेन व्रीडया च सार्धं सह शरवणे। 'प्रनिरन्तःश- रेक्षु–'इत्यादिना शरशब्दात्परवननकारस्य णत्वम्। 'शरः स्तुते जने बाणे'इति मेदिनी। उत्सृज्य परित्यज्य स्वान्गृहानभिनिर्ययुर्गतवत्यः। 'गृहाः पुंसि च भूम्न्येव'इत्यमरः॥

ताभिस्तत्रामृतकरकलाकोमलं भासमानं  
तद्विक्षिप्तं[^734] क्षणमभिनभोगर्भमभ्युज्जिहानैः।  
स्वै[^735]स्तेजोभिर्दिनपति[^736]शतस्पर्धमानैरमानै-  
र्वक्रैः[^737]

[^734]: "निक्षिप्तम्"

[^735]: "तैः"

[^736]: " दिनकर."

[^737]: "वक्रम्"

षड्भिःस्मरहरगु[^738]रुस्पर्धयेवाजनीव॥६०॥

[^738]: "स्मरहरशिरःस्पर्धयेव प्रपेदे"

** ताभिरिति॥** ताभिः कृत्तिकाभिस्तत्र शरवणे विक्षिप्तं त्यक्तम्। तथामृतकरकलावञ्चन्द्रकलेव कोमलं मृदु यथा तथा क्षणं भासमानं तद्गर्भजातं कर्तृ। अभिनभोगर्भं नभोगर्भ आकाशमध्य इत्यभिनभोगर्भम्। 'गर्भो भ्रूणेऽर्भके कुक्षौ'इति मेदिनी। अभ्युज्जिहानैरभ्युज्जिहते संमुखमुदयन्ते तानि तैः। 'ओहाङ् गतौ'इत्यतः शानच्। तथा दिनपतिशतं सूर्यशतं स्पर्धन्ते तानि तैः। ततोऽप्यधिकैरित्यर्थः। तथाऽमानैरसंख्यैः स्वैस्तेजोभिः तथा यड्भिर्वक्रैश्चयुक्तं स्मरहरगुरोर्ब्रह्मणः स्पर्धयेर्ष्ययेव। तव चत्वारि मम षडित्यतस्त्वत्तोऽहमधिकोऽस्मीत्येवंभूतवाग्वादावसरफलकयेत्यर्थः। अजनि। परिप्राप्तमभूदित्यर्थः। 'दीपजन—'इत्यादिना च्लेश्चिण्। 'जनिवध्योश्च'इति वृद्धिनिषेधः। अत्र तेजसां षण्णां वक्राणां चोत्पादने ब्रह्मस्पर्धाया अहेतुत्वेऽपि तद्धेतुत्वेन कल्पनाद्धे- तूत्प्रेक्षालंकारः। मन्दाक्रान्ता वृत्तम्—'मन्दाक्रान्ता जलधिषडगैर्म्भौनतौ ताद्गुरूचेत्'इति लक्षणात्॥

इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीताराम-  
कविविरचितया संजीविनीसमाख्यया व्याख्यया समेतः  
श्रीकालिदासकृतौ कुमारसंभवे महाकाव्ये कुमा-  
रोत्पत्तिर्नाम दशमः सर्गः॥

———————

** एकादशः सर्गः।  
———————**

**अभ्यर्थ्यमाना[^739] विबुधैः समग्रैः प्रह्नैःसुरेन्द्रप्रमुखैरुपेत्य।  
तं पाययामास सुधातिपूर्णं[^740] सुरापगा[^741] स्वं[^742] स्तनमाशु मूर्ता[^743]॥१॥**

[^739]: "अभ्यर्थमाना"

[^740]: "सुधाभिपूर्णम् "

[^741]: "स्वर्गापगा. "

[^742]: "स्वस्तनम्"

[^743]: "धात्री"

** अभ्यर्थ्येति॥** सुरेन्द्रप्रमुखैरिन्द्रादिभिः समग्रैः समस्तैर्विबुधैर्देवैरुपेत्य समीपमागत्य प्रह्णैर्नम्रैः सद्भिरभ्यर्थ्यमाना याच्यमाना सुरापगा मन्दाकिनी। आशुशीघ्रं मूर्ता मूर्तिमती सती। तं कुमारं सुधया दुग्धामृतेनातिपूर्णं बहुभृतं स्वमात्मीयं स्तनं पाययामास पानं कारितवती। सर्गेऽस्मिन्वृत्तमुपजातिः॥

**पिवन्स तस्याः स्तनयोः सुधौघं क्षणंक्षणं साधु समेधमानः।  
प्रापाकृतिं कामपि षङ्भिरेत्य[^744] निषेव्यमाणः खलु कृत्तिकाभिः॥२॥**

[^744]: "एषः"

** **

**पिवन्निति॥** स कुमारस्तस्या मन्दाकिन्याः स्तनयोः संबन्धिनं सुधौघं दुग्धामृतसमूहं पिबन् अत एव क्षणंक्षणं प्रतिक्षणं साधु यथा स्यात्तथा समेधमानः सम्यग्वर्धमानः षड्भिः कृत्तिकाभिरेत्य निषेव्यमाणः श्रियमाणश्च सन्। कामपि लोकोत्तरामाकृतिंप्राप्तवान्। खलु वाक्यालंकारे। 'खलु स्याद्वाक्य- भूषायाम्''इति विश्वः॥

**भागीरथीपावककृत्तिकानामानन्दबाष्पाकुललोचनानाम्।  
तं नन्दनं दिव्यमुपात्तुमासीत्परस्परं प्रौढतरो विवादः॥३॥**

 

भागीरथीति॥

आनन्दबाष्पैराकुललोचनानां व्याप्तनेत्राणाम्। पावकश्च कृत्तिकाश्च पावककृत्तिकाः। भागीरथ्या गङ्गया सहिता याः पावककृत्तिका- स्तासां संबन्धि दिव्यं लोकोत्तरस्वरूपं तं नन्दनं पुत्रमुपात्तुं गृहीतुं परस्परमन्योन्यं प्रौढतरोऽतिशयितो विवादः कलह आसीत्। ममायं ममायमिति प्रवाद- पूर्वकः कलिर्बभूवेत्यर्थः॥

**अत्रान्तरे पर्वतराजपुत्र्या समं शिवः स्वैरविहारहेतोः।  
नभो विमानेन विगाहमानो मनोतिवेगेन जगाम तत्र॥४॥**

** **

**अत्रान्तर इति॥** अत्रान्तरे कलहावसरे शिवः पर्वतराजपुत्र्या पार्वत्या समं सह स्वैरविहारो यथेच्छविहारस्तस्माद्धेतोः कारणान्मनोतिवेगेन चेतसोऽप्य- तिशयजवेन विमानेन नभोऽन्तरिक्षं विगाहमानोऽवलोडयंस्तत्र कलहस्थाने जगाम प्राप॥

**निसर्गवात्सल्यवशाद्विवृद्धचेतः[^745]प्रमोदौ गलदश्रुनेत्रौ।  
अपश्यतां तं[^746] गिरिजागिरीशौ षडाननं षड्दिनजा[^747]तमात्रम्॥५॥**

[^745]: "निसर्गवात्सल्यरसाद्विवृद्धचेतः प्रमोदौ; निसर्गवात्सल्यविवृद्धचेतः पृथुप्रमोदौ"

[^746]: "तौ."

[^747]: "तद्दिन."

 **निसर्गेति॥** गिरिजा गिरीशौ निसर्गेण स्वभावेन यद्वात्सल्यं दयावत्त्वं तस्य वशाद्धेतोर्विवृद्धः प्रवृद्धश्चेतसः प्रमोदो हर्षो ययोस्तथाभूतौ। अत एव गलदश्रुणी प्रवद्बाष्पे नेत्रे ययोस्तथाभूतौ सन्तौ। षड्दिनानि। जन्मदिनादारभ्येत्यर्थः। जातानि व्यतीतानि यस्य स षड्दिनजातः स एव षड्दिनजातमात्रस्तं षडाननं षण्मुखं तं कुमारमपश्यतां दृष्टवन्तौ॥

**अथाह देवी शशिखण्डमौलिं कोऽयं[^748] शिशुर्दिव्यवपुः पुरस्तात्।  
कस्याथवा धन्यतमस्य पुंसो मातास्य[^425] का भाग्यवतीषु धुर्या॥६॥**

[^748]: " असौ."

** अथेति॥** अथ दर्शनानन्तरं देवी भवानी। पुरस्तादयं कः। अथवा कस्य धन्यतमस्य पुंसो दिव्यवपुरादितेयसदृशविग्रहः शिशुर्बालः। पुत्र इति यावत्। अस्य शिशोर्माता जननी का या भाग्यवतीषु धुर्याग्रगण्या। 'धुरो यड्ढकौ'इति यत्। एतन्मातृत्वादिति भावः। इत्येवं प्रश्नभूतं वचः शशिखण्डमौलिं हरमाहोक्तवती। आहेति विभक्तप्रतिरूपकमव्ययम्। तथा चोक्तम्—'अव्ययानामनन्तत्वाद्गणनाय न शक्यते। महाकविप्रयोगेषु यदि सिद्धात्परं च तत्॥'इति॥

**स्वर्गापगासावनलोऽयमेताः षट् कृत्तिकाः किं कलहायमानाः।  
पुत्रो ममायं न तवायमित्थं मिथ्येति[^750] वैलक्ष्यमुदाहरन्ति[^751]॥७॥**

[^750]: "मिथः"

[^751]: "उदाहरन्ते."

 **स्वर्गापगेति॥** किं च। असौ स्वर्गापगा गङ्गा। अयमनलोऽग्निः। एताः षट्कृत्तिकाः कलहायमानाः कलहं कुर्वाणाः सत्यः। 'शब्दवैरकलह–'इत्यादिना करोत्यर्थे क्यङ्। अयं पुत्रो मम मत्संबन्धी इति गङ्गावाक्यम्। अयं तव न किंतु मम इत्यग्निवाक्यम्। इत्थं मिथ्योभयोर्युवयोर्मध्ये न कस्यापि किं त्वस्माक- मिति सत्यम्। इति कृत्तिकावाक्यम्। इति परस्परं वैलक्ष्यं विलक्षणं यथा तथा किं किमर्थमुदाहरन्ति विवदन्ते॥

**एतेषु कस्येदमपत्यमीशाखिलत्रिलोकीतिलकायमानम्।  
अन्यस्य कस्याप्यथ देवदैत्यगन्धर्वसिद्धोरगराक्षसेषु॥८॥**

** एतेष्विति॥** हे ईश, एतेषु स्वर्गापगादिषु मध्ये कस्येदमपत्यं पुत्रः। किंभूतम्। अखिला या त्रिलोकी तत्र तिलकायमानं तिलक इवाचरत्। 'कर्तुः क्यङ्सलोपश्च'इत्याचारार्थे क्यङ्। तत आत्मनेपदित्वाच्छानच्। अथाथवा। सिद्धादेवविशेषाः। उरगाः सर्पाः। राक्षसा निशाचराः। देवदैत्यगन्धर्वसहिता ये सिद्धोरगराक्षसास्तेषु मध्येऽन्यतमस्य कस्यापीति वदेत्यर्थः॥

**श्रुत्वेति वाक्यं[^752] हृदयप्रियायाः कौतूहलिन्या विमलस्मितश्रीः।  
सान्द्रप्रमोदोदयसौख्यहेतुभूतं वचोऽवोचत चन्द्रचूडः॥९॥**

[^752]: "वाचम्."

**  श्रुत्वेतीति॥** चन्द्रचूडो हरः कौतूहलिन्याःल श्रवणे कौतुकवत्या हृदयप्रियायाःपार्वत्या इति पूर्वोक्तं वाक्यं वचः। 'वच परिभाषणे''ऋहलोर्ण्यत्'इति ण्यत्। श्रुत्वा विमला स्मितश्रीर्यस्य। किंचिद्विहस्येत्यर्थः। सान्द्रः सघनः बहुरिति यावत्। यः प्रमोदो हर्षः। 'प्रमोदामोदसंमदाः'इत्यमरः। तस्योदय उत्पत्तिस्तेन यत्सौख्यं तस्य हेतुभूतम्। तज्जनकमित्यर्थः। वचो वचनमवोचतोक्तवान्॥

ज

गत्त्रयीनन्दन एष वीरः प्रवीरमातु[^753]स्तव नन्दनोऽस्ति[^754]।  
कल्याणि कल्याणकरः सुराणां त्वत्तोऽपरस्याः[^755] कथमेष सर्गः॥१०॥

[^753]: "मातः "

[^754]: "अयम्"

[^755]: " परस्याः"

 जग

त्त्रयीति॥ हे प्रिये, जगत्रय्या नन्दन आनन्दकारकः। नन्द्यादित्वात् 'नन्दिग्रहि–' इति ल्युः। वीरः पराक्रम्येष पुरोवर्ती शिशुः प्रवीरमातुः प्रकृष्टवीरजनन्यास्तव नन्दनः पुत्रोऽस्ति। ममैवायं नन्दन इत्यत्र किं मानमित्याशङ्क्याह–हे कल्याणि, सुराणामिन्द्रादीनां कल्याणकरः शर्मकार्येषु पुरोवर्ती सर्गः सृष्टिः। पुत्र इति यावत्। त्वत्तोऽपरस्यास्त्वदन्यस्याः स्त्रियाः कथं केन प्रकारेण स्यात्। तारकविनाशजनितकल्याणकरत्वे त्वजनितस्यैव शक्तिः। अतस्तवैवायं पुत्र इति भावः॥

**देवी त्वमेवास्य निदानमास्से[^756] सर्गे[^757] जगन्मङ्गलगानहेतोः।  
सत्यं त्वमेवेति विचारयस्व रत्नाकरे युज्यत एव रत्नम्॥ ११॥**

[^756]: "आर्ये; आद्ये."

[^757]: "स्वर्गे."

** देवीति॥** हे देवि प्रिये, जगतां मङ्गलानि मङ्गलकर्माणि गानानि गीतानि।मङ्गलप्रबन्धरूपाणीति यावत्। तेषां हेतोः कारणस्यास्य शिशोः सर्गे सृष्टौ। उत्पत्ताविति यावत्। त्वमेव निदानमादिकारणमास्स उपविशसि। असीत्यर्थः। 'निदानं त्वादिकारणम्'इत्यमरः। 'आस उपवेशने'। लटो मध्यमपुरुषैक- वचनम्। नन्वहमेबकारणमित्यत्र किं मानमिति दृष्टान्तेन दर्शयति—त्वमेवेति सत्यम्। विचारयस्व। किमिति तत्। रत्नंरत्नाकरे समुद्र एव। अथ च रत्नखनावेव युज्यते युक्तं भवति। 'खनिः स्त्रियामाकरः स्यात्'इति, 'रत्नाकरो जलनिधिः'इति चामरः॥

 अथ युग्मेनाह—

**अतः[^758] शृणुष्वावहितेन वृत्तं बीजं यदग्नौ निहितं मया तत्।  
संक्रान्तमन्तस्त्रिदशापगायां[^759] ततोऽवगाहे[^760] सति कृत्तिकासु॥१२॥  
गर्भत्वमाप्तं तद[^761]मोघमेतत्ताभिः शरस्तम्बमधि न्यधायि।  
बभूव तत्रायमभूतपूर्वो महोत्सवोऽशेषचराचरस्य॥ १३॥**

[^758]: " अत्र."

[^759]: "त्रिदिवापगायाम्"

[^760]: " विगाहे."

[^761]: "यत्."

** अत इति।** गर्भत्वमिति॥ हे प्रिये, अतः कारणात्। अवहितेनावधानेन। सावधानतयेति यावत्। भावे निष्ठा। वृत्तं वृत्तान्तं शृणुष्व शृणु। तथाहि। मया यद्वीजं वीर्यमग्नौ निहितं स्थापितं तद्वीजं त्रिदशापगायां गङ्गायामन्तर्मध्ये संक्रान्तं लग्नम्।अवगाहे स्नाने सति ततो गङ्गातः कृत्तिकासु च संक्रान्तं सद्गर्भत्वमाप्तं गर्भीभूतम्। अथ च ताभिः कृत्तिकाभिरमोघं तदेतच्छरस्तम्बमध्य- धिशरस्तम्बम्। अधेर्व्यत्ययः प्रामादिक एव। न्यधायि निहितम्। धाञः कर्मणि लुङ्। तत्र शरस्तम्बेऽशेषचराचरस्य समस्तस्थावरजङ्गमस्य जगतोऽभूत- पूर्वः पूर्वं भूतो भूतपूर्वस्तादृङ्ग भवतीत्यभूतपूर्वो महोत्सवो महानुत्सवोऽयं शिशुर्बभूव। जन्यजनकयोरभेदविवक्षयायुर्धृतमितिवन्महोत्सवोयमिति प्रयोगः॥

अशेषविश्वप्रियदर्शनेन धुर्या त्वमेतेन सुपुत्रिणीनाम्।  
अलं विलम्ब्याचलराजपुत्रि स्वपुत्रमु[^762]त्स

[^762]: " सुपूर्णम्."

ङ्ग

तले

निधेहि

॥१४॥

 **अशेषेति॥** हे प्रिये, अशेषविश्वस्य समस्तजगतः प्रियं प्रीतिकारकम्। 'इगुपध–' इत्यादिना कः। तथाभूतं दर्शनं यस्य तथोक्तेनैतेन। अत्रान्वादेश एतच्छन्दस्य नित्यमेनादेशनियमात्कथमेनाभावः साधुः। सत्यम्। अत्रान्वादेश एव नास्ति। तत्र किंचिद्विधानोद्युक्त्याश्रयीभूतस्य पुनरुपादानाश्रयीभूतस्य च भेदाभाववत्त्वेन विवक्षितत्वात्। प्रकृते तु तदन्यथात्वादन्वादेशाभावेनैनादेशाभावसिद्धिरित्यलम्। त्वं सुपुत्रिणीनां शोभनपुत्रवतीनां धुर्याग्रगण्या। श्रेष्ठत- मेति यावत्। असीति शेषः। हे अचलराजपुत्रि, विलम्ब्य विलम्बं कृत्वालम्। विलम्बो न कर्तव्य इत्यर्थः। किंतु स्वपुत्रमात्मतनूजमुत्सङ्गतलेऽङ्कतले निधेहि स्थापय॥

 अथ युग्मेनाह—

**अथेति[^763] वादिन्यमृतांशुमौलौ शैलेन्द्रपुत्री रभसेन सद्यः।  
सान्द्रप्रमोदेन सुपीनगात्री धात्री समस्तस्य चराचरस्य ॥१५॥  
किरीटबद्धाञ्जलिभिर्नभःस्थैर्नमस्कृता सत्वरनाकि[^764]लोकैः।  
विमानतोऽवातरदात्मजं तं ग्रहीतुमुत्कण्ठितमानसाभूत्॥१६॥**

[^763]: "  तथा"

[^764]: " नाक."

** अथेति॥ किरीटेति॥** अथामृतांशुश्चन्द्रो मौलौ यस्य तथाभूते हरे इति पूर्वोक्तप्रकारेण वादिनि भाषमाणे सति। समस्तस्य सकलस्य चराचरस्य जगतो धात्री परिपोषिका। 'ऋनेभ्यः–'इति ङीप्। तथा सान्द्रः सघनो यः प्रमोद आनन्दस्तेन सुतरां पीनं प्रफुल्लत्वात्पुष्टं गात्रं यस्यास्तथाभूता शैलेन्द्रस्य हिमालयस्य पुत्री कन्या पार्वती नभःस्थैः। तत्काल आकाशमाश्रयद्भिरित्यर्थः। तथा सत्वरैश्च नाकिलोकैरिन्द्रादिलोकैः किरीटेषु बद्धा अञ्जलयो यैस्तथाभूतैः सद्भिर्नमस्कृता वन्दिता सती सद्यो रभसेन वेगेन विमानतो विमानात्। पञ्चम्यास्तसिल्। अवातरदुत्ततार। अथ च तमात्मजं कुमारं ग्रहीतुमुत्कण्ठितमानसा चाभूत्। अहमेनं गृह्णामीति मनस्यैच्छदित्यर्थः॥

**स्वर्गापगापावककृत्तिकादीन्कृताञ्जलीनानमतोऽपि भूयः[^765]।  
हित्वोत्सुका[^766] तं सुतमाससाद पुत्रोत्सवे माद्यति का[^767]न हर्षात्॥१७॥**

[^765]: "भूम्रा मूर्ध्ना. "

[^766]: " सुकान्तम्"

[^767]: "कः"

** स्वर्गेति॥** पुत्रोत्सव उत्सुकोत्कण्ठिता पार्वती। स्वर्गापगा गङ्गा तथा सहिता याः पावककृत्तिकास्ता आदयो येषां तान्। अत्रादिशब्देनेन्द्रादयो ग्राह्याः। स्वर्गापगा च पावकश्च कृत्तिकाश्चेति द्वन्द्वसमासेऽल्पाच्तरत्वात्पावकशब्दस्य पूर्वनिपातः प्रसज्येतेति पूर्वरीतिरादृता। तान् कृताञ्जलीनत एव भूयोऽतिशय- मानमतो नमस्कुर्वतोऽपि हित्वा परित्यज्य तं सुतमाससाद प्राप। तथाहि। हर्षादानन्दवशात्का न माद्यत्युन्मत्ता न भवति। पुत्रोत्सवेन सर्वासामुन्मत्तत्वं भवतीति भावः॥

प्रमोदवाष्पाकुललोचना सा न तं ददर्श क्षणमग्रतोऽपि।  
परिस्पृशन्ती

करकुड्मलेन सुखान्तरं प्राप किमप्यपूर्वम्॥१८॥

 **प्रमोदेति॥** सा पार्वती। अग्रतः स्थितमपि तं पुत्रं क्षणं न ददर्श। यतः प्रमोदबाष्पैरानन्दश्रुभिराकुले व्याप्तत्वादर्शनाशक्ते लोचने यस्याः। आनन्दाश्रुभि- रन्धीभूतेत्यर्थः। अथ च कर एव कुड्मलं कलिका तेन परिस्पृशन्ती सती किमपि लोकोत्तरमपूर्वं। अभूतपूर्वमित्यर्थः। शाकपार्थिवादीनामुत्तरपदलोपः। सुखान्तरम्। अन्यत्सुखमित्यर्थः। अन्तरशब्दोऽत्रोपमानाभावद्योतकः। प्राप प्राप्तवती॥

सुविस्मयानन्दविकस्वरायाः शिशुर्गलद्वाष्पतरंगितायाः।  
विवृद्धवात्सल्यरसोत्तराया देव्या दृशोर्गो[^768]चरतां जगाम॥१९॥

[^768]: " दृशः. "

 **सुविस्मयेति॥** शिशुः कर्ता। सुतरां यौ विस्मयानन्दावाश्चर्यहर्षौ ताभ्यां विक

स्वरयाः प्रफुल्लीभूतायाः तथा गलद्वाष्पैस्तरंगितायाः संजाततरंगायाः। तारकादित्वादितच्। वपुषि गलद्भिर्वाष्पजलैरुद्भूतप्रवाहकल्लोलकलिताया इत्यर्थः। तथा विवृद्धं यद्वात्सल्यं दयावत्त्वम्। पुत्रत्वादिति भावः। तत्र यो रसः प्रीतिः स उत्तरः प्रधानं यस्यास्तथाभूताया देव्याः पार्वत्याः संबन्धिनोर्द्दशोर्विलोचनयोर्गोचरतां विषयतां जगाम प्राप। बाष्पनिर्मुक्ताभ्यां लोचनाभ्यां देवी तमपश्यदित्यर्थः॥

तमीक्षमाणा क्षणमीक्षणानां सहस्रमाप्तुं विनिमेषमैच्छत्।  

सा

नन्दनालोकनमङ्गलेषु क्षणंक्षणं

तृप्यति

कस्य चेतः॥२०॥

** तमिति॥** तं बालं क्षणमीक्षमाणावलोकमाना सा देवी विनिमेषं निर्गत निमेषमीक्षणानां नेत्राणां सहस्रमाप्तुं मम सहस्रं नेत्राणि भवन्त्वित्यैच्छदियेष। द्वाभ्यां विलोचनाभ्यामाकण्ठदर्शनजननाभावादिति भावः। तथाहि। नन्दनस्यालोकनान्येव मङ्गलानि तेषु विषये क्षणंक्षणम्। प्रतिक्षणमित्यर्थः। 'नित्यवीप्तयोः'इति वीप्सायां द्विर्भावः। कस्य चेतस्तृप्यति तृप्तिं प्राप्नोति। अपि तु न कस्यापीत्यर्थः॥

**विनम्रदेवासुरपृष्ठाभ्यामादाय तं पाणिसरोरुहाभ्याम्।  
नवोदयं[^769] पार्वणचन्द्रचारुं गौरी स्वमु[^770]त्सङ्गतलं निनाय॥२१॥**

[^769]: "नवोदयात्; महोदयात्. "

[^770]: "तम्"

** विनम्रेति॥** गौरी पार्वती। 'षिद्गौरादिभ्यश्च'इति ङीप्। नवोदयं नूतनोद्भवम्। तत्कालजातमित्यर्थः। अत एव पार्वणः पर्वणि भवः। 'तत्र भवः'इत्यण्। स चासौ चन्द्रश्च तद्वच्चारु मनोहरम्। चन्द्रोऽपि नवोदय इति ज्ञेयम्। तथाभूतं तं तनूजं पुत्रम्। कर्मभूतमित्यर्थः। आदाननयने उभे अपि प्रत्यस्य कर्मत्वं विवेचनीयम्। विनम्राः पादप्रणता ये देवासुरास्तेषां पृष्ठेषु गच्छतः संचरतस्ताभ्याम्। अनेन तेभ्योऽभयदानमुद्रा कृतेति व्यज्यते। पाणिसरोरुहाभ्यां करकमलाभ्यामादाय गृहित्वा स्वमात्मीयमुत्सङ्गतलं निनाय प्रापयामास। हस्ताभ्यामुत्थाप्य स्वाङ्क आरोपितवतीत्यर्थः॥

**स्वमङ्कमारोप्य सुधानिधानमिवात्मनो नन्दनमिन्दुवक्रा।  
तमेकमेषा[^771] जगदेकवीरं[^772] बभूव पूज्या धुरि पुत्रिणीनाम्॥२२॥**

[^771]: "एकमेवम् एकदेवम्"

[^772]: "एकदेवी."

** स्वमिति॥** इन्दुवक्राचन्द्रमुख्येषा पार्वती। एकमद्वितीयं जगदेकवीरं जगत्स्वेकवीरं तमात्मनो नन्दनं पुत्रं सुधानिधानममृतपात्रमिव स्वमात्मीयमङ्क- मारोप्य संस्थाप्य पुत्रिणीनां पुत्रवतीनां धुर्यग्रभागे पूज्या पूजयितुं योग्या बभूव। एतत्पुत्रस्य सर्वासामपि पुत्रेभ्योऽधिकत्वादग्रपूज्यत्वमुचितमेवेति भावः॥

**निसर्गवात्सल्यरसौघसिक्ता सान्द्रप्रमोदामृतपूरपूर्णा।  
तमेकपुत्रं जगदेकमाताभ्युत्सङ्गिनं[^773] प्रस्रविणी बभूव॥२३॥**

[^773]: "सोत्सङ्गिनम्; अभ्युत्सङ्गितम्."

** निसर्गेति॥** निसर्गेण स्वभावेन। न तूपाधिनेत्यर्थः। यो वात्सल्यरसो दयावत्त्वरसस्तस्यौघेन सिक्ता प्लाविता। तत्रातिवात्सल्यवतीत्यर्थः। तथा सान्द्रप्रमोदोऽतिशयहर्षः। स एवामृतं पीयूषं तस्य पूरेण प्रवाहेण पूर्णाभृता जगतामेकाऽद्वितीया माता परिपोषिका देव्युत्सङ्गिनमधिश्रितोत्सङ्गं तमेक- पुत्रमभि संमुखं प्रस्रविणी दुग्धस्राववती बभूव। पुत्रं दृष्ट्वा मातुः स्तनाभ्यां पयः पततीति युक्तमिति भावः॥

**अशेषलोकत्रयमातुरस्याः षाण्मातुरः स्तन्यसुधामधासीत्।  
सुरस्रवन्त्याः किल कृत्तिकाभिर्मुहुर्मुहुः सस्पृहमीक्ष्यमाणः॥२४॥**

 

अशेषेति॥

षाण्मातुरः षण्णां मातृणामपत्यं षाण्मातुरः कार्तिकेयः। अत्र षण्मातृशब्दात् 'मातुरुत्संख्या–'इत्यादिनाण् मातृशब्दस्योदादेशश्च। 'षाण्मातुरः शक्तिधरः कुमारः क्रौञ्चदारणः'इत्यमरः। सुरस्रवन्त्या देवनद्याः। गङ्गाया इत्यर्थः। 'स्रवन्ती निम्नगापगा'इत्यमरः। तथा कृत्तिकाभिश्च सस्पृहं सेच्छं यथा तथा। 'इच्छा काङ्क्षा स्पृहेहा तृट्'इत्यमरः। अस्मदीयपयोधरस्रवदमृतपातायमिदानीमेतदीयस्तनपयः पिबन्पुनरप्यस्मदीयपयोधरपयोऽपि स्मरेदेवंभूतेच्छासहितमित्यर्थः। मुहुर्मुहरनुवेलमीक्ष्यमाणोऽवलोक्यमानः सन्नशेषं सकलं यल्लोकत्रयं तस्य मातुः पोषिण्या अस्या देव्याः स्तन्या स्तने भवा। 'शरीरावयवाद्यत्'इति यत्। सा चासौ सुधा च तामधासीत्पपौ। 'धेट् पाने' कर्तरि लुङ्। 'विभाषा घ्राधेट्–'इति सिज्लुग्न॥

**सुखाश्रुपूर्णेन[^774] मृगाङ्कमौलेः कलत्रमेकेन मुखाम्बुजेन।  
तस्यैकनालोद्गत[^775]पञ्चपद्मलक्ष्मीं क्रमात्षड्वदनीं चुचुम्व[^776]॥२५॥**

[^774]: "सुखास्रपूर्णेन"

[^775]: "उद्गम."

[^776]: "चुचुम्बे"

** सुखेति॥** मृगाङ्कमौलेर्हरस्य कलत्रं भार्या। 'कलत्रं श्रोणिभार्ययोः' इत्यमरः। एकनाल एककाण्ड उद्गतान्युदितानि यानि पञ्चपद्मानि तेषां लक्ष्मीरिव शोभेव लक्ष्मीः शोभा यस्यास्तथाभूतां तस्य कुमारस्य षण्णां वदनानां समाहारं षड्वदनीम्। 'द्विगोः'इति ङीप्। इह संख्यासादृश्यमन्तरा न विरोधः। सुखाश्रुपूर्णेनानन्दाश्रुजलपरिपूरितेनैकेन सुखाम्बुजेन वदनकमलेन क्रमाद्यथाक्रमं चुचुम्ब स्पृष्टवती। अतिशयप्रेमवशादिति भावः॥

**हैमी[^777] फलं हेमगिरेर्लतेव विकस्वरं नाकनदीव पद्मम्।  
पूर्वेव दिङ्नूतनमिन्दुमाभात्तं पार्वती नन्दनमादधाना॥२६॥**

[^777]: "हैमम्."

 

हैमीति॥

तं नन्दनं तनयमादधाना सा पार्वती। फलं दधाना हेमगिरेः सुमेरोः संबन्धिनी। तदुत्पन्नेत्यर्थः। हैमी हेमविकारा। विकारार्थकेऽणि 'टिड्ढा–' इति ङीप्। लतेव । विकस्वरं प्रफुल्लं पद्मं कमलं दधाना नाकनदीव गङ्गेव। नूतनं नवोदयमिन्दुं दधाना पूर्वा पूर्वसंज्ञिका दिगिव। आभाच्छुशुभे। अत्र मालोपमालंकारः॥

**प्रीतात्मना सा[^778]प्रयतेन दत्तहस्तावलम्बा शशिशेखरेण।  
कुमारमुत्सङ्गतले दधाना विमानमभ्रंलिहमारुरोह॥२७॥**

[^778]: " सुप्रयतेन."

 

प्रीतेति॥

कुमारं पुत्रमुत्सङ्गतले दधाना विभ्रती सा देवी प्रीतात्मना प्रसन्नीभूतमनसा प्रयतेन सावधानेन। न तु संभ्रमितेन। 'नयवर्त्मगाः प्रभवतां हि धियः'इति न्यायादिति भावः। तथाभूतेन शशिशेखरेण शिवेन दत्तहस्तावलम्बा सती। अत्यतिप्रेमभरादिति भावः। अभ्रंलिहमाकाश

स्पृक्। 'वहाभ्रे लिहः'- इति खश्। विमानमारुरोहारूढा॥

**महेश्वरोऽपि प्रमदप्ररूढरोमोद्गमो भूधरनन्दनायाः।  
अङ्कादुपादत्त[^779] तदङ्कतः[^780] सा[^781]तस्यास्तु सोऽप्यात्म[^782]जवत्सलत्वात्॥२८॥**

[^779]: "अकाण्डमादत्त"

[^780]: "तमङ्कतः"

[^781]: "सः."

[^782]: "सौम्यात्मज"

 

महेश्वर इति॥

प्रमदेनानन्देन प्ररूढा रोमोद्गमा यस्य तथाभूतो महेश्वरोऽप्यात्मजे पुत्रे वत्सलत्वा

द्दया

वत्त्वाद्धेतोर्भूधरनन्दनायाः पार्वत्या अङ्कादुत्सङ्ग- तस्तं पुत्रमुपादत्ताग्रहीत्। अथ च तदङ्कतो हरोत्सङ्गात्सा देव्युपादत्त। अथ च सोऽपि हरोऽपि तया देव्या अङ्कादुपादत्त। इत्यनुवेलमन्योन्यग्रहणं चक्रतु- रित्यर्थः॥

**दधानया[^783] नेत्रसुधैकसत्रं[^784] पुत्रं पवित्रं सुतया तयाद्रेः[^299]।  
संश्लिष्यमाणः शशिखण्डधारी[^786] विमानवेगेन गृहाञ्ज[^787]गाम॥२९॥**

[^783]: "दत्त्वानया"

[^784]: "पात्रम्"

[^786]: "मौलिः; वाही"

[^787]: "गृहम् "

 

दधानेति॥

शशिखण्डधारी महेश्वरः। सुधाया अमृतस्यैकं केवलं सत्रं सदादानन्। 'सत्रमाच्छादने यज्ञे सदादाने धनेऽपि च'इत्यमरः। नेत्रयोः संबन्धि सुधैकसत्रं येन। नेत्रयोरमृतवत्सुखदातारमित्यर्थः। तथा पवित्रं पूतम्। 'पुवः संज्ञायाम्'इति त्रच्प्रत्ययः। तथाभूतं पुत्रं सुतं दधानया विभ्रत्या तयाद्रेहिमा- लयस्य सुतया कन्यया पार्वत्या कर्त्या। संश्लिष्यमाणः स्नेहवशादालिङ्ग्यमानः सन्विमानस्य वेगेन गृहाञ्जगाम प्रययौ। 'गृहाः पुंसि च भूम्न्येव

'इत्यमरः॥

अधिष्ठितः[^788] स्फाटिकशैलशृङ्गे तुङ्गे निजं[^789] धाम निकामरम्यम्[^790]।  
महोत्सवाय प्रमथप्रमुख्या[^791]

[^788]: "अधिष्ठित"

[^789]: "निजे"

[^790]: " धामनि कालरम्ये; धाम्नि निकामरम्ये"

[^791]: "प्रमथान्स नाथः"

न्पृथून्गणाञ्शंभुरथादिदेश॥३०॥

** अधिष्ठित इति॥**

अथानन्तरं शंभुर्महेश्वरस्तुङ्गे उन्नते स्फटिकमयः स्फटिको यः शैलः कैलासस्तस्य शृङ्गं शिखरे।'शृङ्गं प्राधान्यसान्वोश्च'इत्यमरः। निकामरम्यमतिमनोहरं निजं स्वीयम्। 'स्वके नित्ये निजं त्रिषु'इत्यमरः। अधिष्ठितः सन्। 'अधिशीङ्–' इत्यादिनाधारत्य कर्मसंज्ञा। महोत्सवाय महोत्सवं कर्तुम्। 'तुमर्थाच्च'इति चतुर्थी। पृथून्महतः प्रमथप्रमुख्यान्प्रमथादीन्गणानादिदेशाज्ञापयामास॥

**पृथुप्रमोदः[^792] प्रगुणो[^793] गणानां गणः समग्रो वृषवाहनस्य।  
गिरीन्द्रपुत्र्यास्तनयस्य जन्मन्यथोत्सवं संववृते विधातुम्॥३१॥**

[^792]: "प्रमोद"

[^793]: "प्रगुणे."

** पृथ्विति॥** अथानन्तरं पृथुर्महान्प्रमोदो हर्षो यस्य। तथा प्रकृष्टा गुणा यस्यैवंविधः समग्रः संपूर्णो गणानां गणः प्रमथादीनां समूहो वृषवाहनस्य महेश्वरस्य गिरीन्द्रपुत्र्याः पार्वत्याश्व तनयस्य जन्मन्युत्सवं विधातुं कर्तुं संववृते संवृत्तः। उद्युक्त इति यावत्॥

 

इतः परं सप्तभिरुत्सवानेवाह—

स्फुरन्मरीचिच्छुरिताम्बराणि संतानशाखिप्रसवाञ्चितानि।  
उच्चिक्षि[^794]पु

[^794]: "विचिक्षिपु"

काञ्चनतोरणानि गणा वराणि[^795] स्फटिकालयेषु॥३२॥

[^795]: "चलानि"

 

स्फुरदिति॥

गणाः प्रमथाः स्फटिकालयेषु स्फटिकगृहेषु स्फुरन्त्यो भासमाना या मरीचयः किरणास्ताभिश्छुरितं मिश्रीकृतमम्बरं यैस्तानि। संतान- शाखिनां देववृक्षाणां प्रसवानि पत्राणि तैरञ्चितानि निर्मितानि वराणि श्रेष्ठानि काञ्चनं काञ्चनस्य विकारः काञ्चनं स्वर्णसूत्रं तदाधेयीभूतानि तोरणानि माला- विशेषानुच्चिक्षिपुरुञ्चैश्चिक्षि

पुः।

बबन्धुरित्यर्थः॥

**दिक्षु प्रसर्पस्तदधीश्वराणामथामराणामिव मध्यलोके[^796]।  
महोत्सवं शंसितुमाहतोऽन्यैर्दध्वान धीरः[^797] पटहः पटीयान्॥३३॥**

[^796]: "नाकिलोके"

[^797]: "धीरम्."

 

दिक्ष्विति॥

अथ तोरणोत्क्षेपानन्तरम्। दिक्षु दशसु दिशासु प्रसर्पन्प्रसिद्धो भवन्। आत्मनिनादेनेति शेषः। गम्यमानार्थत्वादप्रयोगः। तासां दिशामधीश्व- राणां दिक्पालानाममराणां देवानामिन्द्रादीनां संबन्धि पटीयान्समर्थः। घोरनिनाद इति शेषः। धीरो गम्भीरः पटहोऽन्यैर्भृत्यभूतैरमरैराहतस्ताडितः सन् मध्यश्चासौ लोकश्च मध्यलोकः। भूलोक इत्यर्थः। तस्मिन्। महोत्सवम्। अत्रापि भवत्पुत्रजन्मनास्माकं महानुत्सवो जात इति शंसितुमिव कथयितुमिव। दध्वान ध्वनिं चकार। ध्वनिकरणे महोत्सवज्ञापनस्य फलत्वाभावेऽपि फलत्वकल्पनात्फलोत्प्रेक्षा॥

**महोत्सवे तत्र समागतानां गन्धर्वविद्याधरसुन्दरीणाम्।  
संभावितानां गिरिराजपुत्र्या गृहेऽभवन्मङ्गलगीतकानि॥३४॥**

** महेति॥** तत्र महोत्सवे समागतानां प्राप्तानामत एव गृहे गिरिराजपुत्र्या भवान्या संभावितानां पूजितानाम्। सत्कृतानामित्यर्थः। गन्ध्रर्वा विद्याधराश्च देवविशेषास्तेषां सुन्दरीणां स्त्रीणां स्त्रीकर्तृकाणि मङ्गलगीतकानि मङ्गलप्रयोजनगीतान्यभवन्। जातानीत्यर्थः॥

**सुमङ्गलोपायनपात्र[^798]हस्तास्तं मातरो मातृवदभ्युपेताः[^799]।  
विधाय दूर्वाक्षतकानि मूर्ध्नि निन्युः स्वमङ्कं गिरिजातनूजम्॥३५॥**

[^798]: "पूर्ण"

[^799]: "अभ्युपेत्य"

 

सुमङ्गलेति॥

सुमङ्गलानि यान्युपायनान्युपदासामग्र्यस्तेषां पात्रं तत्सहिता हस्ता यासामेवंभूताः सत्योऽभ्युपेताः। प्राप्ता मातरो ब्राहृयाद्याः। सप्तेति शेषः। 'ब्राह्मी माहेश्वरी चैव कौमारी वैष्णवी तथा। वाराही च तथेन्द्राणी

चामुण्डा सप्त मातरः॥’ इत्यमरः। मूर्ध्नि शिरसि दुर्वाक्षतकानि निधाय संस्थाप्य तं गिरिजातनूजं कुमारं मातृवत्पार्वतीवत्तत्तुल्यं तथा यथा स्वं स्वीयमङ्कं निन्युः।स्वाङ्के स्थापयामासुरित्यर्थः। मातृवदित्यनेन तासामप्यत्र महत्प्रेमास्तीति दर्शितम्॥

**ध्वनत्सु तूर्येषु सुमन्द्रमङ्क्यालिङ्ग्योर्ध्वकेष्वप्सरसो रसेन।  
सुसंधिवन्धं[^800] ननृतुः सुवृत्त[^801]गीतानुगं भावरसानुविद्धम्॥३६॥**

[^800]: "सुगन्धि"

[^801]: "सुतन्त्रि, सवृत्ति "

 

ध्वनत्स्विति॥

अङ्क्यालिङ्गयोर्ध्वकेष्वेतत्संज्ञकेषु तूर्येषु वाद्येषु सुतरां मन्द्रं गम्भीरं यथा तथा। 'कलो मन्द्रस्तु गम्भीरे'इत्यमरः। ध्वनत्सु शब्दायमानेषु सत्सु। अप्सरसो रम्भादिका रसेन स्नेहेन शोभना मधुराः संधयः स्वरसंध्यादयो येषु तथाभूता बन्धाः गीतप्रबन्धा यत्र यस्मिन्कर्मणि। सुवृत्तानि शोभन- च्छन्दांसि गीतानुगानि यत्र यस्मिन्कर्मणि। भावा रत्यादयो रसाः शृङ्गारादयस्तैरनुविद्धं व्याप्तं यत्र यस्मिन्कर्मणि यथा तथा ननृतुर्गात्राणि विचिक्षि

पुः

॥

**वाता ववुः सौख्यकराः प्रसेदुराशा विधूमो हुतभुग्दिदीपे।  
जलान्यभूवन्विमलानि तत्रोत्सवेऽन्तरिक्षं प्रससाद सद्यः॥३७॥**

 

वाता इति॥

तत्रोत्सवे। वाताः पवनाः सौख्यकरा ववुश्चेलुः। आशादिशः प्रसेदुर्निर्मला बभूवुः। हुतभुगग्निर्विधूमो निर्धूमः सन्दिदीपे ज्वलति स्म। 'दीपी दीप्तौ'इति लिट्। जलानि विमलान्यभूवन्। अन्तरिक्षं व्योम सद्यः प्रससाद स्वच्छमभूत्। 'भवो हि लोकाभ्युदयाय तादृशाम्'इति न्यायादिति भावः॥

**गम्भीरशङ्खध्वनि[^802]मिश्रमुच्चैर्गृहोद्भवा दुन्दुभयः प्रणेदुः।  
दिवौकसां व्योम्नि विमानसंघा विमुच्य[^803] पुष्पप्रचयान्प्रसस्रुः॥३८॥**

[^802]: " शब्द"

[^803]: "विमुञ्चतां पुष्पचयान्; विमुच्यते पुष्पचयान्"

 

गम्भीरेति॥

गृहोद्भवा महेश्वरनिकेतनीया दुन्दुभयो गम्भीरो मन्द्रो यः शङ्खध्वनिः पाञ्चजन्यशब्दस्तेन मिश्रं यथा स्यात्तथोच्चैः प्रणेदुः 'उपसर्गादसमा- सेऽपि'इति णत्वम्। अथ च दिवौकसां देवानां विमानसंघा व्योम्नि पुष्पप्रचयान्विमुच्य विकीर्य प्रसस्रुः। प्रतस्थिर इत्यर्थः॥

**इत्थं महेशाद्रिसुतासुतस्य जन्मोत्सवे[^804] संमदयांचकार।  
चराचरं विश्वमशेषमेतत्परं चकम्पे किल तारकश्रीः॥३९॥**

[^804]: "जन्मोत्सवः"

 

इत्थमिति॥

महेशो हरः। अद्रिसुता पार्वती तस्याः सुतस्य पुत्रस्येत्थमेवंभूते जन्मोत्सवेऽशेषं समस्तं चराचरं स्थावरजंगममेतद्विश्वं जगत्संमदयांचकारोन्मत्तीचकार। उन्मादसाधनैरिति शेषः। परं केवलं तारकस्य तारकासुरस्य श्रीर्लक्ष्मीश्चकम्पे। बिभायेत्यर्थः॥

**ततः कुमारः समुदां[^805] निदानैः स[^806]बाललीलाचरितैर्विचित्रैः।  
गिरीशगौर्योहृदयं जहार मुदे न हृद्या किमु बालकेलिः॥४०॥**

[^805]: "समुदः "

[^806]: "स्वबाललीलाललितैः"

** **

**तत इति॥** ततोऽनन्तरं स कुमारो विचित्रैरनेकरूपैरत एव समुदां सुतरां प्रीतीनां निदानैरादिकारणैः। 'निदानं त्वादिकारणम्'इत्यमरः। बाललीलाच- रितैः शिशुक्रीडाचरितैर्गिरीशगौर्योः शिवपार्वत्योः। अभ्यर्हितत्वाद्वह्वचोऽपि पूर्वनिपातः। हृदयं मनो जहार। प्रसादयामासेत्यर्थः। हृद्या मनोहरा बालकेलि- र्मुदे न किमु भवति। किं तु भवत्येवेत्यर्थः॥

**महेश्वरः शैलसुता च[^304] हर्षात्स[^808]तर्षमेकेन मुखेन गाढम्।  
अजातदन्तानि[^809] मुखानि सूनोर्मनोहराणि क्रमत[^810]श्चुचुम्ब[^776]॥४१॥**

[^808]: "सहर्षम् "

[^809]: "वक्राणि."

[^810]: "क्रमशः."

** **

**महेश्वर इति॥** महेश्वरो हरः शैलसुता पार्वती च हर्षाद्धेतोः सतर्षंसतृष्णं यथा तथाऽजातदन्तान्यनुद्भूतदशनानि मनोहराणि सूनोः कुमारस्य मुखान्ये- केन मुखेन गाढं दृढं यथा तथा क्रमतो यथाक्रमं चुचुम्ब पस्पर्श। अत्र कर्तृद्वयस्य पार्थक्येन क्रियान्वयो विधेयः। अन्यथा द्विवचनापत्तिरिति विवेचनीयम्॥

**क्वचित्स्खलद्भिः क्वचिदस्खलद्भिः कचित्प्रकम्पैः क्वचिदप्रकम्पैः।  
बालः स[^812]लीलाचलनप्रयोगैस्तयोर्मुदं वर्धयति स्म पित्रोः॥४२॥**

[^812]: "सलीलम्"

** **

**क्वचिदिति॥** स बालः कुमारः क्वचित्प्रदेशे स्खलद्भिः पतद्भिः क्वचित्प्रदेशेऽस्खलद्भिः क्वचित्प्रदेशे प्रकम्पैः प्रकृष्टकम्पैः क्वचित्प्रदेशेऽप्रकम्पैर्लीलया ये चलनप्रयोगास्तैर्निमित्तभूतैस्तयोः पित्रोर्जननीजनकयोः माता च पिता च पितरौ तयोः पित्रोः। 'पिता मात्रा'इत्येकशेषः। मुदं प्रीतिं वर्धयति स्म। 'कन्दल्यांचकार'इत्यपि पाठः। अर्थः स एव॥

**अहेतुहासच्छुरिताननेन्दुर्गृहाङ्गण[^813]क्रीडनधूलिधूम्रः।  
मुहुर्वदन्किचिदलक्षितार्थं मुदं तयोरङ्कगतस्ततान॥४३॥**

[^813]: "गेहाङ्गण."

** **

**अहेत्विति॥** गृहाङ्गणे यत्क्रीडनं तेन निमित्तेन धूलिभी रजोभिर्धूम्रो धूसरः सन्नङ्कगत उत्सङ्गं प्राप्तः कुमारः। अहेतुरकारणो यो हासो हसितं तेन च्छुरितो मिश्रित आननेन्दुर्मुखचन्द्रो यस्य। अलक्षितार्थमव्यक्तार्थं मुहुः किंचिद्वदंस्तयोर्मुदं प्रीतिं ततान चकार॥

**गृह्णन्विषाणे हरवाहनस्य स्पृशन्नुमाकेसरिणं[^814] सलीलम्।  
स भृङ्गिणः सूक्ष्मतरं शिखाग्रं कर्षन्बभूव प्रमदाय पित्रोः॥४४॥**

[^814]: "केसरिणः सटाली :"

** गृह्णन्निति॥** स कुमारः। हरवाहनस्य बृषस्य विषाणे शृङ्गे गृह्णन्। कराभ्यामिति शेषः। तथोमाकेसरिणं पार्वतीसिंहं सलीलमप्रयासं यथा तथा स्पृशन्। तथा भृङ्गिणो गणस्य सूक्ष्मतरं शिखायं कर्षन्। पित्रोर्जननीजनकयोः प्रमदाय हर्षाय वभूव। क्रियाग्रहणात्संप्रदानत्वम्॥

**एको नव द्वौ दश पञ्च सप्तेत्यजीगणन्नात्म[^815]मुखं प्रसार्य।  
महेशकण्ठोरगदन्तपङ्क्तिं तदङ्कगः[^816] शैशवमौग्ध्यमैशिः[^817]॥४५॥**

[^815]: "मञ्जु "

[^816]: "तदङ्गगः"

[^817]: "नुन्नभीतिः मुग्धमैशिः."

 **एक इति॥** तस्य पितुरङ्कग उत्सङ्गगत ऐशिः। ईशस्यापत्यमित्यर्थः।'अत इञ्'इत्यपत्यार्थ इञ्। आत्ममुखं प्रसार्य महेशस्य ये कण्ठोरगाः सर्पास्तेषां दन्तपङ्क्तिम्। एको नव द्वौ दश पञ्च सप्तेत्यजीगणत्संख्यातवान्। यतः शैशवमौग्ध्यं बालत्वनिमित्तमूढतां दधानः। अजीगणदिति गणयतेर्लुङ्। 'ई च गणः'इत्यभ्यासाकारस्येकारः॥

**कपर्दिकण्ठान्तकपालदाम्नोऽङ्गुलिं प्रवेश्याननकोटरेषु।  
दन्तानुपात्तुं रभसी बभूव मुक्ताफलभ्रान्तिकरः[^818] कुमारः॥४६॥**

[^818]: "करान् धरः."

** कपर्दीति॥** कुमारः कार्तिकेयः कपर्दिकण्ठान्ते शिवकण्ठमध्ये स्थितस्य कपालदाम्नो नृकरोटीस्रज आननकोटरेषु वदनकूपेषु। 'कोटरो नागरे कूपे पुष्करिण्युच्चघाटके'इति मेदिनी। अङ्गुलिं प्रवेश्य दन्तानुपात्तुं ग्रहीतुं रभसी रभसो वेगोऽस्यास्तीति तथोक्तः। 'रभसो बेगहर्षयोः'इति मेदिनी। बभूव। एतान्वेगेन गृह्णामीत्यैच्छदित्यर्थः। यतो मुक्ताफलभ्रान्तिकरो मौक्तिकभ्रमकारी॥

**शंभोः शिरोऽन्तः सरितस्तरंगान्विगाद्य गाढं शिशिरात्रसेन।  
सजातजाड्यं[^819] निजपाणिपद्ममतापयद्भालविलोचनाग्नौ॥४७॥**

[^819]: "संजातजाड्यः"

** शंभोरिति॥** स कुमारः। शिशिराञ्छीतलाञ्छंभोः संबन्धिनः शिरसोऽन्तर्मध्ये स्थितायाः सरितो गङ्गायास्तरंगान्रसेन स्वादेन। स्वादोऽत्र त्वगिन्द्रिय- ग्राह्यत्वेन विवक्षितः। 'रसो गन्धरसे जले। शृङ्गारादौ विषे वीर्ये तक्रादौ द्रव्यरागयोः। देहधातुप्रभेदे च पारदस्वादयोः पुमान्'इति मेदिनी। गाढं दृढम्। 'गाढबाढदृढानि च'इत्यमरः। विगाह्यावगाह्य। अत एव जातजाढ्यं जातशीतकृतजडत्वं निजपाणिपद्मं स्वीयकरकमलं भाले यद्विलोचनं तत्र योऽग्निस्त- त्रातापयत्। अन्योऽपि शीतजडं हस्तमग्नौ तापयति तद्वदिति भावः॥

**किंचित्कलं भङ्गुरकंधरस्य[^820] नमज्जटाजूटधरस्य शंभोः।  
ग्रलम्बमानं किल कौतुकेन चिरं चुचुम्बे मुकुटेन्दुखण्डम्॥४८॥**

[^820]: "भङ्गुरकण्टरम्य"

** किंचिदिति॥** किंचिद्भङ्गुरा पतनशीला। 'भञ्जभासमिदो घुरच्'इति घुरच् 'चजोः'इति कुत्वम्। कंधरा ग्रीवा यस्य। बालत्वात्। स कुमारो नमज्जटा- जूटस्य धरस्तस्य शंभोर्हरस्य प्रलम्बमानमाश्रयमाणं कलं मधुरं मुकुटेन्दुखण्डं मुकुटचन्द्रशकलम्। 'भित्तं शकलखण्डे वा'इत्यमरः। कौतुकेनानन्देन चिरं बहुकालं चुचुम्बे। पस्पर्शेत्यर्थः॥

**इत्थं शिशोः शैशव[^821]केलिवृत्तैर्मनोभिरामैर्गिरिजागिरीशौ।  
मनो[^822]विनोदैकरसप्रसक्तौ दिवानिशं नाविदतां कदाचित्॥४९॥**

[^821]: "कैतव"

[^822]: "मुदा. "

** इत्थमिति॥** गिरिजागिरीशौ मनोभिरामैर्मनोरमैरित्थमेवंभूतैः शिशोः कुमारस्य शैशवस्य बालस्य याः केलयस्तासां वृत्तैश्चरित्रैः। 'वृत्तं पद्ये चरित्रे त्रिष्वतीते दृढनिस्तले'इत्यमरः। मनसो विनोदस्तत्र य एको रसः प्रीतिस्तत्र प्रसक्तावासक्तौ सन्तौ कदाचिदपि दिवानिशमहर्निशं नाविदतां नावबुध्ये- ताम्। अगाधपुत्रोत्सवार्णवमग्नत्वादिति भावः॥

**इति बहुविधं बालक्रीडाविचित्रविचेष्टितं  
ललितललितं सान्द्रानन्दं मनोहरमाचरन्।  
अलभत परां बुद्धिं[^823] षष्ठे दिने नवयौवनं  
स किल सकलं शास्त्रं शस्त्रं विवेद विभुर्यया[^824]॥५०॥**

[^823]: " वृद्धिम्"

[^824]: "विभोरपि"

** इतीति॥** इत्येवंभूतं बहुविधं नानाप्रकारकं ललितललितं ललितप्रकारमतिसुन्दरं सान्द्र आनन्दो येन। मनोहरं बालक्रीडाया विचित्रं विचेष्टितं चेष्टाम्। चरित्रमिति यावत्। आचरन्विदधद्विभुः स कुमारः षष्टे दिने परामुत्कृष्टां बुद्धिं धिषणां नवयौवनं तारुण्यं चालभत प्राप। यया बुद्ध्या सकलं समस्तं शस्त्रम्। सकलानि शस्त्राणीत्यर्थः। शास्त्रम्। शास्त्राणीत्यर्थः। उभयत्रापि जातावेकवचनम्। विवेद ज्ञातवान्। किलेति प्रसिद्धौ। प्राचीनसत्संस्काराणां किमिवाशक्यमिति भावः। हरिणीच्छन्दः–'रसयुगहयैर्न्सौम्नौ लो गो यदा हरिणी तदा'इति लक्षणात्॥

इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीताराम-  
कविविरचितया संजीविनीसमाख्यया व्याख्यया समेतः  
श्रीकालिदासकृतौ कुमारसंभवे महाकाव्ये  
कुमारोत्पत्तिर्नामैकादशः सर्गः॥

———————

** द्वादशः सर्गः।**  

**——————**

**अथ प्रपेदे त्रिदशैरशेषैःक्रूरासुरोपप्लव[^825]दुः खितात्मा।  
पुलोमपुत्रीदयितोऽन्धकारिंपत्रीवतृष्णातुरितः[^826] पयोदम्॥१॥**

[^825]: "उपद्रव"

[^826]: "पक्षीव तृष्णाव्यथितः; तृष्णातुरश्चातकवत्"

** अथेति॥** अथानन्तरं क्रूरस्तीब्रो योऽसुरस्तारकसंज्ञकस्तस्य तत्कर्तृको य उपप्लव उपद्रवः स्वस्थानोच्चाटनादिकस्तेन दुःखितः क्लिष्ट आत्मा यस्य तथाभूतः पुलोमपुत्र्याः शच्या दयितः प्रिय इन्द्रोऽशेषैः समस्तैस्त्रिदशैरात्मभृत्यभूतवृन्दारकैः सह तृष्णातुरितस्तृष्णया तृषया कर्त्र्या आतुरित आतुरीकृतः। 'तत्करोति–'इति णिचि कृते 'णाविष्टवत्'इति टिलोपः। ततः कर्तरि क्तः। पत्री चातकः पयोदमिव। अन्धकारं हरं प्रपेदे प्राप। अत्र पूर्णोपमालंकारः। सर्गेऽस्मिन्वृत्तमुपजातिः॥

**दृप्तारि[^827]संत्रासखिलीकृतात्स कथंचिदम्भोदविहारमार्गात्।  
अवातताराभिगिरिं गिरीश[^828]गौरीपदन्यासविशुद्धमिन्द्रः॥२॥**

[^827]: "दृप्तासुरत्रास"

[^828]: "गिरीशम्"

** दृप्तेति॥** स इन्द्रः। दृप्तोऽभिमानी योऽरिस्तारकस्तस्माद्यः संत्रासो भयं तेन खिलीकृताद्दुरवगाह्यमानीकृतादम्भोदानां मेघानां विहारो यत्र स चासौ मार्गश्च। आकाशमित्यर्थः। तस्मात् गिरीशसहिता या गौरी भवानी तस्याः पदे चरणे तयोर्न्यासो निधानं तेन विशुद्धं पवित्रं गिरिं कैलासमभि संमुखं कथंचित्केनापि प्रकारेण। कष्टेनेत्यर्थः। अवाततारोत्ततार। गिरीशगौरीति गिरीशस्याभ्यर्हितत्वाद्वह्वचोऽपि पूर्वनिपात इति वा॥

**संक्रन्दनः स्यन्दनतोऽवतीर्य मेघात्मनो मातलिदत्तहस्तः।  
पिनाकिनो[^829]ऽथालयमुच्चचाल शुचौ पिपासाकुलितो[^830] यथाम्भः॥३॥**

[^829]: "पिनाकिरम्यालयम्"

[^830]: "पिपासाकुलवज्जलौघम्."

** संक्रन्दन इति॥** अथानन्तरं संक्रन्दन इन्द्रः।'संक्रन्दनो दुश्च्यवनः'इत्यमरः। मातलिना सारथिना दत्त आश्रयीकरणार्थमग्रेकृतो हस्तो यस्मै सः। अवलम्बितमातलिहस्तः सन्नित्यर्थः। मेघात्मनो मेघस्वरूपधारिणः। मेधरूपादित्यर्थः। स्यन्दनतो रथात्। पञ्चम्यास्तसिल्। अवतीर्योत्तीर्य। शुचौ ग्रीष्मे पिपासया तृष्णया तृपयेति यावत्। आकुलित आतुरः पुरुषोऽम्भो यथा जलमिव पिनाकिनो हरस्यालयं निलयमुच्चचाल। उद्दिश्य चलति स्मेत्यर्थः। 'निकाय्यनिलयालयाः'इत्यमरः। पिपासेति 'अ प्रत्ययात्'इत्यकारप्रत्यये टाप्। अत्रापि पूर्णोपमालंकारः। सामान्यधर्मस्त्वाकुलितत्वमित्याकुलितत्वे निमित्तभूतौ पिपासोपप्लवौ। अनयोर्बिम्बप्रतिबिम्बभावेन सादृश्यम्॥

**इतस्ततोऽथ[^304]प्रतिविम्बभाजं विलोकमानः स्फटिकाद्रिभूमौ।  
आत्मानमप्येकमनेकधा स व्रजन्विभोरास्पदमाससाद॥४॥**

 

इतस्तत इति॥

अथानन्तरं व्रजन्गच्छन्स इन्द्रः स्फटिकाद्रिः कैलासस्तस्य भूमौ पृथिव्यामितस्ततो यत्र तत्र प्रतिबिम्बभाजं प्रतिबिम्बितमेकमप्यात्मानं शरीरमनेकसंख्यं विलोकमानः पश्यन्सन्। विभोर्महेश्वरस्यास्पदं स्थानमाससाद प्राप।

**विचित्रचञ्चन्मणिभङ्गिसङ्गं[^832] सौवर्णदण्डं दधतातिचण्डम्।  
स नन्दिनाधिष्ठितमध्यतिष्ठत्सौधाङ्गणद्वारमनङ्गशत्रोः॥५॥**

[^832]: "सङ्गि"

 

विचित्रमिति॥

स इन्द्रः विचित्रा अनेकवर्णाश्चञ्चन्तो दीव्यमाना ये मणयो रत्नानि तेषां तत्कर्मिका या भङ्ग्यो रचनाविशेषास्तेषां सङ्गः संबन्धो यस्य। अनेकवर्णमणिखचितमित्यर्थः। तथातिचण्डमतिभीषणं सौवर्णदण्डं सुवर्णमयवेत्रं दधता बिभ्रता नन्दिना गणेनाधिष्ठितं द्वारपालतयाधिश्रितमनङ्गशत्रोः शिवस्य सौधस्य राजसदनसंबन्धिनोऽङ्गणस्याजिरस्य। 'अङ्गणं चत्वराजिरे'इत्यमरः। द्वारं प्रतीहारम्। 'स्त्री द्वार्द्वारं प्रतीहारः'इत्यमरः। अध्यतिष्ठदधि- तस्थौ। 'अधिशीङ्स्थासाम्–'इति कर्मत्वम्। अन्तः प्रवेशे भगवदाज्ञानुपालनं कुर्वन्द्वार एव तस्थावित्यर्थः॥

**ततः स[^833] कक्षाहितहेमदण्डो नन्दी सुरेन्द्रं प्रतिपद्य सद्यः।  
प्रतोषयामास सुगौरवेण[^834] गत्वा शशंस[^835] स्वयमीश्वरस्य॥६॥**

[^833]: "स्वकक्षा"

[^834]: "स गौरवेण"

[^835]: " सदोमण्डलम्"

 

तत इति॥

ततोऽनन्तरं स नन्दी गणः सुरेन्द्रमिन्द्रं सद्य आशु प्रतिपद्य समीपं प्राप्य सुतरां गौरवेणादरेण स्वागतादिना प्रतोषयामास संतोषितवान्। अथ च स्वयं गत्वा कक्षायां हर्म्यप्रकोष्ठे। 'कक्षा प्रकोष्ठे हर्म्यादेः का

ञ्च्यांमध्येभबन्धनेइत्यमरः। आहितः स्थापितो हेमदण्डः सुवर्णवेत्रं येन तथोक्तः सन्। ईश्वरस्य। ईश्वरमित्यर्थः। संबन्धविवक्षायां षष्ठी। शशंस कथयामास। ससुरो महेन्द्र आगत इति निवेदितवानित्यर्थः॥

**भ्रूसंज्ञयानेन[^836] कृताभ्यनुज्ञः सुरेश्वरं तं जगदीश्वरेण।  
प्रवेशयामास सुरैः पुरोगः समं स नन्दी सदनं सदस्य[^837]॥७॥**

[^836]: "तेन."

[^837]: "हर स्य"

** भूसंज्ञयेति॥** अनेन जगतामीश्वरेण महेश्वरेण भ्रूसंज्ञया। भ्रुकुटीचमत्कृतिसंकेतेनेत्यर्थः। कृताभ्यनुज्ञः सुरेन्द्रागमनार्थं कृतानुशासनः स नन्दी गणः पुरोगोऽग्रगामी सन्। तं सुरेश्वरमिन्द्रं सच्छोभनमस्य महेश्वरस्य सदनं गृहं सुरैः समं प्रवेशयामास। प्रवेशितवानित्यर्थः॥

स चण्डिभृङ्गिप्रमुखैर्गरिष्ठैर्गणैरनेकैर्विविधस्वरूपैः।  
अधिष्ठितं[^838] संसदि रत्नमय्यां[^839] सहस्रनेत्रः[^840] शिवमालुलोके॥८॥

[^838]: "अधिष्ठितायां यदि"

[^839]: " रत्नवत्याम्"

[^840]: "सहस्रलोकः"

 

स इति॥

स सहस्रनेत्र इन्द्रो गरिष्ठैरतिशयेन गुरुभिः। 'प्रियस्थिर–'इत्यादिना गुरुशब्दस्य गरादेशः। अनेकैर्बहुभिर्विविधस्वरूपैर्नानाकृतिभि- श्चण्डिभृङ्गिप्रमुखैर्गणै रत्तमय्यां रत्नप्रचुरायाम्। प्राचुर्ये मयट्। 'टिड्डा–' इति ङीप्।संसदि सभायामधिष्ठितमुपविष्टं शिवमालुलोके ददर्श। इह 'अधिशीङ्–'इत्याधारस्य कर्मत्वप्रसङ्गो दुर्निवारः। अतएव रत्नमयीं सभां तामिति प्रतिष्ठितमिति वा पठनीयम्। यथास्थितविन्यासे दूषणोद्धारं सुधियो विभावयन्त्विति॥

 

अथ त्रयोदशभिर्महेश्वरं विशिनष्टि—कपर्देत्यादिभिः॥

**कपर्द[^841]मुद्वद्धमहीनमूर्धरत्नां[^842]शुभिर्भासुरमुल्लसद्भिः।  
दधानमुच्चैस्तरमिद्धधातोः सुमेरुशृङ्गस्य समत्वमाप्तम्॥९॥**

[^841]: "कंदर्पम्."

[^842]: "ऊर्ध्वस्थमहाहि; उद्बन्धमहाहि"

 

तत्र कपर्दमिति॥

किंभूतं शिवम्। उद्वद्धं भुजंगरज्जुभिर्दृढीकृतमुलसद्भिः शोभमानैरत एवाहीनामिनाः स्वामिनस्तेषां वासुकिप्रभृतिमहासर्पाणां मूर्धसु शिरःसु यानि रत्नानि मणयस्तेषामंशुभिर्मयूखैर्भासुरं दीप्यमानम्। 'भञ्जभास–'इति घुरच्। उच्चैस्तरं महान्तं कपर्दं जटाजूटं दधानं विभ्रतम्। 'कपर्दोऽस्य जटाजूटः'इत्यमरः। अत एव पुनः किंभूतम्। इद्धा प्रवृद्धा धातवो गैरिकादयो यत्र तथाभूतं यत्सुमेरोः स्वर्णाद्रेः शृङ्गं तस्य समत्वं सादृश्यमाप्तं प्राप्तम्॥

**विभ्राणमुत्तुङ्गतरङ्ग[^843]मालां गङ्गां जटाजूटतटं[^844] भजन्तीम्।  
गौरीं तदुत्सङ्गजुषं हसन्तीमिव स्वफेनैः शरदभ्रशुभ्रैः॥१०॥**

[^843]: " कपाल,"

[^844]: "तलम्"

 

बिभ्राणमिति॥

पुनः किंभूतम्। उत्तुङ्गोन्नतगामिनी। उत्प्लवनरीतिगामिनीत्यर्थः। तथाभूता तरङ्गमाला कल्लोलपङ्किर्यस्यास्तां जटाजूटस्य कपर्दस्य तटं समीपभागं भजन्तीम्। तत्र स्थितामित्यर्थः। तथा शरदभ्रवच्छरत्कालिकमेघवच्छुभ्रैर्विशदैः स्वफेनैस्तस्य हरस्योत्सङ्गं जुषते सेवते ताम्। हराङ्कस्थितामित्यर्थः। गौरीं पार्वतीं हसन्तीमिवोपहास्यं कुर्वतीमिव। सापत्न्यप्रयुक्तमनःसंतापं हास्येन स्फुटीकुर्वाणामिवेत्युत्प्रेक्षा। गङ्गां विभ्राणं दधानम्॥

**गङ्गातरङ्ग[^845]प्रतिविम्बितैः स्वै[^735]र्बहूभवन्तं[^847] शिरसा सुधांशुम्।  
चलन्मरीचिप्रचयैस्तुषारगौरैर्हिमद्योतित[^848]मुद्वहन्तम्॥११॥**

[^845]: "तरङ्गैः"

[^847]: "बभ्रुभवन्तम्"

[^848]: "तुषारगौरैर्दिग्द्योतितम्"

 

गङ्गेति॥

पुनः किंभूतम्। गङ्गातरङ्गेषु जाह्नवीकल्लोलेषु प्रतिबिम्बितैः स्वैरात्मभिः। शरीरैरिति यावत्। बहूभवन्तमनेकोभवन्तं सुधांशुं चन्द्रं शिरसा

मूर्ध्नोद्वहन्तं दधानम्। अत एव पुनः किंभूतम्। तुषारवत्तुहिनवगौरैः सितैः। 'गौरोऽरुणे सिते पीते'इति विश्वः। चलन्तः प्रसरन्तो ये मरीचिप्रचयाः किरण- संघातास्तैर्हिमद्योतितम्। द्योतते शोभते इति स द्योती। शोभावानित्यर्थः। तस्य भावो द्योतिता। द्युतिरित्यर्थः। हिमवद्धिमसंघातवद्द्योतिता द्युतिर्यस्य तम्। पूर्वं धवलाङ्गमप्यनेकचन्द्रशोभाभिरधिकधवलीभूतमित्यर्थः॥

**भालस्थले लोचनमेधमान[^849]धामाधरीभूतरवीन्दुनेत्रम्।  
युगान्तकालोचितहव्यवाहं मीनध्वजप्लोषणमादधानम्॥१२॥**

[^849]: "एधमानम्"

 

भालस्थल इति॥

भालस्थले ललाटदेश एधमानं वर्धमानं यद्धाम तेजस्तेन निमित्तेनाधरीभूते परिभावमुपागते रवीन्दू एव नेत्रे यस्मात्। ताभ्यामधिक- तेजस्कमित्यर्थः। यद्वा। एधमानधाम अधरीभूतं चेति पदद्वयम्। तत्रैवं व्याख्येयम्। एधमानं वर्धमानं धाम तेजो यस्य। वर्धिष्णुतेजस्कमित्यर्थः। तथोन्नता- नतस्थानभेदेनाधरीभूते भालस्थनेत्रापेक्षया नीचैर्भूते रवीन्दू एव नेत्रे यस्य। तथा युगान्तकाले प्रलयकाल उचितं परिचितं हव्यवाहमग्निरूपम्। प्रलय- कालिकानलरूपमित्यर्थः। अत एव मीनध्वजस्य कामस्य प्लोपणं दाहकम्। प्लुष दाहे''कृत्यल्युटो बहुलम्'इति कर्तरि ल्युट्। एवंभूतं लोचनमादधानम्। बिभ्राणमित्यर्थः॥

**महार्हरत्नाञ्चि**

**तयोरुदारं[^850] स्फुरत्प्रभामण्डलयोः समन्तात्।  
कर्णस्थिताभ्यां शशिभास्कराभ्यामुपासितं कुण्डलयोश्छलेन॥१३॥**

[^850]: "उदार"

 

महेति॥

पुनः किंभूतम्। महार्हाणि बहुमूल्यानि यानि रत्नानि मणयस्तैरञ्चितयोः खचितयोरत एव समन्तात्सर्वत उदारमधिकं यथा स्यात्तथा स्फुरत्प्र- सरत्प्रभामण्डलं कान्तिवितानं ययोस्तथाभूतयोः कुण्डलयोः कर्णभूषणयोश्छलेन कैतवेन कर्णयोः श्रवणयोः स्थिताभ्यामुपविष्टाभ्यां शशिभास्कराभ्यां चन्द्रसूर्याभ्यामुपासितं सेवितम्। कुण्डलविषये कैतवात्सूर्याचन्द्रमसोरारो

प्य

माणत्वात्ताद्रूप्यरूपकं कैतवापह्नुतिश्चेत्युभयोः संसृष्टिः॥

स्वबद्धया[^851] कण्ठिकयेव नीलमाणिक्यमय्या कुतुकेन गौर्याः[^852]।  
नीलस्य कण्ठस्य परिस्फुरन्त्या कान्त्या महत्या सुविराजमानम्[^853]॥१४॥

[^851]: "सुबुद्धया."

[^852]: " गौर्या"

[^853]: "च विराजमानम्"

 

स्वबद्धयेति॥

पुनः किंभूतम्। परिस्फुरन्त्या परितः प्रसरन्त्या नीलस्य श्यामस्य कण्ठस्यात्मगलस्य महत्या कान्त्या प्रभया सुतरां विराजमानं शोभमानम्। कयेवेत्युत्प्रेक्षते—कुतुकेन कौतुकेन स्वस्मिन्नात्मीयकण्ठे बद्धया निहितया नीलमाणिक्यमय्या नीलरत्नविशेषप्रचुरया गौर्याः कण्ठिकयेव कण्ठभूषयेव। 'कण्ठिका कण्ठभूषणम्'इति मेदिनी॥

**कालार्दितानां त्रिदशासुराणां चितारजोभिः परिपाण्डुराङ्गम्।[^854]  
महन्महेभाजिनमुद्गता[^403]भ्रप्रालेयशैलश्रियमुद्वहन्तम्॥१५॥**

[^854]: "परिपाण्डुरागम्,"

 

कालेति॥

पुनः किंभूतम्। कालेनावसानकालिकमृत्युनार्दितानां पीडितानाम्। मृतानामिति यावत्। त्रिदशासुराणां देवदैत्यानां चिताया मृतमण्डपस्य रजोभिर्भस्मभिः परितः पाण्डुरं शुभ्रमङ्गं यस्य। विहितमृतमण्डपभस्मोद्धूलनमित्यर्थः। इह देवानाममरत्वाभावो दुर्घटः। तत्र ज्ञानाभावेन निहितपदस्य कवेः प्रमाद इत्याहुः। केचित्पुनः 'मनुजासुराणाम्'इति पाठान्तरं कल्पयन्ति। अथ यद्यपि कालार्दितानामिति विशेषणमुभयविशेष्यान्वयित्वेन द्वितीय- विशेष्ये विवक्षितमप्यकालार्दितत्वविशेषणस्य व्यभिचारनियमने नियमनान्निषिद्धं भवति, तथापि प्रथमविशेष्ये लोकोपकारकतापक्षेऽपि व्यभिचरितार्थ- संभवेन विशेषणानुपयोगात्संभवप्रयुक्तप्रधानभूतद्वितीयविशेष्यसंबन्धेन प्रथमविशेष्यान्वयित्वनिरासः। एवं चोपकार्यमनुजसहचरितत्वेन लोकोपकार- कतापक्षावलम्बेन च विवक्षितार्थस्याविवक्षितत्वात्। संहारकतापक्षे तु प्रायो गतिरन्वेषणीयेत्यलम्। तथा महत्परिणाहि महेभस्य महतो गजस्याजिनं चर्म परिदधानमिति पूर्वेण संबन्धः। अत एवोद्गतमुदितमभ्रं मेघो यत्र स चासौ प्रालेयशैलो हिमवांस्तस्य श्रियं शोभामुद्वहन्तं दधानम्। निदर्शनालंकारः॥

**पाणिस्थितब्रह्मकपालपात्रं वैकुण्ठभाजापि[^856] निषेव्यमाणम्।  
नरास्थिखण्डाभरणं[^857] रणान्तमूलं त्रिशूलं कलयन्तमुच्चैः॥१६॥**

[^856]: "वैकुण्ठकङ्कालकरालकायम्."

[^857]: "सुरास्थिकण्ठाभरणम्; सुरास्थिखण्डाभरणम्"

 

पाणीति॥

पुनः किंभूतम्। पाणौ स्थितं ब्रह्मकपालमेव पात्रं यस्य। पाणिना ब्रह्मकरोटीपात्रं विभ्राणमित्यर्थः। पुनः किंभूतम्। वैकुण्ठभाजापि हरेणापि निषेव्यमाणम्। सेवनमत्र कादाचित्कं नत्विदानींतनमेव त्रयाणामभेदस्यैवेष्टार्थकरत्वात्। एकैव मूर्तिरिति सप्तमसर्गोक्तेरिति भावः। हरापेक्षया हरेरपि लघुत्वसंभावनया संभवत्येव कदाचित्सेवनम्। तथा नराणामस्थिखण्डान्येवाभरणानि यस्य। हिंसाकालसंलग्नस्वशूलत्रितयास्थिकमित्यर्थः। तथा रणे योऽन्तो रिपूणामवसानं तस्य। 'मूलं कारणमूल्ययोः'इति मेदिनी। उच्चैर्महत्रिशूलमायुधविशेषं कलयन्तं दधानम्॥

**पुरातनीं ब्रह्मकपालमालां कण्ठे वहन्तं पुनराश्वसन्तीम्।  
उद्गीतवेदां[^858] मुकुटेन्दुवर्षत्सुधाभरौघाप्लव[^859]लब्धसंज्ञाम्॥१७॥**

[^858]: " उद्गीर्णवेदाम्; उदीर्णवेदाम्"

[^859]: "सुधौघसंप्लावन"

 

पुरातनीमिति॥

पुनः किंभूतम्। मुकुटे य इन्दुश्चन्द्रस्तस्माद्वर्षन्गलन्यः सुधाभरौघोऽमृतसमूहप्रवाहस्तत्र य आप्लवः स्नानं तेन निमित्तेन लब्धसंज्ञां प्राप्तचेतनामत एवाश्वसन्तीमुज्जीवन्तीम्। अत एव पुनर्भूयोऽप्युद्गीतवेदां पठितश्रुतिकाम्। ब्रह्मत्वादिति भावः। पुरातनीं प्राक्तनीम्। 'सायंचिरम्–'इत्यादिना पुराव्याट्ट्युतुटौ। टित्वान्ङीप्। ब्रह्मकपालानां मालां स्रजं कण्ठे गले वहन्तम्। दधानमित्यर्थः॥

**सलीलमङ्कस्थितया गिरीन्द्रपुत्र्या नवाष्टापदवल्लिभासा।[^860]  
विराजमानं शरदभ्रखण्डं परिस्फुरन्त्याचिररोचिषेव॥१८॥**

[^860]: "तुल्यभासा"

 

सलीलमिति॥

पुनः किंभूतम्। नवं यदष्टापदं हेम। 'हेमन्यष्टापदं वरे'इति मेदिनी। तस्य वल्ली लता। 'वल्ली तु व्रततिर्लता'इत्यमरः। प्रकृत्या तु वल्लीशब्दस्य ह्रस्वत्वमेव। 'कृदिकारादक्तिनः'इति दीर्घत्वम्। तस्या भा इव भा यस्याः। तद्वच्छोभमानयेत्यर्थः। तथा सलीलं सक्रीडमङ्कस्थितयाङ्कमा- रूढया गिरीन्द्रपुत्र्या हिमालयकन्यया परितः स्फुरन्त्या प्रसरन्त्याचिररोचिषा चलप्रभया विद्युता शरदभ्रस्य शरत्कालिकमेघस्य खण्डं शकलमिव विराजमानं शोभमानम्। महेश्वरस्य शुभ्रत्वं भस्मोद्धूलनादिति विवेचनीयम्। खण्डौपम्यं च शुभ्रत्वमात्रतात्पर्येण न विरुध्यते॥

**दृप्तान्धकप्राणहरं पिनाकं महासुर[^861]स्त्रीविधवत्वहेतुम्[^862]।  
करेण गृह्णन्तमगृह्यमन्यैः[^863] पुरा स्मर[^864]प्लोषणकेलिकारम्॥१९॥**

[^861]: "गजासुर."

[^862]: " विधवात्वहेतुम्"

[^863]: "असह्यशूलम्"

[^864]: "सुर"

 

दृप्तेति॥

दृप्तोऽभिमानी योऽन्धकोऽन्धकासुरस्तस्य प्राणानां हरमपहारकम्। तद्धननसाधनमित्यर्थः। तथा महासुरास्त्रिपुरादयस्तेषां याः स्त्रियस्तासां विधवत्वं वैधव्यम्। मृतभर्तृकत्वमिति यावत्। तस्य हेतुं कारणम्। महासुरविनाशकमित्यर्थः। तथा पुरा पूर्वं स्मरस्य कामस्य प्लोषणं दाहं केल्यानायासेन करोतीति तथा। अन्यैः शिवातिरिक्तैरगृह्यं ग्रहीतुमशक्यं पिनाकं धनुः करेण पाणिना गृह्णन्तं दधानम्॥

**भद्रासनं काञ्चनपादपीठं महार्ह[^865]माणिक्यविभङ्गिचित्रम्।  
अधिष्ठितं चन्द्रमरीचिगौरैरुद्वीज्यमानं चमरैर्गणाभ्याम्॥२०॥**

[^865]: "महार्घ्यम्."

** भद्रासनमिति॥** महार्हाणां बहुमूल्यानां माणिक्यानां विभङ्गिभी रचनाभिश्चित्रं विचित्रम्। भद्रं शुभमासनं पट्टादिनिर्मितं यत्र तादृशम्। बध्नन्तमिति पदमध्याहार्यम्। भद्रासनमासनविशेषमिति केचिद्व्याचक्षते, तत्त्वध्याहारदोषाद्योगाभ्याससमयाभावेन तदसंभवाच्चोपेक्षणीयमिति। काञ्चनपादपीठं सौवर्णसिंहासनमधिष्ठितम्। तत्रोपविष्टमित्यर्थः। 'अधिशीङ्स्थासाम्–'इति कर्मत्वम्। पुनश्च। चन्द्रमरीचिवद्गौरैर्विशदैश्वमरैः कृत्वा गणाभ्यां कर्तृभ्यामु- द्वीज्यमानं प्रेङ्ख्यमानम्। कर्तृद्वित्वे चमरबहुत्वं प्रतिक्षणनूतनग्रहणात्संगमनीयम्॥

**शस्त्रास्त्रविद्याभ्यसनैकसक्ते[^866] सविस्मयैरेत्य गणैः सुदृष्टे[^867]।  
नीराज्य[^868]माने स्फटिका[^869]चलेन सानन्दनिर्दिष्टदृशं कुमारे ॥२१॥**

[^866]: " अवसक्ते; एकसक्तैः"

[^867]: "  सुदृष्टम्"

[^868]: "संवीज्यमाने."

[^869]: "  अम्बिकयाञ्चलेन."

 **शस्त्रास्त्रेति॥** शस्त्राणि धनुरादीनि अस्राणि मोहनादीनि तान्येव विद्यास्तासामभ्यसन एवैकं केवलं सक्तेऽनुरक्ते। तथा गणैः प्रमथप्रभृतिभिरेत्य तत्समीपं प्राप्य सविस्मयैः साश्चर्यैः सद्भिः सुतरां दृष्टे। साभिलाषमवलोकित इत्यर्थः। तथा स्फटिकाचलेन कैलासेन। जङ्गमात्मकेन सतेति शेषः। नीराज्य- माने। आर्तिक्येनेति शेषः। एवंभूते कुमारे पुत्रे सानन्दं सामोदं निर्दिष्टा सन्निहिता दृग्दृष्टिर्येन तम्। सानन्दतया कुमारमवलोकयन्तमित्यर्थः॥

**तथाविधं शैलसुताधिनाथं पुलोमपुत्रीदयितो निरीक्ष्य।  
आसीत्क्षणं क्षोभपरो नु[^870]कस्य मनो न हि क्षुभ्यति धामधाम्नि॥२२॥**

[^870]: "अथ कस्य; अत्र कस्य अन्तकस्य."

** तथाविधमिति॥** पुलोमपुत्री पुलोमजा शचीति यावत्। 'पुलोमजा शचीन्द्राणी'इत्यमरः। तस्या दयितः प्रियः पुरंदरः तथाविधं पूर्वोक्तविशेषणविशिष्टं शैलसुतायाः पार्वत्या अधिनाथं महेश्वरं निरीक्ष्य क्षणं मुहूर्तं क्षोभे चित्तसंचलने पर आसक्तः संचलनेन व्याकुल आसीत्। ननु महेश्वरदर्शनेन कथं व्याकुल आसीदित्यर्थान्तरं न्यस्यति—हि यतः धामधाम्नितेजोराशौ कस्य मनश्वेतो न क्षुभ्यति क्षोभं प्राप्नोति। अपि तु सर्वस्यापीत्यर्थः॥

**विकस्वराम्भोजवनश्रिया तं दृशां सहस्रेण निरीक्षमाण[^871]ः।  
रोमालिभिः[^872] स्वर्गपतिर्बभासे पुष्पोत्कराकीर्ण इवा[^873]म्रशाखी॥२३॥**

[^871]: " निरीक्ष्यमाणः"

[^872]: " सर्वाङ्गनेत्रो द्युपतिः;सर्वाङ्गजेन द्युपतिः"

[^873]: "अग्रशाखी."

** विकस्वरेति॥** स्वर्गपतिर्महेन्द्रः। विकस्वराणां प्रफुल्लानामम्भोजानां कमलानां वनस्य श्रीरिव श्रीः शोभा यस्य तथाभूतेन दृशां नेत्राणां सहस्रेण तं महेश्वरं निरीक्षमाणो विलोकमानः सन्। रोम्णामालिभिः समूहैर्निमित्तैः पुष्पाणामुत्करेण समूहेनाकीर्ण आसमन्ताद्व्याप्त आम्रशाख्याम्रवृक्ष इव बभासे शुशुभे। उपमालंकारः॥

**दृष्ट्वा सहस्रेण दृशां महेशमभूत्कृतार्थोऽतितरां[^874] महेन्द्रः।  
सर्वाङ्गजातं[^875] तदथो विरूप[^876]मिव[^877] प्रियाकोपकरं[^878] विवेद॥ २४ ॥**

[^874]: " खलु तेन शक्रः"

[^875]: " सर्वाङ्गजातं विकलम् ;सर्वाङ्गजानेत्रदलम्."

[^876]: " विपूरम्"

[^877]: " पुरा"

[^878]: "प्रियालोकपरम्; प्रियाकोपपरःः"

** दृष्ट्वेति॥** दृशां सहस्रेण महेशं शिवं दृष्ट्वा महेन्द्र इन्द्रोऽतितरामतिशयं कृतार्थः कृतकृत्योऽभूत्। अथोऽनन्तरं तत्सर्वाङ्गजातं सर्वेष्वङ्गेषु भूतं विरूपं रोमाञ्चजनितवैरूप्यं प्रियायाः शच्याः कोपकरं क्रोधविधायीव विवेद जज्ञे।सपत्नीसंबन्धजनितत्वशङ्काकुलत्वादिति भावः॥

**ततः कुमारं कनकाद्रिसारं पुरंदरः प्रेक्ष्य धृतास्त्रशस्त्रम्।  
महेश्वरोपान्तिकवर्तमानं शत्रोर्जयाशां मनसा बबन्ध॥२५॥**

** तत इति॥** ततोऽनन्तरम्। पुरंदर इन्द्रः कनकाद्रेः सुमेरोः सार इव सारो वीर्यं यस्य तम्। महाबलीयांसमित्यर्थः। अत एव धृतान्यस्त्राणि शस्त्राणि च येन तथा महेश्वरस्य पितुरुपान्तिके समीपे वर्तमानं तिष्ठन्तं कुमारं प्रेक्ष्य विलोक्य शत्रोस्तारकस्य जय आशां मनसा बबन्ध धृतवान्। एवंभूतोऽयं कुमारो मच्छत्रूञ्जेष्यत्येवेति पुरंदरस्य प्रतीतिरभूदित्यर्थः

 अथ युग्मेनाह—

**श्रीनीलकण्ठ द्युपतिः पुरोऽस्ति त्वयि[^879] प्रणामावसरं प्रतीच्छन्[^880]।  
सहस्रनेत्रे[^881]ऽत्र भव त्रिनेत्र दृष्ट्या[^882] प्रसादप्रगुणो[^883] महेश[^884]॥२६॥  
इति प्रबद्धाञ्जलिरेत्य नन्दी निधाय कक्षामभि हेमवेत्रम्[^885]।  
प्रसादपात्रं पुरतो भविष्णुरथ[^886] स्मरारातिमुवाच वाचम्॥२७॥**

[^879]: " तव."

[^880]: " च पृच्छन् "

[^881]: "सहस्रनेत्रोऽत्र भव त्रिनेत्र; सहस्रनेत्रं प्रसरत्रिनेत्र"

[^882]: " दृष्ट्वा "

[^883]: " प्रवणः "

[^884]: " महेशः"

[^885]: "हेमदण्डम् "

[^886]: "भविष्णुमध्यन्धकारातिम् ;भविष्णुरधिस्मरारातिम्."

**श्रीति। इतीति॥** अथ नन्दी गणः पुरतः सर्वेभ्योऽग्रगामितयेन्द्राधिष्ठितकक्षामारभ्य महेश्वराधिश्रितमन्दिरपर्यन्तमहंपूर्विकया बहुविधगणसुरगणावृते मध्यगतदेशेऽहंपूर्विकावलम्बेनेति तात्पर्यार्थः। प्रसादस्येन्द्रागमनिवेदनामुदन्धेनान्धकारिणा दत्तपारितोषिकरूपस्य पात्रं योग्यो भविष्णुर्भवितुमिच्छुः सन्नेत्य। अन्तरिति शेषः। तथा कक्षां द्वारमभि संमुखं हेमवेत्रं सौवर्णयष्टिकां निधाय संस्थाप्य। इयं वेत्रधारिणो रीतिर्वर्णिता। प्रबद्धाञ्जलिः सन्स्मरारातिं महेश्वरम्। भो श्रीयुक्तनीलकण्ठ सपार्वतीक महेश्वर। द्युपतिरिन्द्रस्त्वयि भवति प्रणामावसरं प्रणतिसमयं प्रतीच्छन्प्रतीक्षमाणः पुरोऽग्रेऽस्ति विद्यते। महेश्वरप्रणिनंसुः सन्बहिरास्त इत्यर्थः। अतो हे त्रिनेत्र भो महेश, अत्र पुरोवर्तिनि सहस्रनेत्र इन्द्रे दृष्ट्या दर्शनेन प्रसादप्रगुणः प्रसादविधानानुकूलो भव। आत्मीयदर्शनरूपं प्रसादं तदुपरि कुर्वित्यर्थः। इत्येवंभूतां वाचमुवाचोक्तवान्॥

**पुरा[^887] सुरेन्द्रं[^888] सुरसङ्घसेव्यं त्रिलोक[^889]सेव्यस्त्रिपुरासुरारिः।  
प्रीत्या सुधासार[^890]निधारिणेव ततोऽनुजग्राह विलोकनेन॥२८॥**

[^887]: " मुदा,"

[^888]: " असुरारिम्. "

[^889]: "त्रैलोक्यसेव्यः; त्रैलोक्सेव्यः."

[^890]: "सुधासारविसारिणा; सुधासारविधारिणा."

** पुरेति॥** ततोऽनन्तरं निवेदनानन्तरं त्रिलोकसेव्यस्त्रैलोक्यपूजनीयस्त्रिपुरासुरस्यारिः शत्रुर्महेश्वरः सुरसङ्घेन देवसमूहेन सेव्यं पूज्यं सुरेन्द्रमिन्द्रं पुरा प्रथमं प्रीत्या निमित्तेन सुधासारम्। अमृततुल्यमित्यर्थः। निधारयति नितरां धारां धारारूपं करोति। 'तत्करोति–'इति करोत्यर्थे णिच्। सुधासारधारां वर्ष- तेत्यर्थः। एवंभूतेनेव विलोकनेव दर्शनेनानुजग्राह। तदुपर्यनुग्रहमकार्षीदित्यर्थः। स्वामिनां प्रसादपूर्वकमवलोकनमेव भृत्यानामुपरि महाननुग्रह इति भावः ॥

**किरीटकोटिच्युतपारिजातपुष्पोत्क[^891]रेणानमितेन मूर्ध्ना।  
स्वगैकव[^892]न्द्योजगदेकवन्द्यं[^893] तं देवदेवं प्रणनाम देवः॥२९॥**

[^891]: " पुष्पेण भक्त्या"

[^892]: "स्वर्गौकवन्द्यः "

[^893]: "  जगदेकदेवं ननाम देवः स सहस्रनेत्रः."

** किरीटेति॥** स्वर्ग एवैकं केवलं वन्द्यो नमस्करणीयो देव इन्द्र। आनमितेनात एव किरीटकोट्याश्च्युतोऽधःपतितः पारिजातपुष्पाणां मन्दारकुसुमाना- मुत्करः समूहो यस्मात्तथाभूतेन मूर्ध्ना शिरसा जगतामेकमेव वन्द्यं नमस्करणीयम्। एतत्सदृशो जगतां वन्द्यतयान्यो न विद्यत इत्यर्थः। तं देवदेवं महेश्वरं प्रणनाम नमश्चक्रे॥

**अनेकलोकैकनमस्क्रियार्हं महेश्वरं तं त्रिदशेश्वरः[^894] सः।  
भक्त्या नमस्कृत्य कृतार्थतायाः पात्रं पवित्रं परमं बभूव॥३०॥**

[^894]: " त्रिदिवेश्वरः"

** अनेकेति॥** स त्रिदशेश्वर इन्द्रो भक्त्या। भक्तिपूर्वकमित्यर्थः। अनेन त्रयो ये लोकास्तेषामेक एव नमस्क्रियायामर्हउचितस्तथोक्तं तं महेश्वरं नमस्कृत्य 'उपपदविभक्तेः कारकविभक्तिर्बलीयसी'इत्युक्तेर्द्वितीया। परममत्यन्तं पवित्रं विशदं कृतार्थतायाः कृतकृत्यत्वस्य पात्रंस्थानं बभूव। महेन्द्रो महेश्वरं प्रणम्य कृतकृत्योऽभूदित्यर्थः॥

सुभक्तिभाजामधि पादपीठं[^895] प्रान्तक्षितिं नम्रतरैः शिरोभिः।  
ततः प्रणेमुः पुरतो गणानां[^896] गणाः

[^895]: "पादपीठं प्रीताक्षिमिः;पादपीठं प्रान्तीकृतैः "

[^896]: "सुराणाम्."

सुराणां

क्रमतः पुरारिम्॥३१॥

** सुभक्तीति॥** ततोऽनन्तरम्। सुभक्तिं भजन्ति तेषाम्। 'भजो ण्विः'इति ण्विः। सुराणामिन्द्रातिरिक्तानां सुराणां गणाः। गणानां प्रथमप्रभृतीनां पुरतो- ऽग्रे। अनेन मर्यादातिरिक्तकरणस्य दुर्विधेयत्वमुक्तम्। पादपीठस्य चरणाधारपीठविशेषस्य प्रान्तक्षितिः समीपभूमिस्तामध्यधिकृत्य। आधारभूतां कृत्वे- त्यर्थः। अत्राधिशब्देनाधिकरणमाधारः। स चौपश्लेषिकः। अव्ययानामाकृतिगणत्वादधिशब्दोऽत्राधिकरणपर्यायोऽव्ययम्। अन्यथामन्तत्वमन्वेषणीयम्। नम्रतरैः शिरोभिः पुरारिं महेश्वरं क्रमतः क्रमेण प्रणेमुर्नमश्चकुः।

**गणोपनीते प्रभुणोपदिष्ट[^897] शुभासने[^898] हेममये पुरस्तात्।  
प्रापोपविश्य प्रमुदं[^899] सुरेन्द्रः प्रभुप्रसादो[^900] हि मुदे न कस्य ॥ ३२ ॥**

[^897]: "उपदिष्टे."

[^898]: " नृपासने; ध्रुवासने"

[^899]: "प्रमदम् "

[^900]: " प्रभोः प्रसादः"

** गणेति॥** सुरेन्द्रः गणेन केनचिदुपनीते। प्रभुशासनेनेति शेषः। तथा हेममये सुवर्णमये शुभासने प्रभुणा हरेणोपदिष्ट आरोढुमाज्ञप्तः सन्। पुरस्तात्प्रभो- रग्रत एवोपविश्य स्थित्वा प्रकृष्टां मुदं हर्षं प्राप। तथा हि। प्रभुप्रसादः प्रभुकर्तृकोऽनुग्रहः कस्यानुगस्य मुदे प्रीत्यै न भवति। अपि तु सर्वस्यापीति काक्वा व्याख्येयम्॥

**क्रमेण चान्येऽपि[^901] विलोकनेन संभाविताः सस्मितमीश्वरेण।  
उपाविशं[^902]स्तोषविशेषमाप्ता दृग्गोचरे तस्य सुराः[^903] समग्राः॥ ३३ ॥**

[^901]: " अन्येन."

[^902]: "उपाविशुः"

[^903]: " पुरः समेताः"

** क्रमेणेति॥** ईश्वरेण महेश्वरेण क्रमेणानुक्रमतोऽन्येऽपि च समग्राः सुराः सस्मितं सप्रसादव्यञ्जकहासं यथा तथा विलोकनेन संभाविता आदृता अत एव तोषविशेषं संतोपाधिक्यमाप्ताः प्राप्ताः सन्तस्तस्य प्रभोर्दृग्गोचरे दृष्टिविषय उपाविशंस्तस्थुः। यथा युगपदेव भगवान्सर्वानवलोकयेत्तथैव सर्वे तस्थुरित्यर्थः॥

**अथाह देवो बलवैरिमुख्यान्गीर्वाण[^904]वर्गान्करुणार्द्रचेताः।  
कृताञ्जलीकानसुराभि[^905]भूतान्ध्वस्त[^906]श्रियः श्रान्तमुखान[^907]वेक्ष्य॥ ३४॥**

[^904]: "गीर्वाणमुख्यान्."

[^905]: " असुरावधूतान्."

[^906]: " ध्वस्तप्रियान्."

[^907]: " शीर्णमुखान्."

** अथेति॥** अथ देवो हरो बलवैरीन्द्रः स मुख्यो येषु तथाभूतान्गीर्वाणवर्गान्देवसमूहान्। असुरेण तारकेणाभिभूताञ्जितानत एव ध्वस्तश्रियो नष्टलक्ष्मी- कानतएव श्रान्तं खिन्नं मुखं येषाम्। नष्टमुखतेजस इत्यर्थः। अत एव कष्टनिवृत्यर्थं कृतोऽञ्जलिर्यैस्तानवेक्ष्य दृष्ट्वा करुणयार्द्रं स्निग्धं चेतो यस्य तथाभूतः सन्नाहोवाच॥

**अहो बतानन्तपराक्रमाणां दिवौकसो[^908] वीरवरायुधानाम्।  
हिमोदविन्दुग्लपितस्य किं यः पद्मस्य दैन्यं दधते मुखानि॥३५॥**

[^908]: " दिवौकसाम्."

** अहो इति॥** अहोशब्दोऽत्र हेशब्दपर्यायः। हे दिवौकसो देवाः, अनन्तपराक्रमाणामपारविक्रमाणाम्। तथा वीरान्वृणतेऽभिलषन्ति। वीरहस्तजिगमिषा- शालीनीत्यर्थः। एवंभूतान्यायुधानि येषां तथाभूतानां वो युष्माकं मुखानि हिमस्य यदुदमुदकं तस्य यो बिन्दुस्तेन ग्लपितस्य क्षीणहर्षीकृतस्य। 'उदकस्योदः संज्ञायाम्'इत्युदादेशः। तथाभूतस्य पद्मस्य दैन्यं दीनतां किं कुतो दधते बिभ्रति। यूयं कुतः कारणतो भ्रष्टलक्ष्मीका इति प्रश्नाशयः॥

**स्वर्गौकसः स्वर्गपरिच्युताः किं स्वपुण्यराशौ[^909] सुमहत्त[^910]मेऽपि।  
चिह्नं चिरोढं न[^911]तु यूयमेते निजाधिपत्यस्य परित्यजध्वम्॥३६॥**

[^909]: " सुपुण्यराशौ "

[^910]: " सुमहत्तरे"

[^911]: " वत; ननु."

** स्वर्गौकस इति॥** हे स्वर्गौकसः, स्वपुण्यराशौ स्वर्गप्राप्तिनिमित्तपुण्यव्रजे सुतरां महत्तमेऽपि। अक्षयेऽपीत्यर्थः। किं कुतः स्वर्गपरिच्युताः स्वस्थानभ्रष्टाः। भ्रंशे किं कारणमिति प्रश्नाशयः। अथ चाश्वासयति—एते यूयं चिरोढं बहुकालमूढं निजाधिपत्यस्य स्वीयस्वामितायाश्चिह्नं छत्रचामरादि तु न परित्यजध्वं मा परित्यजत। विध्यर्थे लोट्। त्यजध्वमित्यात्मनेपदं चिन्त्यम्॥

**दिवौकसो[^912] देवगृहं विहाय मनुष्यसाधारणतामवाप्ताः।  
यूयं कुतः कारणतश्चर[^913]ध्वं महीतले[^914] मानभृतो[^915] महान्तः॥३७॥**

[^912]: "स्वर्गौकसः"

[^913]: "चरध्वे"

[^914]: "  महीभृतः"

[^915]: " मानधनाः "

** दिवौकस इति॥** हे दिवौकसः, महान्तोऽत एव मानभृतो मनस्विनो यूयं कुतः कारणतः कारणाद्देवगृहं स्वर्गं विहाय परित्यज्य मनुष्यसाधारणतां मानवसाम्यमवाप्ताः सन्तो महीतले चरध्वम्। संप्रश्नेलोट्। अत्राप्यात्मनेपदं चिन्त्यम्॥

अनन्यसाधारणसिद्धमुच्चैस्तद्दैवतं[^916] धाम निकामरम्यम्[^917]।  
कस्माद[^918]कस्मान्निरगाद्भ[^919]व

[^916]: "सुदैवतम् तदैव तम्"

[^917]: " निकामकामम्;निकामकाम्यम्."

[^918]: " यमाद्यैः"

[^919]: "  अगाधम्."

द्न्यश्चिरार्जितं पुण्यमिवापचारात्[^920]॥३८॥

[^920]: " अपवादात्"

** अनन्येति॥** हे देवाः, अन्यसाधारणेनान्यदीयदेशतुल्यत्वेन सिद्धं साधितम्। रचितमित्यर्थः। तन्न भवतीति तथोक्तमत एव निकामं बहु रम्यं मनोहरमुच्चैर्महत्तत्प्रसिद्धं दैवतं धाम स्वर्गमकस्मात्सहसैव कस्माद्धेतोः भवद्भ्योऽपचारात्पापाद्धेतोश्चिरार्जितं बहुकालेन संपादितं पुण्यमिव निरगान्निर्ग- तम्। 'तुह्यांपासून स्थल कसें जातें जहालें'इति लोकोक्तिरीतिरनुसंधेया॥

**दिवौकसो[^921] वो हृदयस्य कस्मात्तथाविधं धैर्यमहार्यमार्याः।  
अगादगाधस्य जलाशयस्य ग्रीष्मातितापादि[^922]वशादिवाम्भः॥३९॥**

[^921]: " विरुद्धतः "

[^922]: " ग्रीष्मातपापत्तिवशात्."

** दिवौकस इति॥** हे दिवौकसो हे आर्याः, तथाविधं तादृशमहार्यमनिर्वचनीयं वो युष्माकं हृदयस्य मनसो धैर्यं कस्माद्धेतोर्ग्रीष्मेण योऽतितापादिः संतापादिस्तस्य वशाद्धेतोः अगाधस्य जलाशयस्याम्भ इव। अगादनशत्। अन्यत्र शुष्यतीत्यर्थः। धैर्यं न हेयमिति भावः॥

संप्रति स्वयमेव भयनिमित्तं दर्शयति—

**सुराः सुराधीशपुरःसराणां[^923] संमीयुषां वः सममातुराणाम्।[^924]  
तद्ब्रूत लोकत्रयजित्वरात्किं[^925] महासुरात्तारकतो[^926] विरुद्धम्॥४०॥**

[^923]: "पुरारातिपुरो विवर्णम्; पुरारातिपुरः सुवर्णम्; सुनासीरपुरः सराणाम्."

[^924]: "समीयिवांसं सममातुराणाम्; समीहितं यत्सममातुराणाम्; समीयुषां सामसमातुराणाम्."

[^925]: "ब्रूत लोकत्रयजित्वराः; भूतलोकत्रयजित्वराः."

[^926]: "महासुरप्रायकतः"

 **सुरा इति॥**

हे सुराः, तत्तस्मादातुराणामत एव समं सह समीयुषामागतानां तथा सुराधीशपुरःसराणामिन्द्रप्रमुखानां वो युष्माकं लोकत्रयजित्वरात्रै- लोक्यजेतुस्तारकतस्तारकसंज्ञकान्महासुराद्विरुद्धं वैरं किम्। स भवतां वैरी किमिति प्रश्नः। ब्रूत वदत॥

**पराभवं तस्य महासुरस्य निषेद्धुमेको[^927]ऽहमलंभविष्णुः।  
दावानलप्लोषविपत्तिमन्यो महाम्बुदात्किं[^928] हरते वनानाम्॥४१॥**

[^927]: "निषेद्धुकामः."

[^928]: "अरण्यस्य हर्तुं जलदात्प्रभुः किम्. "

 

पराभवमिति॥

भो देवाः, तस्य महासुरस्य तारकस्य तत्कर्तृकम्। 'कर्तृ कर्मणोः'इति कर्तरि षष्ठी। पराभवं पराजयम्। अर्थाद्यौष्माकीणमित्यर्थः। निषेद्धुं निवारयितुमहमेक एवालंभविष्णुः। समर्थोऽस्मीत्यर्थः। तथा हि। वनानां संबन्धिनीं दावानलस्य दावानलकर्तृको यः प्लोपो दाहः स एव विपत्तिस्तां महाम्बुदान्महतो मेघादन्योऽपरः। 'अन्यारात्–' इत्यादिना पञ्चमी। हरते किम्। अपि तु नैवेति काक्का व्याख्येयम्॥

**इतीरिते मन्मथमर्दनेन सुराः सुरेन्द्रप्रमुखा मुखेषु।  
सान्द्रप्रमोदाश्रुतरङ्गितेषु[^929] दधुः श्रियं सत्वरमाश्वसन्तः॥४२॥**

[^929]: "सान्द्रप्रमोदाः सुचिरस्मितेषु"

 

इतीति॥

मन्मथमर्दनेन महेश्वरेण इतीत्थमीरित उक्ते सति सुरेन्द्रप्रमुखाः सुरा देवा आश्वसन्तो विश्वसन्तः सन्तः। उज्जीवन्तं इति यावत्। सान्द्राणि सघनानि यानि प्रमोदाश्रूण्यानन्दबाष्पाणि तैस्तरङ्गितेषु तरङ्गयुक्तेषु मुखेषु सत्वरं शीघ्रम्। महेश्वरवाक्यस्यात्यानन्दहेतुत्वाच्छै

ध्र्य

म्। श्रियं शोभां दधुर्बभ्रुः॥

ततो गिरीशस्य गिरां विरामे[^930] जगाद लब्धेऽवसरे[^931] सुरेन्द्रः[^932]।  
भवन्ति वाचोऽवसरे प्रयुक्ता ध्रुवं फलाविष्टमहोदयाय[^933]॥४३॥

[^930]: "विताने."

[^931]: "लब्धावसरे"

[^932]: "सुरेशः"

[^933]: "प्रविस्पष्टफलोदयाय; प्रभाविष्टफलोदयाय."

** तत इति॥**

ततोऽनन्तरं गिरीशस्य हरस्य गिरां वाचां विरामे सति लब्धे प्राप्तेऽवसरे समये सुरेन्द्र इन्द्रो जगादोवाच। तथा हि अवसरे काले प्रयुक्ताः प्रेरिताः। उक्ता इति यावत्। वाचो गिरः फलेनाविष्टः पूर्णो यो महोदयो महर्द्धिस्तस्मै तदर्थं भवन्ति ध्रुवम्। क्रियाग्रहणात्संप्रदानत्वम्। तादर्थ्येवा चतुर्थी॥

**ज्ञानप्रदीपेन तमोपहेनाविनश्वरेणास्खलितप्रभेण।  
भूतं भवद्भावि च यच्च किंचित्सर्वज्ञ[^934] सर्वं तव गोचरं[^935] तत्॥४४॥**

[^934]: "सर्वत्र"

[^935]: " गोचरः"

** ज्ञानेति॥** हे सर्वज्ञ, तमोपहेनाज्ञानह

न्त्राविनश्वरेणाक्षयेणास्खलितप्रभेणास्खलितकान्तिना। अनेन विशेषणेनामन्दकान्तित्वं हि बोद्धव्यम्। अतो नपौन- रुक्तत्यम्। तथाभूतेन ज्ञानप्रदीपेनात्मज्ञानरूपदीपकेन भूतं व्यतीतं भवद्वर्तमानं भावि भविष्यच्च यत्किंचित्तत्सर्वमेव तव गोचरं ज्ञानविषयम्। अस्तीत्यर्थः। आत्मज्ञानेन त्रैकालिकस्यापि कर्मादिकस्य ज्ञातासीति भावः॥

**दुर्वारदोरुद्यम[^936]दुःसहेन यत्तारकेणामरघस्मरेण।  
तदीशतामाप्तवता निरस्ता[^937] वयं दिवोऽमी वद[^938] किं न वेत्सि॥४५॥**

[^936]: "दोर्दुर्मद"

[^937]: "तदीश नन्वात्मपदान्निरस्ताः; तदीव वामाप्लवतानिरस्ताः"

[^938]: "बत"

** दुर्वारेति॥** हे भगवन्, दुर्वारो दुर्धर्षणीयो यो दुरुद्यमो भुजदण्डवलं तेन कारणेन दुःसहेनात एवामराणां देवानां घस्मरेण वधकेन। 'घस्मरो वधकेऽपि च'इति मेदिनी। 'सृघस्यदः कमरच्'इति कमरच्प्रत्ययः। ईशतां स्वर्गाधीश तामाप्तवता तारकेणामी वयं दिवः स्वर्गसकाशाद्यन्निरस्ता निष्कामितास्तन्न वेत्सि किम्। अपितु वेत्स्येव। वद। वाक्यार्थः कर्म॥

**विधेरमोघं सवर[^939]प्रसादमासाद्य सद्यस्त्रिजगज्जिगीषुः।  
सुरानशेषानहकप्रमुख्यान्दोर्दण्डचण्डो[^940] मनुते तृणाय॥४६॥**

[^939]: "सुबर"

[^940]: "अस्मत्प्रमुख्यानमरानशेषान्; सुरान्स जम्भारिमुखान्प्रचण्डम् सुरान्स जम्भारिमुरारिमुख्यान् "

 

विधेरिति॥

हे भगवन्, स तारको विधेर्ब्रह्मणः सकाशादमोघं सफलं वर प्रसादमभिलापानुग्रहम्। 'वरोऽभिलषिते वरे'इति मेदिनी। आसाद्य प्राप्य सद्यः सहसैव दोर्दण्डाभ्यां भुजदण्डाभ्यां चण्डः प्रचण्डः। दुर्जय इति यावत्। अत एव त्रिजगतो जिगीषुर्जेता सन्। अहकप्रमुख्यानहं प्रमुखो ज्येष्टो येषु तथाभूतानशेषान्सर्वान्सुरान्। तृणाय तृणं मनुते मन्यते। 'मन्यकर्मण्यनादरे विभाषाप्राणिषु'इति चतुर्थीसविकरणग्रहणात्तनोतियोगे चिन्त्या॥

**स्तुत्या पुरास्माभिरुपासितेन पितामहेनेति निरूपितं नः।  
सेनापतिः संयति दैत्य[^941]मेतं पुरः स्मरारातिसुतो[^942] निहन्ति॥४७॥ .**

[^941]: "एनम्"

[^942]: "पुरा स्मरारातिसुतः; पुरा स्मरारेस्तनयः"

** स्तुत्येति॥** हे भगवन्, पुरा पूर्वमस्माभिः स्तुत्या श्लाघयोपासितेनानुकूलि तेन पितामहेन ब्रह्मणा नोऽस्मान् हे देवाः, संयति संगरे स्मरारातिसुतः शांकरिः सेनापतिः सेनानीः सन्नेतं दैत्यं पुरोऽग्रे निहन्ति। निहनिष्यतीत्यर्थः। 'यावत्पुरानिपातयोर्लट्'। इति निरूपितं कथितम्॥

**अहो[^943] ततोऽनन्तरमद्ययावत्सुदुःसहां तस्य पराभवार्तिम्[^944]।  
विषेहिरे हन्त[^945] हृदन्तशल्यमाज्ञानिवेशं[^946] त्रिदिवौकसोऽमी॥४८॥**

[^943]: "अकामतः; अतस्ततः "

[^944]: "सुरा अदान्तस्य पराभवार्तिम्, सुदुःसहं तस्य पराभवं तम्"

[^945]: "तस्य"

[^946]: "नियोगम्"

 

अहो इति॥

अहो भगवन्, ततः पितामहनिरूपणादनन्तरमद्ययावदद्यपर्यन्तममी त्रिदिवौकसो देवाः सुदुःसहाम्। 'ईषदुःसुषु–'इति खल्। तस्य तत्कर्तृकां पराभवेन निमित्ते

नातिं

पीडां हृदन्ते मनोमध्ये शल्यं तद्वद्दुःसहमाज्ञाया अनुशासनस्य 'भारं वहत'इत्यादिकस्य निवेशं स्थापनं विषेहिरेऽ- सहन्त। हन्तेति दुःखे॥

**निदाघधामक्लमविक्लवानां नवीनमम्भोदमिवौषधीनाम्।  
सुनन्दनं[^947] नन्दनमात्मनो नः सेनान्यमेतं[^941] स्वयमादिश त्वम्॥४९॥**

[^947]: "सन्नन्दनम्"

 

निदाघेति॥

हे भगवन्, त्वं स्वयमेव निदाघे ग्रीष्मे यद्धाम सौरं तेजस्तेन यः

क्ल

मः खेदो दाहलक्षणस्तेन विक्लवानां मलिनानामौषधीनां सुतरां नन्दन- मानन्दकारिणं नवीनमाषाढीयमम्भोदमिव नोऽस्माकं नन्दनमानन्दकारिणं तथा सेनान्यं सेनाधिपतिमेतं पुरोवर्तिनमात्मनो नन्दनं पुत्रम्। नन्द्यादि- त्वा

ल्लयुः

। 'युवोः'इत्यनादेशः। आदिशानुशाधि। प्रार्थनायां लोट्। अस्मत्कार्यं कर्तुमिति शेष॥

**त्रैलोक्यलक्ष्मीहृदयैक[^949]शल्यं समूलमुत्खाय महासुरं तम्।  
अस्माकमेषां पुरतोभवन्स[^950]न्दुःखापहारं युधि[^951] यो विधत्ते॥५०॥**

[^949]: " द्वितयैक."

[^950]: "भविष्णुः"

[^951]: "सुधिया विधाता"

 

त्रैलोक्येति॥

यो भवन्नन्दनस्त्रैलोक्यस्य लक्ष्म्या हृदय एकमद्वितीयं शल्यं तद्वद्दुर्धर्षं तं महासुरं तारकं युधि संगर एषामस्माकं पुरतोऽग्रे भवन्सन्। अग्रे भूत्वेत्यर्थः। समूलं सकुटुम्बपरिवारमुत्खाय निहत्य दुःखापहारं दुःखविनाशं विधत्ते कुरुते। त्वन्नन्दनं विनास्माकं दुःखसमूहः केन निवार्यत इति भावः॥

**महाहवे नाथ तवास्य सूनोः शस्त्रैः[^952] शितैः कृत्तशिरोधराणाम्।  
महासुराणां रमणीविलापैर्दिशो दशैता मुखरीभवन्तु॥५१॥**

[^952]: "शरैः "

 

महाहव इति॥

हे नाथ, महाहवे महति सङ्ग्रामेऽस्य पुरोवर्तिनस्तव सूनोः पुत्रस्य शितैस्तीक्ष्णैः शस्त्रैः करवालादिभिः कृत्तशिरोधराणां कर्तितग्रीवाणां महासुराणां दैत्यानां तारकपक्षाश्रयिणां रमणीनां विलापैर्वैधव्यप्रयुक्तप्रलापैरेता दश दिशो मुखरीभवन्तु वावदूका भवन्तु। 'मुखरो वावदूकेऽपि'इति मेदिनी। 'स्वमुखकुञ्जेभ्यो रः'इति रप्रत्ययः॥

**महारणक्षोणिपशूपहारी[^953]कृतेऽसुरे तत्र तवात्मजेन।  
बन्दिस्थितानां सुदृशां करोतु वेणिप्रमोक्षं[^954] सुरलोक एषः॥५२॥**

[^953]: "क्षोणिपशुपहारे"

[^954]: "वेणिप्रमोकम्."

** महेति॥** हे भगवन्, तत्रासुरे तारके तवात्मजेन पुत्रेण महती या रणक्षोणिः संग्रामभूमिस्तत्र ये पशवः क्रोष्ट्यादयस्तेषामुपहारीकृत उपदीकृते सति। ‘उपहारश्वोपदायाम्'इति मेदिनी। एष सुरलोको बन्दिर्बन्धनागारं तत्र स्थितानां सुदृशां स्वरमणीनां वेणीप्रमोक्षं वेणीमोचनं करोतु॥

**इत्थं सुरेन्द्रे वदति स्मरारिः सुरारिदुश्चेष्टितजातरोषः।  
कृतानुकम्पस्त्रिदशेषु तेषु भूयोऽपि[^955] भूताधिपतिर्वभाषे॥५३॥**

[^955]: "सः"

** इत्थमिति॥** सुरेन्द्रे महेन्द्र इत्थं वदति सति सुरारिस्तारकस्य दुश्चेष्टितमपराधजनकश्चेष्टाविशेषस्तेन हेतुना जातरोष उत्पन्नामर्षः स्मरारिर्भूतानामधि- पतिर्हरः। तेषु त्रिदशेषु कृतानुकम्पो विहितदयः सन्। 'कृपा दयानुकम्पा स्यात्'इत्यमरः। भूयोऽपि पुनरपि बभाष उवाच॥

**अहो अहो देवगणाः सुरेन्द्रमुख्याः[^956] शृणुध्वं वचनं ममैते[^957]।  
विचेष्टते शंकर एष[^958] देवः कार्याय सज्जो भवतां सुताद्यैः[^959]॥५४॥**

[^956]: "सुरेन्द्रमुखाः"

[^957]: "ममैतत्"

[^958]: " एव"

[^959]: "सकलं शुभायः सकलैः शुभास्त्रैः "

** अहो इति॥** अहो अहो इति संबोधने। संभ्रमे द्विरुक्तिः। हे देवगणाः सुरेन्द्रमुख्याः पुरंदरप्रधाना एते यूयं मम वचनं शृणुध्वं शृणुत। तदेव सार्धद्वय्याह—एष शंकरो देवः सुताद्यैः पुत्रप्रभृतिभिः। पुत्रपौत्रादिभिरित्यर्थः। भवतां युष्माकं कार्याय। कार्यं कर्तुमित्यर्थः।'क्रियार्थ—'इत्यादिना चतुर्थी। सजः सिद्धो विचेष्टिते। वर्तत इत्यर्थः। मम पुत्रपौत्रजनकतायामपि भवत्कार्यमेव वीजमिति भावः॥

**पुरा मयाकारि गिरीन्द्रपुत्र्याः[^960] प्रतिग्रहोऽयं नियतात्मनापि।  
तत्रैषहेतुः[^961] खलु तद्भवेन वीरेण यद्वध्यत[^962] एव शत्रुः॥५५॥**

[^960]: "गिरीशपुत्र्याः."

[^961]: "एकहेतुः"

[^962]: "हन्यते"

** पुरेति॥** हे देवाः पुरा पूर्वं नियतात्मनापि योगिनापि मया गिरीन्द्रपुत्र्या अयं प्रतिग्रह आदानम्। परिणयनमित्यर्थः। यदकारि कृतः। तत्रैष हेतुर्निमित्तम्। खलु निश्चितम्। यद्यस्मादेष शत्रुस्तारकसंज्ञकस्तद्भवेन पार्वतीजन्मनावीरेण वध्यते हन्यते। अतस्तद्भवार्थं पार्वतीपरिग्रहः कृत इति भावः। अतोऽहं भवतामुपालम्भपात्रं नेति लोकतात्पर्यम्॥

**अत्रो[^267]पपन्नं तदमी[^964] नियुज्य कुमारमेनं पृतनापतित्वे।  
निघ्नन्तु[^965] शत्रुं सुरलोकमेष भुनक्तु[^966]भूयोऽपि सुरैः सहेन्द्रः[^967]॥५६॥**

[^964]: " इतःअतः"

[^965]: "निहन्तु; निहत्य."

[^966]: "पुनातु; लभेत"

[^967]: "सुरेन्द्रः"

** अत्रेति॥** तत्तस्मादमी भवन्तोऽत्र भवत्कार्य उपपन्नं युक्तम्। योग्यमित्यर्थः। तथाभूतमेनं कुमारं पृतनापतित्वे सैनापत्ये नियुज्य नियुक्तं कृत्वा शत्रुं तारकं निघ्नन्तु। एतत्साहाय्येन भवन्तस्तारकं मारयन्त्विति भावः। अत एष इन्द्रः सुरेन्द्रः सुरैः सह भूयोऽपि पुनरपि सुरलोकं स्वर्गं भुनक्तु पालयतु। आशिषि लोट्॥

**इत्युदीर्य भगवांस्तमा[^968]त्मजं घोरसंगरमहोत्सवोत्सुकम्।  
नन्दनं[^969] हि जहि[^970] देवविद्विषं[^971] संयतीति निजगाद शंकरः॥५७॥**

[^968]: " स्वम्."

[^969]: " नन्दनैहि"

[^970]: "जय"

[^971]: "देवविद्विषः"

** इतीति॥**

शंकरः शंकरसंज्ञको भगवानिति पूर्वोक्तमुदीर्योच्चार्य घोरो भीमः 'घोरं भीमं भयानकम्'इत्यमरः। यः संगरः सङ्ग्रामः स एव महोत्सवो महानानन्दस्तत्रोत्सुकमुत्कण्ठितमत एव नन्दनमानन्दकरम्। 'नन्दिग्रहि–'इति ल्युः। तमात्मजं कुमारम् 'हे पुत्र, संयति सङ्ग्रामे देवानामिन्द्रादीनां विद्विषं विशेषेण द्वेष्टारं तारकं जहि'। 'हन्तेर्जः'इति हनो जादेशः। इति निजगादोक्तवान्हि। रथोद्धतावृत्तम्॥

**शासनं पशुपतेः स[^972]कुमारः स्वीचकार शिरसावनतेन।  
सर्वथैव पितृभक्तिरतानामेष एव परमः खलु धर्मः॥५८॥**

[^972]: "तु"

 **शासनमिति॥**

स कुमारः कार्तिकेयः पशुपतेः पितुर्हरस्य शासनमाज्ञामवनतेन नम्रीकृतेन शिरसा स्वीचकार। स्वीयं चकारेत्यर्थः। 'कृभ्वस्तियोगे'इति च्विः। 'अस्य च्वौ'इतीकारः। 'च्वौ च'इति दीर्घः। तथाहि। सर्वथैव सर्वप्रकारेणैव पितृभक्तौ जनकश्रद्धायां रतानां सक्तानां खल्वेष एव परमो धर्मः। यदाज्ञां झटित्येव स्वीकुर्वन्तीति। स्वागतावृत्तम्॥

**असुरयुद्धविधौ विबुधेश्वरे[^973] पशुपतौ वदतीति तमात्मजम्[^974]।  
गिरिजया मुमुदे सुतविक्रमे सति[^975] न नन्दति का[^976]खलु वीरसूः ॥५९॥**

[^973]: "विबुधेश्वरः"

[^974]: "वदति प्रियमात्मजम्; वदति प्रियपुत्रकम्; वदति प्रियमातृकम्"

[^975]: "न किमु."

[^976]: "संयति"

 **असुरेति॥**

विबुधेश्वरे सकलदेवस्वामिनि पशुपतौ हरे। असुरस्य तारकस्य यो युद्धविधिः सङ्ग्रामकरणं तत्र। उक्तमिति शेषः। तमात्मजं पुत्रमिति वदति सति। गिरिजया पार्वत्या मुमुदे प्रसेदे। तथा हि खलु निश्चये। सुतविक्रमे पुत्रपराक्रमे सति का वीरसूर्वीरप्रसूतिः स्त्री न नन्दति। अपि तु सर्वापि नन्दतीत्यर्थः। पुत्रविषये पराक्रमसत्तैव परममुत्कारणं वीरसूनां भवतीति भावः। द्रुतविलम्बितं वृत्तम्—'द्रुतविलम्बितमाह नभौ भरौ'इति लक्षणात्॥

सुरपरिवृढः प्रौढं वीरं कुमारमुमापते-  
र्बलवदमरारातिस्त्रीणां दृगञ्जनभञ्जनम्[^977]।  
जगदभयदं सद्यः प्राप्य प्रमोदपरोऽभव-  
द्ध्रुवमभिमते पूर्णे को वा मुदा न हि माद्यति॥६०॥

[^977]: " गञ्जनम्."

 

सुरेति॥

सुराणां परिवृढः परिशास्तेन्द्रः। 'बृहू हिंसायाम्'। कर्तरि क्तः। प्रौढमतिशयं वीरं पराक्रमशालिनं बलवान्योऽमरारातिस्तारकासुरस्तस्य स्त्रीणां दृगञ्जनस्य दृष्टिकज्जलस्य भञ्जनं भञ्जकम्। कर्तरि ल्युट्। मृतभर्तृकतया कज्जलधारणस्यानुचितत्वादिति भावः। अत एव जगद्भ्योऽभयदम- भयदातारसुमापतेर्हरस्य कुमारं पुत्रं प्राप्य सद्यः सहसा प्रमोदे प्रकृष्टोन्मोदे। पर असक्तोऽभवज्जातः। तथा हि। अभिमते मनोरथे पूर्णे सति मुदा प्रीत्या निमित्तेन को वा न माद्यति। अपि तु सर्व एवोन्मत्तो भवतीत्यर्थः। अत्र सामान्येन विशेषसमर्थनरूपोऽर्थान्तरन्यासोऽलंकारः। इदं हरिणी छन्दः– 'रसयुगहयैन्सौं म्नौ लो गो यदा हरिणी तदा'इति लक्षणात्॥

इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीताराम-  
कविविरचितया संजीविनीसमाख्यया व्याख्यया समेतः  
श्रीकालिदासकृतौ कुमारसंभवे महाकाव्ये कुमार-  
सैनापत्यवर्णनं नाम द्वादशः सर्गः॥

———————

**त्रयोदशः सर्गः।**  

**———————**

**प्रस्थानकालोचितचारुवेषः स स्वर्गिवर्गैरनुगम्यमानः।  
ततः कुमारः शिरसा नतेन त्रैलोक्य[^978]भर्तुः प्रणनाम पादौ॥१॥**

[^978]: "त्रिलोक"

 

प्रस्थानेति॥

ततोऽनन्तरं स कुमारः कार्तिकेयः प्रस्थानकाल उचितो योग्यश्चारुश्च वेषो यस्य। तथा स्वर्गिवर्गैरिन्द्रादिदेवगणैरनुगम्यमानः सन्। नतेन शिरसा त्रैलोक्यभर्तुः शिवस्य पादौ प्रणनाम नमश्चक्रे। **'उपसर्गादसमासेऽपि'**

इति णत्वम्॥

**जहीन्द्रशत्रुं समरेऽमरेशपदं स्थिरत्वं नय वीर वत्स।  
इत्याशिषा तं प्रणमन्तमीशो मूर्धन्युपाघ्राय मुदाभ्यनन्दत्॥२॥**

 

जहीति॥

प्रणमन्तं नमस्कुर्वन्तं तं कुमारमीशो हरो मुदा प्रीत्या मूर्धन्युपाघ्राय गन्धमुपादाय 'हे वीर हे वत्स, समरे युधीन्द्रशत्रुं तारकं जहि मारय। अथामरेशपदमिन्द्रपदं स्वर्गं स्थिरत्वं स्थैर्यंनय प्रापय'। **उभयत्राप्याशिषि लोट्**

। इत्येवं भूतयाशिषाशीर्वादेनाभ्यनन्ददस्तौषीत्॥

**प्रह्वीभवन्नम्रतरेण मूर्ध्ना नमश्चकाराङ्घ्रियुगं[^979] स्वमातुः।  
तस्याः प्रमोदाश्रुपयः प्रवृष्टि[^980]स्तस्याभवद्वीरवराभिषेकः॥३॥**

[^979]: "युगं सः; युगाय"

[^980]: " प्रपूरः; प्रवर्षः."

** प्रह्वीति॥** स कुमारः प्रह्वीभवन्नम्रीभवन्सन्नम्रतरेण मूर्ध्ना। अत्र प्रह्वीभवन्नित्यनेनैव मूर्ध्नोनम्रत्वे सिद्धे पुनर्विशेषणोपादानं सामान्यतोऽन्येषामङ्गानां नम्रत्वोक्त्यपेक्षया मूर्ध्नि क्रियातिशयद्योतनार्थम्। पुनरुपादानेन तरब्ग्रहण- लिङ्गाच्च। स्वमातुरङ्घ्रियुगं चरणद्वन्द्वं नमश्चकार। तस्याः पार्वत्याः संबन्धीनि यानि प्रमोदाश्रुपयांसि तेषां प्रवृष्टिर्वर्षणं तस्य कुमारस्य वीरेषु वरस्य श्रेयसः। सेनापतेरित्यर्थः। तस्याभिषेक इव योऽभिषेकः सोऽभवत्। तस्य यादृगभिषेको भवति स मात्रश्रुपयोवृष्टिराशिरश्चरणनखपर्यन्तं प्लावयन्त्यभूदिति भावः॥

**तमङ्कमारोप्य सुता हिमाद्रे[^981]राश्लिष्य[^982] गाढं सुतवत्सला सा।  
शिरस्युपाघ्राय जगाद शत्रुं जित्वा कृतार्थीकुरु[^983] वीरसूं माम्॥४॥**

[^981]: "महाद्रेः"

[^982]: " आश्लिष्टगात्रम्"

[^983]: "कृतार्था कुरु"

** तमिति॥** सुते पुत्रे वत्सला कृपावती सा हिमाद्रेः सुता पार्वती तं पुत्रम्। अस्य ल्यबन्तत्रयेण संबन्धो विधेयः। अङ्कमुत्सङ्गम्। 'अङ्को रूपकभेदाङ्गचिह्ने रेखाजिभूषणे। रूपकाण्डान्तिकोत्सङ्गस्थानेऽङ्कं पापदुःखयोः'इति मेदिनी। आरोप्य संस्थाप्य। तथा गाढं दृढं यथा तथा। 'प्रगाढः कृच्छ्रद्दढयोः'इति मेदिनी। प्रेति त्रित्वसंघातनिवेशनायैव। एवं विना तदलाभात्। आश्लिष्यालिङ्ग्य। तथा शिरस्युपाघ्राय च। 'हे वत्स, त्वं शत्रु तारकं जित्वा वीरं सूते सा वीरसूस्तथोक्तां मां कृतार्थोकुरु इति जगाद। एवंविधे महति कार्ये भवता प्रतिपादिते सति त्रैलोक्यप्रसृतिशीलेन यशसा धवलीकृतं सत् 'एष यदीयः पुत्रः सा कृतार्थैव'इति वर्णयिष्यतीत्यतो मत्कृतार्थत्वं सिद्धमेवेति भावः॥

**उद्दामदैत्ये[^984]शविपत्तिहेतुः श्रद्धालुचेताः समरोत्सवस्य[^985]।  
आपृच्छ्य भक्त्या गिरिजागिरीशौ ततः प्रतस्थेऽभिदिवं[^986] कुमारः॥५॥**

[^984]: "दैतेय"

[^985]: "समरोद्धुरः सः"

[^986]: "त्रिदिवम्."

** उद्दामेति॥** ततोऽनन्तरमुद्दाम उद्भटो यो दैत्येशस्तारकस्तस्य विपत्तिमृत्युस्तस्या हेतुः कारणम्। तत्कर्तेत्यर्थः। तथा समरोत्सवस्य सङ्ग्रामरूप- स्योत्सवस्य 'मह उद्धव उत्सवः'इत्यमरः। इयं कर्मणि षष्ठी। संबन्धमात्रविवक्षितत्वात्। इह षष्ट्यन्तस्य वृत्तिगतेनापि श्रद्धाशब्देन नित्यसंबन्धवशात्संबन्धं कृत्वा कृद्योगलक्षणा षष्ठी समर्थनीया। केचित्तु 'समरोत्सवे सः'इति विषयलक्षणसप्तम्यन्तत्वमङ्गीकृत्य पठन्ति। तत्रापि समासवृत्तिगतस्य श्रद्धालुशब्दस्य संबन्धो दुर्घट इत्यलम्। श्रद्धालु भक्तिशीलं चेतो यस्य। सङ्ग्रामश्रद्धाधायक इत्यर्थः। एवंभूतः कुमारो भक्त्या भक्तिपूर्वकं गिरिजागिरीशौ पितरावा- पृच्छ्थ। मया गम्यत इत्युक्त्वेत्यर्थः। दिवमभि प्रतस्थे चचाल। 'समवप्रवि–' इत्यात्मनेपदम्॥

**देवं महेशं गिरिजां च देवीं ततः प्रणम्य त्रिदिवौकसोऽपि।  
प्रदक्षिणीकृत्य च[^987]नाकनाथपूर्वाः समस्तास्तमथानुजग्मुः[^988]॥६॥**

[^987]: "सुरेशमुख्याः सुराः"

[^988]: "अभिजग्मुः"

 

देवमिति॥

ततोऽनन्तरम्। नाकनाथपूर्वा इन्द्रप्रमुखाः समस्तास्त्रिदिवौकसो देवा अपि। पूर्वोक्तकुमारप्रस्थानसमुच्चायकोऽपिशब्दः। 'अपि संभावना- प्रश्नाशङ्कागर्हासमुच्चये'इति विश्वः। महेशं देवं गिरिजां देवीं च प्रणम्य। अथ प्रदक्षिणीकृत्य।प्रदक्षिणौ परिक्रमणवशात्सव्यभागस्थौ कृत्वेत्यर्थः। 'ऊर्यादि- च्चिडाचश्च'इति गतिसंज्ञकतया 'कुगतिप्रादयः'इति समासत्वात् 'समासेऽनञ्पूर्वे–'इति क्त्वो ल्याबादेशः। तं कुमारमनु पश्चाज्जग्मुरित्यर्थः॥

**अथ व्रजद्भिस्त्रिदशैरशेषैः[^989] स्फुरत्प्रभाभासुरमण्डलैस्तैः[^990]।  
नभो[^388] बभासे परितो[^992] विकीर्णं दिवापि नक्षत्रगणैरिवोग्रैः॥७॥**

[^989]: "सरोषैः"

[^990]: "मण्डलभासुरैः"

[^992]: "हरितोऽवकाशः"

 

अथेति॥

अथानन्तरं ब्रजद्भिर्गच्छद्भिरत एव स्फुरत्प्रसरत्प्रभायाकान्त्याः संबन्धि भासुरं दीप्यमानं मण्डलं चक्रवालं येषाम्। 'चक्रवालं तु मण्डलम्'इत्यमरः। तैरशेषैः संपूर्णैस्त्रिदशैर्देवैर्विकीर्णं व्याप्तं नभोऽन्तरिक्षं दिवापि दिनेऽपि। उग्रैर्भासुरैर्नक्षत्रगणैर्विकीर्णमिव बभासे। भासुरत्वरूपसा- धारणधर्मेण त्रिदशविकिरणविशिष्टे नभसि नक्षत्रविकिरणविशिष्टत्वोत्प्रेक्षणादुत्प्रेक्षालंकारः। ननु 'उग्रः शूद्रासुते क्षत्राद्रुद्रेपुंसि त्रिषूत्कटे'इति कोशो- क्त्योत्कटवाचिनोऽप्युग्रशब्दस्य कथं भासुरवाचकतेति चेत्, सत्यम्। अत्रौत्कट्यं केनचिद्धर्मेण विवक्षितं न तु तेजसैव। कान्त्या तापेन वा सौन्दर्यादिना वोत्कटोऽधिक इत्यर्थप्रणयनात्प्रकृते समाधेयम्॥

**रराज तेषां व्रजतां सुराणां मध्ये कुमारोऽधिककान्तिकान्तः[^993]।  
नक्षत्रताराग्रहमण्डलानामिव त्रियामारमणो[^994] नभोन्ते[^995]॥८॥**

[^993]: "अधिककान्तकान्तिः"

[^994]: " दयितः"

[^995]: " अन्तः"

 

रराजेति॥

नभोन्तेऽन्तरिक्षमध्ये व्रजतां गच्छतां तेषां सुराणां मध्ये कुमारः कार्तिकेयः। अग्रेऽपि नभोन्त इत्यस्य संबन्धः कार्यः। नक्षत्राण्यश्विन्यादीनि, ताराः सप्तविंशतिव्यतिरिक्ताः, ग्रहाः सूर्यादयो नव, तेषां मण्डलानां गोलानां मध्ये त्रियामारमणश्चन्द्र इव रराज। यतोऽधिककान्त्या कान्तो मनोहरः। नक्षत्राणां मध्ये यथा चन्द्र एवं शोभते तथा देवानां मध्ये कुमार एव शुशुभ इत्यर्थः। पूर्णोपमालंकारः।

गिरीशगौरीतनयेन सार्धं पुलोमपुत्रीदयितादयस्ते।  
उत्तीर्य नक्षत्रपथं मुहूर्ता[^996]त्प्रपेदिरे लोकमथात्मनीनम्[^997]॥९॥

[^996]: "मुहूर्तम्."

[^997]: "अथो मुनीनाम्."

**इत्यन्धकारातिसुतस्य दैत्यवधाय युद्धोत्सुकमानसस्य[^998]।  
सर्वं शुचिस्मेर[^999]मुखारविन्दं गीर्वाणवृन्दं वचसा ननन्द[^1000]॥१७॥**

[^998]: "बद्धोत्सवमानसस्य."

[^999]: "सुविस्मेर"

[^1000]: "आननन्द"

 

इतीति॥

दैत्यवधाय दैत्यवधं कर्तुं युद्ध उत्सुकमानसस्योत्कण्ठितचेतसोऽन्धकारातिसुतस्य शिवपुत्रस्य कुमारस्य संबन्धिना इति पूर्वोक्तेन वचसा सर्वं गीर्वाणवृन्दं देवसमूहः शुचि शुद्धं स्मेरं समन्दहासं मुखारविन्दं मुखकमलं यस्य तथाभूतं सदा ननन्द जहर्ष॥

**सान्द्रप्रमोदा[^1001]त्पुलकोपगूढः सर्वाङ्गसंफुल्लस[^1002]हस्रनेत्रः।  
तस्योत्तरीयेण निजाम्बरेण निरुञ्छनं[^1003] चारु चकार शक्रः॥१८॥**

[^1001]: "सान्द्रप्रमोदः"

[^1002]: "संलग्न"

[^1003]: "निर्मञ्छनम् ; निरूहणम् निरुञ्छनम्"

 

सान्द्रेति॥

सान्द्रप्रमोदाद्धनानन्दाद्धेतोः पुलकै रोमाञ्चैरुपगूढ आश्लिष्टः। 'पुलकः कृमिभेदेऽश्मभेदे च मणिदोषके। रोमाञ्चे हरिताले गजात्तपिण्डे च गन्धके'इति मेदिनी। तथा सर्वेष्वङ्गेषु संफुल्लानि सहस्रनेत्राणि यस्य। यतः सहस्राक्षस्तथाभूतः शक्र इन्द्रस्तस्य कुमारस्योत्तरीयेण संव्यानेन। 'संव्यानमुत्तरीयं स्यात्'इत्यमरः। यथा निजाम्बरेण निरुञ्छनं परिवर्तनं चारु चकार। भ्रातृभावायान्योन्यवस्त्रग्रहणं चक्रतुरित्यर्थः। तदुक्तं मेदिन्याम्—'निरुञ्छनं बन्धुतायै वाससः परिवर्तनम्'इति। लोकेऽपि भ्रातृतायै परस्परस्योष्णिग्बन्धनव्यवहारस्तद्वदत्रापीति अनुशासने सामान्यतो वासोग्रहणेन प्रकृत उत्तरीयग्रहणं संगच्छते। लोकव्यवहारस्तु संप्रदायसिद्धः। उष्णिहि विशेषश्रैष्ठ्योपलम्भ एव व्यवहारमूलमिति मन्तव्यम्॥

**घनप्रमोदाश्रुतरंगिताक्षै[^1004]र्मुखैश्चतुर्भिः प्रचुरप्रसादैः[^1005]।  
अथो[^1006] अचुम्बद्विधिरादिवृद्धः षडाननं षट्सु शिरःसु[^1007] चित्रम्[^1008]॥१९॥**

[^1004]: "परिप्लुताक्षैः"

[^1005]: " प्रमोदः"

[^1006]: "क्रमाच्चु चुम्बे"

[^1007]: "मुखेषु"

[^1008]: "हर्षात्"

 

घनेति॥

अथो अनन्तरमाद्ययोर्हरिहरयोर्वृद्धो महान्विधिर्ब्रह्मा। घनः सान्द्रः। 'घनं स्यात्कांस्यतालादिवाद्यमध्यमनृत्ययोः। ना मुस्तादौ घनाद्येषु विस्तारे लोहमुद्गरे। त्रिषु सान्द्रे च दृष्टार्थे'इति मेदिनी। यः प्रमोदो हर्षस्तेन निमित्तेन यदश्रु नेत्रपयस्तेन तरंगितानि संजाततरंगाणि। 'तारकादिभ्य इतच्'। अक्षीणि नेत्राणि येषां तैः। हर्षवशादुद्गताश्रुभिरित्यर्थः। तथा प्रचुरप्रसादैरधिकप्रसन्नतायुक्तैश्चतुर्भिर्मुखैः षट्सु शिरःसु मध्ये षडाननं कुमारं चुचुम्बे पस्पर्श। इति चित्रं विस्मयः। चतुर्भिर्मुखैः षण्णां मुखानां यौगपद्येन स्पर्शासंभवात्। परिहारस्तु प्रत्येकं षट्सु चतुर्भिश्चुम्बनेन संधेयः॥

**तं साधु[^1009] साध्वित्यभितः प्रशस्य मुदा कुमारं त्रिपुरासुरारेः।  
आनन्दयन्वीर जयेति वाचा गन्धर्वविद्याधरसिद्धसंघाः॥२०॥**

[^1009]: "सुसाधु"

 **तमिति॥** गन्धर्वा देवगायकाः, विद्याधराः सिद्धाश्चदेवविशेषाः, एषां संघाः समुदायाः कर्तारः तं त्रिपुरासुरस्यारेः शिवस्य कुमारं पुत्रं मुदा प्रीत्या निमित्तेन साधु साध्वित्यभितः संमुखत्वेन प्रशस्य स्तुत्वा 'हे वीर, त्वं जय शत्रोः सकाशाज्जयं प्राप्नुहि'इत्येवंभूतया वाचानन्दयन्नानन्दितमकुर्वन्॥

**दिव्यर्षयः शत्रुविजेष्यमाणं[^1010] तमभ्यनन्दन्किल[^1011] नारदाद्याः।  
निरुञ्छनं[^1012] चक्रुरथोत्तरीयैश्चामीकरीयैर्निजवल्कलैश्च[^1013]॥२१॥**

[^1010]: "तस्य वचो वरार्थम्"

[^1011]: "समभ्यनन्दन्; तदभ्यनन्दन्"

[^1012]: " निर्मञ्छनम्; निरुञ्छनम्"

[^1013]: "नवबल्कलैः"

** दिव्यर्षय इति॥** नारदाद्यानारदप्रमुखा दिव्या दिवि भवा ऋषयः। 'द्युप्रागपागुदक्–'इति यत्। शत्रुं तारकं विजेष्यमाणं जेष्यन्तं तं कुमारमभ्यनन्दं स्तुष्टुवुः किल। अथानन्तरं चामीकरीयैः सौवर्णैरुत्तरीयैर्वस्त्रैः। तथा निजैर्वल्कलैश्च निरुञ्छनं बन्धुतायै वासः परिवर्तनं चक्रुः। निरुञ्छनं पूर्वमेव निर्णीतम्॥

**ततः सुरः शक्तिधरस्य तस्यावष्टम्भतः साध्वसमुत्सृजन्तः[^1014]।  
उत्सेहिरे स्वर्गमनन्तशक्ते[^1015]र्गन्तुं वनं यूथपतेरिवेभाः॥२२॥**

[^1014]: "उत्त्यजन्तः"

[^1015]: "अनन्तशक्त्यै"

** तत इति॥** ततोऽनन्तरं शक्तिरायुधविशेषस्तां धरतीति तथोक्तस्य तस्य कुमारस्य। 'शक्तिरस्त्रान्तरे शौर्ये उत्साहादौ बले स्त्रियाम्'इति मेदिनी। अवष्टम्भत आश्रयतः। 'अवष्टम्भः सुवर्णे च स्तम्भप्रारम्भयोरपि'इति मेदिनी। अत्र स्तम्भशब्देनाश्रयो लक्षितः। स्तम्भस्याश्रयमिति तत्त्वात्। साध्वसं भयम्। 'भीतिर्भीः साध्वसं भयम्'इत्यमरः। उत्सृजन्तस्त्यजन्तः सुरा देवाः। अनन्तशक्तेरपारशौर्यस्य यूथपतेर्गजराजस्यावष्टम्भत इभा गजा वनमिव। स्वर्गं गन्तुं प्रवेष्टुमुत्सेहिर उत्साहं चक्रुः। अनन्तशक्तेरिति विशेषणं कुमारेऽपि योजनीयम्॥

**अथाभिपृष्ठं[^1016] गिरिजासुतस्य पुरंदरारातिवधं[^1017] चिकीर्षोः।  
सुरा निरीयुस्त्रिपुरं दिधक्षोरिव स्मरारेः प्रमथः समन्तात्॥२३॥**

[^1016]: "अभिपृष्ठे"

[^1017]: "जयम्"

** अथेति॥** अथोत्साहानन्तरं सुराः पुरंदरस्येन्द्रस्यारातेस्तारकस्य वधं मृत्युं चिकीर्षोः कर्तुमिच्छोर्गिरिजासुतस्य कुमारस्याभिपृष्टं पृष्टसंमुखं त्रिपुरं दैत्यं दिधक्षोर्दग्धुमिच्छोः। 'दह भस्मीकरणे'इति धातोरिच्छार्थे सनि 'सन्यङोः'इति द्वित्वे 'सनाशंसमिक्ष उ'इत्युप्रत्ययः। स्मरारेः शिवस्याभिपृष्टं प्रमथा इव स्थिताः समन्तान्निरीयुर्निर्जग्मुः। अन्तर्विविशुरित्यर्थः॥

**सुराङ्गणानां[^1018] जलकेलिभाजां प्रक्षालितैः संततमङ्गरागैः।  
प्रपेदिरे पिञ्जरवारिपूरां स्वर्गौकसः स्वर्गधुनीं पुरस्तात्॥२४॥**

[^1018]: "सुराङ्गनानाम्."

** सुराङ्गणानामिति॥** स्वर्गौकसो देवाः पुरस्तादग्रे जलकेलिभाजां जलक्रीडासक्तानां सुराङ्गणानामप्सरसां संततं निरन्तरं प्रक्षालितैरङ्गरागैः कुङ्कुमादिरचितैः पिञ्जरवारिपूरां पीतजलप्रवाहां स्वर्गधुनीं मन्दाकिनीं प्रपेदिरे प्रापुः। सुराङ्गणानामिति 'कुमति च'इति णत्वम्॥

 अथ चतुर्भिस्तामेव विशिनष्टि—दिग्दन्तिनामित्यादिभिः॥

**दिग्दन्तिनां वारिविहारभाजां[^1019] कराहतैर्भीमतरैस्तरंगैः[^1020]।  
आप्लावयन्तीं मुहुरालवालश्रेणि[^1021]ंतरूणां निजतीरजानाम्[^1022]॥२५॥**

[^1019]: "विहारलीलाम्"

[^1020]: "भीमवराहयूथैः । ‘आशंसयन्सादरमद्रिपुत्री महेशपुत्राय. पुरः पुरोगाः। स कार्तिकेयः पुरतः परीतो वियच्चरैर्लोलतरैस्तरंगैः"

[^1021]: "श्रेणीः श्रेणीम्"

[^1022]: "गुरुतीरजानाम्"

** तत्र दिग्दन्तीति॥** किंभूतां स्वर्गधुनीम्। वारिणि विहारभाजां क्रीडतां दिग्दन्तिनामैरावतादीनां करैः शुण्डादण्डैः। 'करो वर्षोपले पाणौ रश्मौ प्रत्यय- शुण्डयोः'इति मेदिनी। आहतैस्ताडितैरत एव भीमतरैरतिशयभयानकैस्तरंगैः कल्लोलैः कृत्वा निजतीरजानामात्मीयतटोत्पन्नानां तरूणां वृक्षाणां संबन्धिनीमालवालानां मूलस्थलीनां श्रेणिम्। 'श्रेणिः स्त्रीपुंसयोः पङ्कौ समाने शिल्पिसंहतौ'इति मेदिनी। मुहुर्वारंवारम्। 'मुहुः पुनःपुनः शश्वत्'इत्यमरः। आप्लावयन्तीं सेचयन्तीम्॥

**लीलारसाभिः[^1023] सुरकन्यकाभिर्हिरण्मयीभिः सिकताभिरुच्चैः[^1024]।  
माणिक्यगर्भाभिरुपाहिताभिः[^1025] प्रकीर्णतीरां वरवेदिकाभिः ॥२६॥**

[^1023]: "लीलालसाभिः"

[^1024]: "हिरण्यहंसाभिरुताभिः; हिरण्यजाभिः सिकताभिः"

[^1025]: "उपोहिताभिः"

** लीलेति॥** पुनः किंभूताम्। लीलायां क्रीडायां रसः प्रीतिर्यासां ताभिः सुराणां कन्यकाभिः पुत्रीभिः। तथा हिरण्मयीभिः सैौवर्णीभिः सिकताभिर्वालुकाभिः तथा माणिक्यगर्भाभिर्मणिखचितमध्याभिः तथोपाहिताभिर्निर्मिताभिः न स्वकृत्रिमाभिः। तथोच्चैर्महतीभिर्वराः श्रेयस्यो या वेदिकास्ताभिश्च प्रकीर्णतीरां व्याप्तसैकताम्॥

**सौरभ्यलुब्धभ्रमरोपगीतै[^1026]र्हिरण्यहंसावलिकेलिलोलैः।  
चामीकरीयैः कमलैर्विनिद्रैश्र्युतैः परागैः परिपिङ्गतोयाम्[^1027] ॥२७॥**

[^1026]: "अवकीर्णैः"

[^1027]: "परिपिञ्जतोयाम्."

** सौरभ्येति॥** पुनः किंभूताम्। सौरभ्ये सौगन्ध्ये लुब्धा लम्पटा ये भ्रमरा द्विरेफास्तैरुपगीतैः। मुखरितैरित्यर्थः। हिरण्यस्य सुवर्णस्य ये हंसा मरालास्तेषामावल्यः पङ्क्तयस्तासां केलिः क्रीडा तथा निमित्तेन लोलैश्चञ्चलैश्चामीकरीयैः सौवर्णैर्विनिद्रैर्विदलितैः कमलैरुपलक्षिताम्। अत एव च्युतैः कमलेभ्यो भ्रष्टैः परागैः सुमनोरजोभिः। 'परागः सुमनोरजः'इत्यमरः। परिपिङ्गं परितः पीतं तोयं जलं यस्यास्तथोक्ताम्॥

**कुतूहलाद्द्रष्टुमुपागताभिस्तीरस्थिताभिः[^1028] सुरसुन्दरीभिः[^1029]।  
अभ्यूर्मिराजि[^1030]प्रतिविम्बिताभिर्मुदं दिशन्तीं व्रजतां जनानाम्॥२८॥**

[^1028]: "तीरे स्थिताभिः "

[^1029]: "सुरकन्यकाभिः"

[^1030]: "अभ्यूर्मिराजीः; अत्यूर्मिराजि"

 

कुतूहलादिति॥

द्रष्टुं कुतूहलात्कौतुकात्। आनन्दादिति यावत्। उपागताभिरागताभिः अत एव तीरस्थिताभिः। अत एवाभ्यूर्मिराजि। ऊर्मिराजा- वित्यभ्यूर्मिराजि तरङ्गमध्ये प्रतिविम्बिताभिः सुरसुन्दरीभिर्देवाङ्गनाभिर्निमित्तेन व्रजतां गच्छतामपि जनानां मुदं दिशन्तीं ददतीम्। एकासामप्यप्सरसां प्रतिबिम्बवशादनेकधा दृश्यमानत्वाद्युक्ता प्रीतिजनकतेति भावः॥

**ननन्द सद्य[^1031]श्चिरकालदृष्टां विलोक्य शक्रः[^314] सुरदीर्घिकां ताम्।  
अदर्शयत्सादरमद्रिपुत्रीमहेशपुत्राय ततः[^1033] पुरोगः॥२९॥**

[^1031]: "शक्रः"

[^1033]: "पुरः"

 **ननन्देति॥**

शक्र इन्द्रश्चिरकालेन बहुकालेन दृष्टां तां सुरदीर्घिकां मन्दाकिनीं विलोक्य सद्यो झटिति ननन्द जहर्ष। अतिरमणीयं वस्तु चिरकालदृष्टं सद्बहुप्रीतिजनकं भवतीति भावः। ततोऽनन्तरमद्रिपुत्रीमहेशयोः पुत्राय कुमाराय सादरं यथा तथा पुरोगः सन्नदर्शयत्॥

**स कार्तिकेयः पुरतः परीतः[^1034] सुरैः समस्तैः सुरनिम्नगां ताम्।  
अपूर्वदृष्टामवलोकमानः[^1035] सविस्मयः[^1036] स्मेरविलोचनोऽभूत्॥३०॥**

[^1034]: "पुरोज्ञः"

[^1035]: "इव लोकमानः"

[^1036]: "सविस्मय"

** स इति॥**

समस्तैः सुरैः परीतो व्याप्तः स कार्तिकेयः कुमारः। अपूर्वदृष्टाम्। अधुनैव दृष्टामित्यर्थः। तां सुरनिम्नगां पुरतोऽग्रेऽवलोकमानः सन्सविस्मयः साश्चर्यः स्मेरविलोचनः समन्दहासनेत्रश्चाभूत्॥

**उपेत्य तां तत्र[^1037]किरीटकोटिन्यस्ताञ्जलिर्भक्तिपरः कुमारः।  
गीर्वाणवृन्दैः प्रणुतां[^1038] प्रणुत्य नम्नेण मूर्ध्ना मुदितो[^1039] ववन्दे॥३१॥**

[^1037]: "रत्नकिरीट."

[^1038]: "प्रणताम् "

[^1039]: "नमितः; प्रणतः"

 

उपेत्येति॥

भक्तिपरो भक्तिप्रवणः कुमारः कार्तिकेयो गीर्वाणवृन्दैर्देवसमूहैः प्रणुतां प्रकर्षेण स्तुताम्। 'णु स्तुतौ'इति धातोः कर्मणि क्तः। तां मन्दाकिनीं तत्रोपेत्य। तत्समीपं गत्वेत्यर्थः। किरीटकोटौ मुकुटाग्रे। 'कोटिः स्त्री धनुषोऽग्रेऽस्त्री'इति मेदिनी। अत्राग्रशब्दस्य धनुःशब्दोपलक्षिततया सर्वेषामप्रवाचकत्वं बोध्यम्। न्यस्तोऽञ्जलिर्येन तथाभूतः सन्। प्रणुत्येडयित्वा मुदितो मुमुदे। इदं कृदन्तरूपं क्रियापदम्। तथा नम्रेण मूर्ध्ना शिरसा ववन्दे नमश्चक्रे॥

**प्रणर्ति[^1040]तस्मेरसरोजराजिः पुरः परीरम्भमिलन्महोर्मिः।  
कपोलपालिश्रमवारिहारि भेजे गुहं तं सरितः[^1041] समीरः॥३२॥**

[^1040]: "प्रपाटित"

[^1041]: "स्वसरितः."

** प्रणर्तितेति॥** प्रणर्तिता कम्पिता स्मेरसरोजानां विकसितकमलानां राजिर्माला येन। अनेन सौगन्ध्योक्तिः। तथा परीरम्भेणाश्लेषेण मिलन्तः आत्मनि मिश्रीभवन्तो महोर्मयो यस्य। अनेन शैत्योक्तिः। कपोलपाल्याः। कपोलरूपलताग्रस्येत्यर्थः। 'पालिः कर्णे लताग्रेऽश्रौ'इति विश्वः। श्रमेण यद्वारि स्वेदस्तस्य हारि। अनेन मान्द्योक्तिः। अन्यथा श्रमहृतेरसंभवः। एवंभूतः सरितो मन्दाकिन्याः समीरः पवनः पुरोऽग्रे स्थितं तं गुहं स्वामिकार्तिकेयम्। यद्वा पुरोग्रे भेजे सिषेवे॥

**ततो व्रजन्न[^1042]न्दननामधेयं लीलावनं जम्भजितः[^1043] पुरस्तात्।  
विभिन्नभग्नोद्धृत[^1044]शालसंघं प्रेक्षांचकार स्मरशत्रुसूनुः॥३३॥**

[^1042]: "जवात्"

[^1043]: "वज्रभृतः."

[^1044]: "उन्नतशाखि"

** तत इति॥** ततो गङ्गावलोकनानन्तरं व्रजंश्चलन्स्मरशत्रुसूनुः कुमारः पुरस्तादग्रे विभिन्नो विदारितः। बाणैः शतरन्ध्रीकृत इति तात्पर्यार्थः। तथा भग्र आमर्दितो मूलं विनोपर्येव शतशकलीकृत उद्धृत उत्पाटितश्च शालसंघो यस्य तत्। 'शालो हाले मत्स्यभेदे शालौकस्तत्प्रभेदयोः। शालद्रुस्कन्धशाखायां शालेति परिकीर्तिता॥'इति मेदिनी। नन्दननामधेयं नन्दनसंज्ञकम्। 'नन्दनं वनम्'इत्यमरः। जम्भजित इन्द्रस्य लीलावनमुपवनं प्रेक्षांचकार ददर्श। 'इजादेश्च–' इत्याम्॥

**सुरद्विषोपप्लुतमेवमेतद्वनं[^367] बलस्य द्विषतो गतश्रि।  
इत्थं विचिन्त्यारुणलोचनोऽभूद्भूभङ्गदुष्प्रेक्ष्यमुखः[^1046] स[^1047] कोपात्॥३४॥**

[^1046]: "दुष्प्रेक्षमुखः"

[^1047]: "च."

** सुरद्विषेति॥** स कुमारः। एतत्पुरोवर्ति बलस्य द्विषत इन्द्रस्य। अत्र 'नलोक–' इत्यादिना षष्ठीनिषेधेऽपि 'द्विषः शतुर्वा'इति विकल्पात्पष्ठी। वनमुपवनं सुरद्विषा तारकेणैव न केनापि। यथा तारकेणोपद्रुतं तथा न केनापीत्यवधारणार्थकैवकारेण ध्वन्यते। 'एवः प्रकारोपमयोरङ्गीकारावधारणे'इति विश्वः। अभितः सर्वतः। उपप्लुतमुपद्रुतमत एव गतश्रिनष्टशोभमित्थं विचिन्त्य कोपादरुणे लोचने यस्य तथा भ्रूभङ्गेन दुष्प्रेक्ष्यं दुर्दर्शं मुखं यस्य तथोक्तश्चाभूत्, महतां सति स्वस्मिन्परदुःखं महादुःखावहं भवतीति भावः॥

**निर्लूनलीलोपवनामपश्यद्दुःसंचरी[^1048]भूतविमानमार्गाम्।  
विध्वस्तसौधप्रचयां[^1049] कुमारो विश्वैकसाराममरावतीं[^1050] सः॥३५॥**

[^1048]: "असंचरी"

[^1049]: "सौख्यप्रचयाम्"

[^1050]: "प्रमृष्टविश्वौकसाराम्; प्रमृष्टवस्त्वेकसाराम्."

** निर्लूनेति॥** स कुमारः कार्तिकेयः निर्लुनानि कर्तितानि लीलायाः क्रीडाया उपवनानि यस्याम्। तथा दुःखेन संचरः संचारो येषु तथाभूता विमानमार्गा विमानसंचारपथा यस्याम्। तथा विध्वस्ताः खण्डिताः। स्फोटिता इति यावत्। सौधप्रचया राजसदनसमूहा यस्याम्। 'सौधोऽस्त्री राजसदनम्' इत्यमरः। तथा विश्वस्मिन्नेकैव सारां तत्त्वभूतां ताममरावतीमिन्द्रपुरीमपश्यत्। 'नगरी त्वमरावती'इत्यमरः॥

**गतश्रियं[^1051] वैरिवराभिभूतां[^1052] दशां सुदीनामभितो दधानाम्।  
नारीमवीरामिव तामवेक्ष्य सवाढमन्तः[^1053] करुणापरोऽभूत् ॥३६॥**

[^1051]: "गर्भश्रियम्"

[^1052]: "वैरिपराभिभूताम्"

[^1053]: "स गाढम्; सबाष्पम्"

 

गतश्रियमिति॥

स कुमारः वैरिवरेण तारकेणाभिभूतां पूर्वोक्तविधिना पराभूताम्। पराभवोऽत्र विध्वंसनक्रियानुकूलो व्यापारो ग्राह्यः। अत एव गत- श्रियं भ्रष्टशोभाम्। अत एव सुतरां दीनां कृपणाम्। अनुकम्प्यामिति यावत्। दशामवस्थामभितो दधानाम्। अत एवावीरां नपुंसकभर्तृकां नारीमिव स्थितां ताममरावतीमवेक्ष्यान्तर्मनसि बाढं बहु यथातथा करुणायां पर आसक्तोऽभूत्॥

**दुश्चेष्टिते देवरिपौ सरोषस्तस्याविषण्णः[^1054] समराय चोत्कः।  
तथाविधां तां स[^198]विवेश पश्यन्सुरैः सुराधीश्वरराजधानीम्॥३७॥**

[^1054]: " तस्यां विषण्णः"

 

दुश्चेष्टित इति॥

दुश्चेष्टिते दुष्कर्मणि देवरिपौ तारके विषये सरोपः सक्रोधः। तथा तस्य तत्कर्तृकाय समराय समरं युद्धं कर्तुमुत्कश्च तथाविषण्णोऽ- नलसः स कुमारः तथाविधां पूर्वोक्तप्रकारां तां सुराधीश्वरस्येन्द्रस्य राजधानीं पुरीं पश्यन्सन् विवेश। तदन्तरिति शेषः॥

**दैतेयदन्त्यावलिदन्तघातैः[^1056] क्षुण्णान्तराः[^1057] स्फाटिकहर्म्यपङ्कीः।  
महाहिनिर्मोकपिनद्धजालाः सवीक्ष्य[^1058] तस्यां विषसाद सद्यः॥३८॥**

[^1056]: " दैत्येन्द्रदन्तावल; दैतेयदन्तावल"

[^1057]: "क्षुण्णान्तर"

[^1058]: "संवीक्ष्य"

 

दैतेयेति॥

दैतेयानां दैत्यानां दन्त्यावलिर्गजावलिस्तस्यास्तत्कर्तृका ये दन्तघाता रदनताडितानि तैः क्षुण्णान्तराः क्षोदितमध्या अत एव महाहीनां महा- सर्पाणां निर्मोकाः कञ्चुकाः। 'समौ कञ्चुकनिर्मोकौ'इत्यमरः। तैः पिनद्धानि जलानि सौधजलानि यासु ताः स्फाटिकहर्म्यपङ्कीः स्फटिकनिर्मित- सौधनिचयान्वीक्ष्य स सद्यस्तस्यां विषसाद। खिद्यति स्मेत्यर्थः। ‘सद्यः सपदि तत्क्षणे'इत्यमरः॥

 **अथ युग्मेनाह—**

उत्कीर्णचामीकरपङ्कजानां दिग्दन्तिदानद्रवदूषितानाम्।  
हिरण्यहंसव्रजवर्जितानां विदीर्ण[^1059]वैदूर्यमहाशिलानाम्॥३९॥  

[^1059]: "तदीय."

आविर्भवद्बालतृणाञ्चितानां[^1060] तदीयलीलागृहदीर्घिकाणाम्।  
सदुर्दशां[^1061] वीक्ष्य विरोधिजातां[^1062] विषादवैलक्ष्यभरं बभार॥४०॥

[^1060]: "तृणावृतानाम्"

[^1061]: "सुदुर्दशाम्"

[^1062]: "विरोधिजां ताम्."

** उत्कीर्णेति॥ आविर्भवदिति च॥** स कुमारः। उत्कीर्णान्युत्खनितानि चामीकरस्य सुवर्णस्य पङ्कजानि कमलानि यासाम्। उत्खनितसुवर्णकमला- नामित्यर्थः। तथा दिग्दन्तिनामैरावतादीनां दानाः खण्डनाः तज्जेतारस्तारकजाः। कर्तरि ल्युट्। तेषां द्रवो मदजलं तेन दूषितानां म्लानीकृतानाम्। तारक- कुम्भीन्द्रमदकलुषीकृतजलानामित्यर्थः। हिरण्यप्रचुरा ये हंसास्तेषां व्रजेन वर्जितानां रहितानाम्। दैत्योपद्रवादिति भावः। तथा विदीर्णाः स्फोटिता वैदूर्याणां रत्नविशेषाणां महत्यः शिला यासाम्। तथाविर्भवन्त्युदयमानानि यानि बालतृणानि शष्पाणिं तैरञ्चितानां व्याप्तानाम्। तदीया ऐन्द्र्योया लीलार्थं गृहदीर्घिका गृहवापिकास्तासां संबन्धिनीम्। विरोधिभ्योऽरिभ्यो जातां दुर्दशां दुष्टावस्थां वीक्ष्य विषादवैलक्ष्ययोः खेदलज्जयोर्भरम्। बह्नयौविषादलज्जे इत्यर्थः। बभार। दुर्दशादर्शनजनितकरुणाबीजं दुःखं मयि सत्यपि सुदुर्दशेति लज्जाहेतुरित्यर्थः॥

**तद्दन्तिदन्तक्षतहेमभित्ति[^1063] सुतन्तुजालाकुलरत्नजालाम्।  
निन्ये सुरेन्द्रेण पुरोगतेन स वैजयन्ताभिधमात्मसौधम्॥४१॥**

[^1063]: "हेमभित्तिम्; गेहभित्ति."

** तद्दन्तीति॥** स कुमारः। सुरेन्द्रेणेन्द्रेण पुरोगतेनाग्रण्या सता तस्य तारकस्य दन्तिनां गजानां दन्तैः क्षताः क्षुण्णा हैम्यो भित्तयः कुड्यानि यस्मिन्यस्य वा। सुतन्तवो लूतानां शोभनानि सूत्राणि तेषां जालेनाकुलं व्याकुलं रत्नजालं रत्नसमूहो यस्मिन् तथा वैजयन्ताभिधं वैजयन्तसंज्ञकम्।'स्यात्प्रासादो वैजयन्तः'इत्यमरः। आत्मसौधं स्वराजसदनं निन्ये प्रापितः। कर्मणि लिट्॥

**निर्दिष्टवर्त्मा विबुधेश्वरेण सुरैः समग्रैरनुगम्यमानः।  
स प्राविशत्तं विविधाश्मरश्मिच्छिन्नेन[^1064] सोपानपथेन सौधम्॥४२॥**

[^1064]: "तद्विविधात्मरश्मिच्छन्नेन; तं विविधेन रत्नाच्छनेन"

** निर्दिष्टेति॥** स कुमारः। विबुधेश्वरेणेन्द्रेण कर्त्रा। निर्दिष्टवर्त्मेतो गमनं विधेयमित्युक्तिपूर्वकप्रदर्शितमार्गः। तथा समग्रैः सुरैर्देवैरनुगम्यमानोऽ- नुस्त्रियमाणः सन्। विविधा अनेकवर्णा येऽश्मानो रत्नानि तेषां रश्मिभिः किरणैरिछन्नेन भिन्नेन। रहितेनेति यावत्। तारककृतसोपानखचितरत्नोत्पा- टनादिति भावः। सोपानपथेनारोहणमार्गेण। 'आरोहणं स्यात्सोपानम्' इत्यमरः। तं सौधं प्राविशत्॥

**निसर्गकल्पद्रुमतोरणं[^1065] तं सपारिजात[^1066]प्रसवस्रगाढ्यम्[^1067]।  
दिव्यैः कृतस्वस्त्ययनः[^1068] मुनीन्द्रैरन्तः प्रविष्टप्रमदं[^1069] प्रपेदे॥४३॥**

[^1065]: "तोरणाङ्कम् ; तोरणान्तम्"

[^1066]: "सुपारिजात"

[^1067]: "स्रजाढ्यम्"

[^1068]: "कृतखस्त्ययनः"

[^1069]: "कुमारः; प्रविश्य."

 **निसर्गेति॥** स कुमारः। निसर्गेण स्वभावेन। अनायासेनेति यावत्। 'निसर्गः शीलसर्गयोः'इति विश्वः। कल्पद्रुमा एव तोरणानि यत्र। तथा पारिजातस्य देववृक्षविशेषस्य प्रसवानां पत्रपुष्पाणां स्रजा मालयाढ्यं युक्तम्। पूजनार्थमनेकपत्रपुष्पसहितमित्यर्थः। तथा दिव्यैः स्वर्गीयमुनीन्द्रैः कश्यपादिभिः कृतस्वस्त्ययनं विहितस्वस्तिवाचनम्। तथान्तःप्रविष्टा मध्यं प्रविश्य स्थिताः प्रमदाः स्त्रियो यत्र तं सौधं प्रपेदे प्राप॥

**पादौ महर्षेः किल कश्यपस्य कुलादिबृद्धस्य सुरासुराणाम्।  
प्रदक्षिणीकृत्य कृताञ्जलिः स[^955]न्षङ्भिःशिरोभिः सनतै[^1071]र्ववन्दे॥ ४४॥**

[^1071]: "विनतैः."

 

पादाविति॥

स कुमारः। सुरासुराणां देवदैत्यानां कुल आदिवृद्धस्य कश्यपस्य महर्षेः पादौ चरणौ कर्मभूतौ। प्रदक्षिणीकृत्य कृताञ्जलिः सन्। नतैः षङ्भिः शिरोभिर्ववन्दे नमश्चक्रे। किलेत्यैतिह्ये॥

**स देवमातुर्जगदेकवन्द्यौ पादौ तथैव प्रणनाम कामम्।  
मुनेः कलत्रस्य च तस्य भक्त्या प्रह्वीभवञ्शैलसुतातनूजः॥४५॥**

 

स इति॥

स शैलसुतातनूजः पार्वतीनन्दनो भक्त्या निमित्तेन प्रह्णीभवन्नम्रीभवन्सन्। मुनेश्च तस्य कलत्रस्य पत्न्याश्च देवानां मातुर्जनन्या अदितेः। जगत एकवन्द्यौ केवलनमस्करणीयौ पादौ तथैव मुनिनमस्कारप्रकारेणैव कामं यथायोग्यं प्रणनाम नमश्चक्रे॥

**स कश्यपः सा जननी सुराणां तमेधयामासतुराशिषा द्वौ[^1072]।  
तया[^1073] यया[^1074] नैकजगज्जिगीषुं जेता मृधे तारकमुग्रवीर्यम्[^1075]॥४६॥**

[^1072]: "द्वे"

[^1073]: "यथा तथा"

[^1074]: "अनया; यथा"

[^1075]: "उग्रवीर्यः"

 

स इति॥

स कश्यपो मुनिः सा सुराणां जनन्यदितिः, एतौ द्वौ तं कुमारं तयाशिषाशीर्वादेनैधयामासतुर्वर्धयतः स्म। ययाशिषा निमित्तेनोग्रवीर्यमत एव नैकजगन्त्यनेकजगन्ति। त्रीणि जगन्तीत्यर्थः। जिगीषुं जेतुमिच्छुम्। 'न लोक–'इति षष्ठीनिषेधः। तारकं दैत्यं मृधे संगरे जेता। जेष्यतीत्यर्थः। कर्तरि लुट्॥

**स्वदर्शनार्थं[^1076] समुपेयुषीणां सुदेवतानाम[^1077]दितिश्रितानाम्[^1078]।  
पादौ ववन्दे पतिदेवता[^1079]स्तमाशीर्वचोभिः पुनर[^1080]भ्यनन्दन्॥४७॥**

[^1076]: "तद्दर्शनार्थम्"

[^1077]: "स देवतानाम्"

[^1078]: "अदितेः सुतानाम्."

[^1079]: "विनयेन ताः"

[^1080]: "गुहम्"

 

स्वेति॥

स कुमारः। स्वदर्शनार्थंस्वावलोकनार्थं समुपेयुषीणां प्राप्नुवतीनाम्। तथादितिं देवमातरं श्रितानाम्। देवमातुराश्रयेण जीवन्तीनामित्यर्थः। शोभनाः सौभाग्यवत्यो देवतास्तासां पादौ चरणौ ववन्दे प्रणनाम। अथ च पतिरेव देवता यासां ताः प्रतिव्रतास्ता देवतास्त्वाशीर्वचोभिः 'त्वं जय'इत्यादिभिः पुनस्तं कुमारमभ्यनन्दन्। अस्तुवतेत्यर्थः॥

**पुलोमपुत्रीं विबुधाधिभर्तुस्ततः शचीं[^1081] नाम कलत्रमेषः[^1082]।  
नमश्चकार स्मरशत्रुसूनुस्तमाशिषासा समुपाचरच्च[^1083]॥४८॥**

[^1081]: "शची."

[^1082]: "अत्र."

[^1083]: "समुपाचचार"

** पुलोमपुत्रीमिति॥** ततोऽनन्तरम्। नामेति योग्यताप्रतिपादकमव्ययम्। अव्ययानामनेकार्थत्वात्। ततश्च प्रणामकर्तृत्वयोग्य इत्यर्थः। न च पुलोमपुत्र्या एव प्रणामार्हत्वविवक्षया विशेषणता स्यादिति वाच्यम्। विबुधाधिभर्तृसंबन्धोद्घाटनेनैव ध्वनितत्वात्। एष स्मरशत्रुसूनुः कुमारो विबुधानां देवानामधि- भर्तुरिन्द्रस्य कलत्रं स्त्रीभूतां शचीं शचीसंज्ञिकां पुलोमपुत्रीं नमश्चकार। अथ च सेन्द्राण्याशिषाशीर्वादेन तं कुमारं समुपाचरत्। अवर्धयदित्यर्थः॥

**अथादितीन्द्रप्रमदाः[^1084] समेतास्ता[^1085] मातरः[^1086] सप्त घनप्रमोदाः।  
उपेत्य भक्त्या नमते[^1087] महेशपुत्राय[^1088] तस्मै ददुराशिषः प्राक्[^1089]॥४९॥**

[^1084]: "अदितिप्राग्रमुखाः समेताः; अदितीन्द्रप्रमदासमेताः; अदितीन्द्रप्रमुखाः समेताः"

[^1085]: "सः; तम्"

[^1086]: " मातृकाः"

[^1087]: " नमति"

[^1088]: "स्म शर्वपुत्राय"

[^1089]: "ताः "

 

अथेति।

अथानन्तरं घनप्रमोदा सान्द्रानन्दाः। कुमारावलोकनादितिभावः। अत एव समेता एकत्रभूतास्ता अदितीन्द्रस्य कश्यपस्य प्रमदाः स्त्रियः सप्तमातरो ब्राह्मीप्रभृतयो भक्त्या निमित्तेनोपेत्य समीपमागत्य नमते नमस्कुर्वते तस्य महेशपुत्राय कुमाराय तारकविजयसाधना आशिष आशीर्वादा- त्प्राङ्नमस्कारात्पूर्वमेव ददुः॥

**समेत्य सर्वेऽपि मुदं[^1090] दधाना महेन्द्रमुख्यास्त्रिदिवौकसोऽथ[^1091]।  
आनन्दकल्लोलितमानसं तं[^460] समभ्यषिञ्च[^1093]न्पृतनाधिपत्ये॥५०॥**

[^1090]: "मुदमादधानाः"

[^1091]: "अत्र"

[^1093]: "तमभ्यषिञ्चन्."

 

सेति॥

अथानन्तरं मुदं दधाना महेन्द्रमुख्या इन्द्रप्रभृतयः सर्वेऽपि त्रिदिवौकसो देवा आनन्देन भावितारकयुद्धकर्तृत्वजन्मना कल्लोलितं तरंगितं मानसं सर एव मानसं चेतो यस्य तम्। महानन्दमित्यर्थः। तं कुमारं पृतनाधिपत्ये सैनापत्ये समभ्यषिञ्चन्नभिषिक्तमकुर्वन्॥

**सकलविबुधलोकः स्रस्तनिःशेषशोकः  
कृतरिपुविजयाशः प्राप्तयुद्धावकाशः।  
अजनि हरसुतेनानन्तवीर्येण तेना-  
खिलविबुधचमूनां प्राप्य लक्ष्मीमनूनाम्॥५१॥**

 

सकलेति॥

अनन्तवीर्येणापारपराक्रमेणात एवानूनां महतीमखिला या विबुधचम्वो देवसेनास्तासां लक्ष्मीं वैभवं प्राप्य स्थितेन तेन हरसुतेन। हरसुतसाहाय्येनेत्यर्थः। सकलविबुधलोकः समस्तवृन्दारकनिचयाः। स्नताः ध्वस्ताः। नष्टा इति यावत्। निःशेषाः समग्राः शोका यस्य तथा कृता रिपोस्तारकस्य विजय आशा येन। तथा प्राप्तो युद्धायावकाशोऽवसरो येन। तथाभूतश्चाजनि जातः। कुण्ठितवीर्याणां सवीर्यसाहाय्यकमेव कार्यसिद्धिहेतुर्भवतीति भावः। मालिनीवृत्तमेतत्। लक्षणं तु पूर्वमेवोक्तम्॥

इति श्रीपर्वणीकरोपनामकश्रीलक्ष्मणभात्मजसतीगर्भसंभवश्रीसीताराम-  
कविविरचितया संजीविनीसमाख्यया व्याख्यया समेतः श्री-  
कालिदासकृतौ कुमारसंभवे महाकाव्ये कुमार-  
सैनापत्याभिषेको नाम त्रयोदशः सर्गः॥

————————

**चतुर्दशः सर्गः।  
———————**

**रणोत्सुकेनान्धकशत्रुसूनुना समं[^1094] प्रयुक्तैस्त्रिदशैजिगीषुणा[^1095]।  
महासुरं तारकसंज्ञकं द्विषं[^1096] प्रसह्य हन्तुं समनह्यत द्रुतम्॥१॥**

[^1094]: "स्वयम्."

[^1095]: "जयेषुणा"

[^1096]: "तारकसंज्ञितं द्विषम्, तारकमूर्जितद्विषम्"

** रणेति॥** जेतुमिच्छति जिगीषति जिगीषतीति जिगीषुस्तेन जिगीषुणा। सन्नन्ताज्जयतेः 'सनाशंसभिक्ष उः'इत्युप्रत्ययः। अत एव रणे समरे। 'रणः कोणे क्वणे पुंसि समरे पुंनपुंसकम्।'इति मेदिनी। उत्सुकेनोत्कण्ठितेनान्धकशत्रोः शिवस्य सूनुना कुमारेण कर्त्रा। प्रयुक्तैःप्रेरितैः। संनहनार्थमिति शेषः। त्रिदशैर्देवैरिन्द्रादिभिः समं सार्धं तारकसंज्ञकं द्विषं शत्रुं महासुरं दैत्यं प्रसह्य बलाद्धन्तुं मारयितुं दुतं शीघ्रम्। 'लघु क्षिप्रमरं द्रुतम्'इत्यमरः। समनह्यत संनद्धम्। नह्यतेर्भावे लङ्। सर्गेऽस्मिन्नपि वृत्तमुपजातिरेव॥

 इतः परं 'सः'इत्यादिभिस्त्रिभिः कुमारसंनहनमाह—

**स दुर्निवारं मनसोऽतिवेगिनं जयश्रियः संनयनं[^1097] सुदुःसहम्।  
विजित्वरं नाम तदा[^1098] महारथं धनुर्धरः शक्तिधरोऽध्यरोहयत्[^1099] ॥२॥**

[^1097]: "संगमनम्; संयमनम्"

[^1098]: "ततः"

[^1099]: "अध्यरोहत."

** स इति॥** स गुहः कार्तिकेयो धनुर्धरस्तथा शक्तिधरश्चसन्दुर्निवारं दुःखेन निवारयितुं प्रतिरोद्धुं शक्यम्। अप्रतिरुद्धगतिकमित्यर्थः। मनसः सकाशादप्यतिवेगिनम्। बहुगतिजववन्तमित्यर्थः। इहाति नाम बहुश्चासौ जवश्च। स विद्यते यस्येति कृते 'न कर्म धारयान्मत्वर्थीयः'इति निषेधप्रसक्त्या मत्वर्थीयो न स्यात्। अतोऽतीत्यस्य क्रियाविशेषणतामाश्रित्य समर्थनीयम्। केचित्पुनः 'मनसोऽपि'इति पठित्वा व्याचक्षते। तथा जयश्रियो विजयलक्ष्म्याः संनयनं सम्यक्प्राप्तिसाधनम्। यमारुह्य गच्छन्तो वीराः सजयलक्ष्मीका एव भवन्तीति भावः। सुतरां दुःसहं। दुःसहता चैतदर्शनविषयिणी बोध्या। एतदर्शनेनैव शत्रवः पराजिता भवन्ति। अतो युक्तमेव जयश्रीसंनयनत्वम्। अत एव विजित्वरम्। विजित्वरेत्यानुपूर्वीकं नाम। नामत्वं च व्यक्तिबोधजनकतावच्छेद- कसंकेतत्वम्। दधानमिति शेषः। तथाभूतं महारथं महान्तं स्यन्दनम्। 'रथः पुमानवयवे स्यन्दने वेतसेऽपि च'इति मेदिनी। तदाध्यरोहयदारुरोह॥

सुरालयश्रीविपदां निवारणं सुरारिसंपत्प[^1100]रितापकारणम्[^1101]।  
केनापि दध्रेऽस्य विरोधिदारणं[^1102] सुचारु चामीकरघर्मवारणम् ॥३॥

[^1100]: "संसत्"

[^1101]: "वारणम्"

[^1102]: " विरागदारणम्"

 

सुरालयेति॥

विरोधिनं तारकं दारयति मारयति तद्विरोधिदारणम्। णिजन्तप्रयोगं कुर्वता कविना छत्रस्य जडत्वात्स्वातन्त्र्येण दारणक्रियोपयोगित्वा- संभवात्तदीयधारणप्रभावेण वीरोऽह्यसौ कुमारस्तारकं जेष्यतीति सूचितम्। 'ओजसापि खलु नूनमनूनं नासहायमुपयाति जयश्रीः'इति न्यायादिति भावः। अत एव सुरालयस्य स्वर्गस्य श्रियो लक्ष्म्या विपदामापदां निवारणं नाशकम्। अत एव सुरारेस्तारकस्य संपदां परितापस्य संतापस्य कारणं कर्तृ। सर्वत्र कर्तरि ल्युट्। सुचारु सुतरां मनोहरं चामीकरस्य हेम्नो घर्मवारणं छत्रम्। अस्य कुमारस्योपरि केनापि देवेन दध्रेधृतम्। कर्मणि ल्युट्॥

**शरच्चर[^1103]च्चन्द्रमरीचिपाण्डुरैः[^1104] सवीज्यमानो[^1105] वरचारुचामरैः।  
पुरःसरैः किंनरसिद्धचारणै रणेच्छुरस्तूयत[^1106] वाग्भिरुल्बणैः[^1107]॥४॥**

[^1103]: "शरद्वलत्"

[^1104]: "रोचिभिः"

[^1105]: "सुवीज्यमानः"

[^1106]: "रणोत्सुकः, स षण्मुखः"

[^1107]: "उच्चकैः"

 

शरदिति॥

शरदि घनात्यये चरतो भ्रमतश्चन्द्रस्य मरीचयो मयूखास्तद्वत्पाण्डुरैः शुभैः। 'शुक्लशुभ्रशुचिश्वेतविशदश्येतपाण्डुराः'इत्यमरः। चरत इति विशेषणं चामराणामपि वीजनवशेन चलत्वादन्वर्थमिति बोध्यम्। तथाभूतैर्वरैः श्रेष्ठैः। 'वरो जामातरि वृतौ देवतादेरभीप्सिते। षिङ्गे पुंसि त्रिषु श्रेष्ठे कुङ्कुमे तु नपुंसकम्'इति मेदिनी। चारुभिर्मनोहरैश्च चामरैर्वीज्यमानः। तथा रणेच्छुः संग्रामाभिलाषुकः स कुमार उल्बणैरुद्भटैः किंनराः किंपुरुषाः। 'स्याकिंनरः किंपुरुषः'इत्यमरः। सिद्धा देवविशेषाश्चारणाश्च तैः कर्तृभिः। पुरःसरैः सद्भिर्वाग्भिः कृत्वास्तूयतेडितः। 'ष्टु स्तुतौ'इत्यतः कर्मणि लङ्॥

 इदानीमिन्द्रादीनामष्टानामनुप्रयाणमाह—

**प्रयाणकालोचितचारुवेष[^1108]भृद्वज्रं वहन्पर्वतपक्षदारणम्।  
ऐरावतं[^1109] स्फाटिकशैलसोदरं ततोऽधिरुह्य द्युपतिस्तमन्वगात्॥५॥**

[^1108]: " वेषः "

[^1109]: " ऐरावणम्."

 

प्रयाणेति॥

ततोऽनन्तरं द्युपतिरिन्द्रः प्रयाणकाले प्रस्थानसमय उचितं योग्यं चारु मनोहरं च वेषं विभर्ति धरति तथोक्तः। तथा पर्वतपक्षाणां दारणं छेदनम्। करणे ल्युट्। वज्रं स्वायुधं वहन्। करेणेति शेषः। तथा स्फाटिकशैलः कैलासस्तस्य सोदरं सदृशमैरावतं गजमधिरुह्यास्थाय तं कुमारमन्वगात्। अनुययावित्यर्थः। 'अभ्यगात्'इति पाठस्त्वसाधुः। सेनानीत्वेन वृतत्वादतिश्रेयः कुमारापेक्षयान्येषामिन्द्रादीनामपि गौणत्वात्पुरतो गमनानौचित्यात्॥

तमन्वगच्छङ्गिरिशृङ्गसोदरं मदोद्धतं[^1110] मेषमधिष्ठितः शिखी।  
विरोधिविद्वेषरुषाधिकं ज्वलन्महोमहीयस्तरमायुधं दधत्[^1111]॥६॥

[^1110]: "महोद्धुरम्; महोद्धतम्"

[^1111]: "महामहौजस्तरसा युधे दधे महो महीयस्तरमादधद्युधि."

 

तमिति॥

विरोधिनस्तारकस्य विद्वेषेण वैरेण हेतुना या रुट् क्रोधस्तया निमित्तेनाधिकं ज्वलन्प्रदीप्यमानः शिख्यग्निर्गिरेः शृङ्गस्य सोदरं सदृशम्। तद्वद्विशालमित्यर्थः। तथा मदेन गर्वेण। 'मदो रेतसि कस्तूर्यां गर्वेहर्षेभदानयोः'इति मेदिनी। उद्धतं मेषं पशुविशेषं लोके 'मेंढा'इति ख्यातमधिष्ठितोऽ- धिरूढः तथा महसा तेजसा महीयस्तरमतिशयं महदायुधं शस्त्रं दधत्, अथवा 'महोमहीयस्तरम्'इति छेदः। महस्तेजोरूपं महीयस्तरमायुधमिति व्याख्यातव्यम्। दुधत्सन्। तं कुमारमन्वगच्छदनुगतवान्। अत्राप्यभ्यगच्छदित्यसाधु बोध्यम्॥

**अथेन्द्रनीलाचलचण्डविग्रहं[^1112] विषाणविध्वस्तमहापयोधरम्[^1113]।  
अधिष्ठितः कासरमुद्धरं[^1114] मुदा वैवस्वतो[^1115] दण्डधरस्तमन्वगात्[^1116]॥७॥**

[^1112]: "नन्विन्द्रनीलाचलचण्डविग्रहम्; नवेन्द्रनीलोचितचण्डविग्रहम्"

[^1113]: "शिलोच्चये"

[^1114]: "स्थितोऽतिमत्ते महिषेऽसुभीषणः; अधिष्ठितः कासरमुद्धतं मुदा"

[^1115]: "रणोत्सुकः"

[^1116]: "अभ्यगात्"

** अथेति॥** अथानन्तरं वैवस्वतो यमः। 'कालो दण्डधरः श्राद्धदेवो वैवस्वतोऽन्तकः'इत्यमरः। इन्द्रनीलानां नीलमणीनामचलः पर्वतस्तद्वच्चण्डविग्रहं प्रचण्डदेहम्\। कालत्वाद्भयानकमित्यर्थः। तथा विषाणाभ्यां शृङ्गाभ्यां विध्वस्ता अधः पातिता महापयोधरा बृहन्मेघा येन तथा। उद्धरमुद्भटं कासरं महिषम्। 'लुलायो महिषो वाहद्विषत्कासरसैरिभाः'इत्यमरः। अधिष्ठितोऽधिरूढः तथा दण्डं धरतीति तथाभूतश्च सन्। मुदा प्रीत्या तं कुमारमन्वगा- दनुजगाम॥

**मदोद्धतं प्रेतमथाधिरूढ[^1117]वांस्तमन्धकद्वेषितनूजमन्वगात्[^1118]।  
महासुरद्वेषविशेषभीषणः सुरोषणश्चण्डरणाय नैर्ऋतः॥८॥**

[^1117]: "मदोद्धतः प्रेतवराधिरोहणः; मदोद्धतप्रेतबराधिरूढः"

[^1118]: "अभ्यगात्-"

 

मदोद्धतमिति॥

अथानन्तरं महासुरद्वेषेण तारकासुरवैरेण विशेषमधिकं यथा तथा भीषणो भयानकः। 'भीषणं रसशल्लक्योर्ना गाढे दारुणेऽपि च'इति मेदिनी। तथा सुतरां रोषणः क्रोधनो नैर्ऋतो राक्षसो नैर्ऋतकोणाधीश्वरो मदेन गर्वेणोद्धतं प्रेतं पिशाचमधिरूढवानास्थितवान्सन्। चण्डरणाय प्रचण्डरणं कर्तुं तमन्धकद्वेषिणो हरस्य तनूजं पुत्रं कुमारमन्वगादन्वियाय॥

**नवोद्यदम्भोधरघोरदर्शने[^1119] युद्धाय रूढो[^1120] मकरे[^1121] महत्तरे[^1122]।  
दुर्वारपाशो वरुणो रणोल्वण[^1123]स्तमन्वियाय त्रिपुरान्तकात्मजम्॥९॥**

[^1119]: "नवोदयाम्भोधरघोरदर्शनः; नवोदयस्तोरणघोरदर्शनम्; नवोदयास्तोरणघोरदर्शनम्."

[^1120]: "युद्धेऽधिरूढः; युद्धोपरूढः"

[^1121]: "मकरम्"

[^1122]: "महत्तरम्"

[^1123]: "रणोल्बणम्"

 

नवेति॥

रणे युद्ध उल्बण उद्भटो वरुणः प्रचेताः। 'वरुणस्तरुभेदेऽप्सुपश्चिमाशापतावपि'इति मेदिनी। नवो नव्यः। 'नवो नव्यः स्तुतौ'इति मेदिनी। उद्यन्नुदयमानो योऽम्भोधरो मेघस्तद्वद्घोरदर्शने भयानकदर्शने। 'घोरं भीमं भयानकम्'इत्यमरः। तथा महत्तरेऽतिशयदीर्घे मकरे नक्रे रूढः। तथा दुर्वारः पाश आयुधविशेषो यस्य। पाशधरः सन्नित्यर्थः। युद्धाय युद्धं कर्तुं तं त्रिपुरान्तकस्य शिवस्यात्मजं पुत्रं कुमारमन्वियायान्वगच्छत्॥

**दिगम्बराधि[^1124]क्रमणोल्बणं क्षणान्मृगं महीयांसमरुद्धविक्रमम्।  
अधिष्ठितः संगरकेलिलालसो[^1125] मरुन्महेशात्मजमन्वगा[^1116]द्द्रुर्तम्[^1127]॥१०॥**

[^1124]: "अद्रिक्रमण"

[^1125]: "लालसम्"

[^1127]: "ध्रुवम्."

 

दिगिति॥

संगरकेलौ संग्रामक्रीडायां लालसा कामो यस्य। 'लालसौत्सुक्यतृष्णातिरेकयाच्ञासु च द्वयोः'इति मेदिनी। तथाभूतो मरुत्पवनो वायुकोणा- धीशः क्षणान्मुहूर्तमात्रेणैव। 'क्षणः पर्वोत्सवे च स्यात्तथा मानेऽप्यनेहसि'इति मेदिनी। दिशामम्बरस्य च। 'अम्बरं वाससि व्योम्नि'इति मेदिनी। अधिक्रमण आक्रमण उल्बणमुद्भटं महीयांसं महत्तरम्। अरुद्धोऽप्रतिरुद्धो विक्रमो विवत्पक्षिवत्क्रमः पादक्षेपो यस्य तथाभूतं मृगं हरिणम्। 'मृगः पशौ कुरङ्गे च करिनक्षत्रभेदयोः'इति मेदिनी। अधिष्ठितः सन्। तं महेशात्मजं कुमारं द्रुतं सत्वरमन्वगाद्नुजगाम॥

**विरोधिनां शोणित[^1128]पारणैषिणीं गदामनूनां नरवाहनो वहन्।  
महाहवाम्भोधिविगाहनो[^1129]द्धतं यियासुमन्वागम[^1130]दीशनन्दनम्॥११॥**

[^1128]: " विग्रह"

[^1129]: "विगाहमानः"

[^1130]: "अभ्यागमत्"

 

विरोधिनामिति॥

नरवाहनः कुबेरः। 'पौलस्त्यो नरवाहनः'इत्यमरः। विरोधिनां शत्रूणां संबन्धि शोणितं रुधिरं तेन या पारणा भोजनं तामिच्छति तथा- भूतामनूनामन्यूनसारां गदामायुधविशेषं वहन्धारयन्सन् महाहवो महारणः स एवाम्भोधिः समुद्रस्तस्य विगाहन उद्धतमुद्भटम्। समर्थमिति यावत्। अत एव यियासुं जिगमिषुमीशनन्दनं शिवपुत्रं कुमारमन्वगमत्। अनुगच्छति स्मेत्यर्थः॥

**महाहिनिर्बद्ध[^1131]जटाकलापिनो ज्वलन्त्रिशूलप्रबलायुधा[^1132] युधे[^1133]।  
रुद्रास्तु[^1134]षाराद्रिसखं[^1135] महावृषं ततोऽधिरूढास्तमयुः पिनाकिनः॥१२॥**

[^1131]: "निर्बन्ध"

[^1132]: "प्रवरायुधाः"

[^1133]: "युधि"

[^1134]: "रुषा"

[^1135]: "समम्"

** महाहीति॥** ततोऽनन्तरं पिनाकिनः पिनाकवन्तो रुद्रा ईशानकोणाधीशाः महाहिभिर्महद्भिः सर्पैःकृत्वा निर्बद्धो यो जटाकलापः सोऽस्ति येषाम्। अथवा महाहिभिर्निर्बद्धा जटा येषाम्। 'शेषाद्विभाषा'इति कप्। तथालापिन इदानीं तारकं जेष्याम इत्युद्धतवादिनश्च। ततो विशेषणसमासः। केचित्तु 'जटाभरावराः'इति पाठं कल्पयन्ति। यथास्थितव्याख्याने तु 'न कर्मधारयान्मत्वर्थीयः'इति मत्वर्थीयप्रसङ्गो दुर्वार इत्यलम्। तथा ज्वलद्दीप्यमानं त्रिशूल- मेव प्रबलं सबलमायुधं येषाम्। तथा तुपाराद्रेर्हिमवतः सखं सखायम्। तद्वच्छुभ्रमित्यर्थः। महावृषम्। जातावेकवचनम्। अधिरूढाश्च सन्तः। युधे युद्धाय तं कुमारमयुः। अन्वयुरित्यर्थः॥

**अन्येऽपि संनह्यमहारणोत्सव[^1136]श्रद्धालवः स्वर्गिगणास्तमन्वयुः।  
स्ववाहनानि प्रबलान्य[^1137]धिष्ठिताः प्रमोदविस्मेरमुखाम्बुजश्रियः॥१३॥**

[^1136]: "महामहोत्सव, महामहोत्सवाः"

[^1137]: "प्रवराणि"

**  अन्येऽपीति॥** अन्येऽप्युक्तातिरिक्ता अपि स्वर्गिगणाः देवगणाः प्रमोदेन रणानन्देन विस्मेरा विशेषेण समन्दहासा मुखाम्बुजश्रीर्येषाम्। अत एव महति रणोत्सवे श्रद्धालवः श्रद्धाशीला अत एव प्रबलानि स्ववाहनान्यधिष्ठिताः। तथा कवचादिना संनह्य संनद्धा भूत्वा तं कुमारमन्वयुः। अनुजग्मुरित्यर्

 अथ युग्मेनाह—

**उद्दण्डहेमध्वजदण्डसंकुलाश्चञ्चद्वि[^1138]चित्रातपवारणोज्ज्वलाः[^1139]।  
चल[^1140]न्द्वनस्यन्दनघोषभीषणाः करीन्द्रघण्टारवचण्डचीत्कृताः[^1141]॥१४॥**

[^1138]: "चलत्"

[^1139]: "उल्बणाः."

[^1140]: " घनाघना."

[^1141]: "चक्रि"

**स्फुरद्विचित्रायुधकान्तिमण्डलै[^1142]रुद्दयोतिताशावलयाम्बरा[^1143]न्तराः।  
दिवौकसां सोऽनुवहन्महाचमूः पिनाकपाणेस्तनयस्ततो ययौ॥१५॥**

[^1142]: "कन्दलैः"

[^1143]: "अम्बरा वराः."

** उद्दण्डेति॥ स्फुरदिति च॥** ततः सर्वसंनहनानन्तरं स पिनाकपाणेर्हरस्य तनयः कार्तिकेय उद्दण्डा उच्चनालदण्डा ये हेमध्वजाः सुवर्णविकारध्वजा- स्तेषां दण्डैर्नालदण्डैः संकुला व्याप्ताः। अनेकध्वजदण्डवत्य इत्यर्थः। चञ्चन्ति दीप्यमानानि तथा विचित्राणि हरितपीतादिकर्णयुक्तानि च यान्यातपवा- रणानि च्छत्राणि तैरुज्ज्वलाः। कान्तिमत्य इत्यर्थः। चलन्तो ये घना मेघास्त इव ये स्यन्दना रथास्तेषां घोषेणारवेण भीषणा भयानकाः। तथा करीन्द्राणां मत्तद्विपानां संबन्धीनि घण्टारवाः, चण्डानि भीषणानि चीत्कृतानि च यासु। चीत्कृतेति शब्दानुकृतिः। तथा स्फुरन्ति सर्वतः प्रसरन्ति विचित्राण्यनेक- वर्णान्यायुधसंबन्धिनीनां कान्तीनां द्युतीनां मण्डलानि वलयानि तैः कृत्वोद्योतितमुच्चैः शोभितमाशावलयं दिङ्मण्डलमम्बरान्तरमाकाशमध्यं च याभिः। 'अम्बरमवकाशावधिपरिधानान्तर्धिभेदतादर्थ्ये। छिद्रात्मीयविनाबहिरवसरमध्येऽन्तरात्मनि च' इति मेदिनी। एवंविधा दिवौकसां देवानां महाचमूर्महतीःसेना अनु पश्चाद्वहन्सन् ययौ। जगामेत्यर्थः॥

**कोलाहलेनोच्चलतां[^1144] दिवौकसां महाचमूनां गुरुभिर्ध्वज[^1145]व्रजै।  
घनैर्निरुच्छ्वासमभूदनन्तरं[^1146] दिङ्मण्डलं व्योमतलं महीतलम्॥१६॥**

[^1144]: "उच्छलता."

[^1145]: "ध्वजाग्रैः"

[^1146]: "अलंतराम्"

 

कोलाहलेति॥

उत्प्लुत्योड्डीय चलताम्। रोषवशादिति भावः। दिवौकसां देवानां कोलाहलेन घोरघोषेण। तथा महाचमूनां गुरुभिर्विशालैर्घनैः सघनैः। पुष्टैरिति यावत्। ध्वजव्रजैर्ध्वजसमूहैश्च कृत्वा निरुच्छ्वासं निरुद्धश्वासं निरोधहेतुकव्याप्तिमद्दिशां मण्डलं व्योमतलं महीतलमनन्तरमनुद्भासमानभेदम- भूत्। 'एकमेवाद्वितीयं ब्रह्म'इत्यद्वैतवादिनां ब्रह्मणोऽद्वैतत्वप्रतिपादने निदर्शनमभूदिति भावः॥

**सुरारिलक्ष्मीपरिकम्पहेतवो दिक्चक्रवालप्रतिनादमेदुराः।  
नभोन्तकुक्षिंभरयो घनाः[^1147] स्वना निहन्यमानैः पटहैर्वितेनिरे ॥१७॥**

[^1147]: "घनस्वनाः"

 

सुरारीति॥

निहन्यमानैस्ताड्यमानैः पटहैः कर्तृभिः 'पटहो ना समारम्भे आनके पुंनपुंसकम्'इति मेदिनी। 'आनकः पटहोऽस्त्री स्यात्'इत्यमरश्च। मुरारिलक्ष्म्यास्तारकसंपदः संबन्धिनि परिकम्पे हेतवो निदानम्। दिशां चक्रवाले मण्डले। 'चक्रवालं तु मण्डलम्'इत्यमरः। ये प्रतिनादः प्रतिध्वनिस्तेन मेदुराः पुष्टाः। तथा नभोन्तेनाकाशप्रान्तेन। प्रान्तपर्यन्तेनेत्यर्थः। कुक्षिंभरन्ति पिपुरति नभोन्तकुक्षिंभरयः। सर्वं नभो व्याप्नुवन्त इत्यर्थः। 'फलेग्रहिरात्म- भरिश्च'इत्यत्र चात्कुक्षेरपि समावेशात्कुक्षिंभरिरिति सिद्धम्। तया घनाः सान्द्राः स्वनाः शब्दा वितेनिरे। वितस्तरिर इत्यर्थः॥

**प्रमथ्यमानाम्बुधिगर्जित[^1148]र्जनैः सुरारि[^1149]नारीगणगर्भपातनैः।  
नभश्चमूधूलिकुलैरिवाकुलं[^1150] ररास गाढं पटहप्रतिस्वनैः॥१८॥**

[^1148]: "अर्णवगर्जितस्वनैः"

[^1149]: " वरारि"

[^1150]: "आकुलैः"

 

प्रमथ्यमानेति॥

चमूनां धूलिकुलै रेणुसमूहैः। 'कुलं जनपदे गोत्रे सजातीयगणेऽपि च'इति मेदिनी। आकुलं व्याप्तं पीडितं नभः प्रमथ्यमानोऽवलो- ड्यमानो योऽम्बुधिस्तस्य गर्जो गर्जनं तस्य तर्जना जेतारः। ततोऽप्यधिकगर्जनैरित्यर्थः। अत एव सुरारेस्तारकस्य यो नारीगणः स्त्रीसमूहस्तस्य यो गर्भस्तस्य पातनैः पातनकारिभिः। अतिगर्जनभयादिति भावः। पटहप्रतिस्वनैरानकप्रतिघोषैः कृत्वा गाढं दृढं यथा तथा ररासेव रुरोदेव। उत्प्रेक्षालंकारः। आर्तानां रोदनमेवैकं शरणं भवतीति भावः॥

**क्षुण्णं[^1151] रथैर्वाजिमिराहतं खुरैः करीन्द्रकर्णैः परितः प्रसारितम्।**  

[^1151]: "क्षिप्तम्."

**धृतं[^1152] ध्वजैः काञ्चनशैलजं रजो वातैर्हतं व्योम संमारु[^1153]हत्क्रमात्[^1154]॥१९॥**

[^1152]: "धृतं घनैः "

[^1153]: "ससार तत्; समासदत्"

[^1154]: "क्षणात्"

** क्षुण्णमिति॥** रथैः स्यन्दनैः क्षुण्णमुत्खनितम्। तथा काञ्चनशैलजं सुमेरुपर्वतजनितम्। इदं विशेषणं पीतत्वद्योतनार्थम्। रजो धूलिः। वाजिभिरश्वैः कर्तृभिः। खुरैः करणैः। कृत्वा हतं चूर्णीकृतम्। पिष्टीकृतमिति यावत्। तथा करीन्द्राणां मत्तगजानां कर्णैः श्रवणैः परितः सर्वतः प्रसारितं विस्तृतम्। तथा ध्वजैर्धूतं कम्पितम्। एतेन सघनता द्योतिता। तथा वातैः पवनैर्हतं स्पृष्टम्। एतेन पवनस्योपरि रंहःप्राप्तौ साधकतोक्ता। क्रमाद्यथाक्रमं व्योम कर्म। समारुहत्। आकाशमारूढमित्यर्थः। अत्र रुहेर्भौवादिकत्वाल्लङि गुणप्रसङ्गः, लुङि शलन्तत्वात्वसप्रसङ्गः, णिजन्तत्वे लङि यकारश्रवणप्रसङ्गः, इत्यतो- ऽयं प्रयोगश्चिन्त्य इति बहवः। वयं तु व्योम्न्याकाशे सम्यगारोहतीति समारोहः, इगुपधलक्षणः कः, तत आचारार्थे क्विपि अल्लोपे धातुत्वाल्लङि शपि अल्लोपस्य स्थानिवत्त्वाद्गुणाभावे च रूपसिद्धिरिति समादध्महे॥

 न केवलं व्योमन्यारूढं किंतु दिगन्तेष्वपि तथेत्याह—

**खातं खुरै रथ्यतुरंगपुंगवैरुपत्यकाहाटकमेदिनीरजः।[^1155]  
गतं दिगन्तान्मुखरैः[^1156] समीरणैःसुविभ्रमं[^1157] भूरि वभार भूयसा ॥२०॥**

[^1155]: "उपत्यकानांकनकस्थलीरजः"

[^1156]: " प्रखरैः "

[^1157]: "दाहभ्रमम् "

** खातमिति॥** रथं वहन्ति ते रथ्याः। 'तद्वहति रथयुगप्रासङ्गम्'इति यत्। तथोक्ता ये तुरंगपुंगवा अश्वश्रेष्ठास्तैः कर्तृभिः। खुरैः कृत्वा खातं क्षुण्णम्। उपत्यकाद्रेरासन्ना या हाटकमेदिनी सुवर्णभूमिः। अद्रेः सौवर्ण्यासन्नभूमिरिति तात्पर्यार्थः। 'उपाधिभ्यां त्यकन्नासन्नारूढयोः'इत्यासन्नार्थे त्यकन्प्रत्ययः। तस्याः संबन्धि। रजः कर्तृ। भूरि बहलं मुखरैः शब्दायमानैः समीरणैः पवनैर्दिगन्तान्दिक्प्रान्तान्गतम्। गमितमित्यर्थः। अन्तर्भावितणिजर्थोऽत्र बोध्यः। तथोक्तं सत्। भूयसातिशयेन शोभमानं विभ्रमं विलासम्। शोभामिति यावत्। बभार धृतवान्। अत्यन्तं शुशुभ इत्यर्थः। 'उपत्यकाद्रेरासन्ना भूमिरूर्ध्वमधि- त्यका'इत्यमरः॥

**अधस्तथोर्ध्वं पुरतोऽथ पृष्ठतोऽभितोऽपि चामीकररेणुरुच्चकैः।  
चमूषु सर्पन्मरुदाहतोऽहरन्नवीनसूर्यस्य[^1158] च कान्तिवैभवम्॥२१॥**

[^1158]: "तत्कालवालातपवैभवं बहु; त्तकालवालारुणवैभवं"

** अध इति॥** चमूषु सेनासु मरुता पवनेनाहत उत्पादितः। अत एवाधो नीचैः। तथोर्ध्वमूर्ध्वभागे। तथा पुरतोऽग्रभागे। अथ पृष्ठतः पृष्ठभागे। तथाभितोऽ- पतस्ततश्च सर्पन्प्रसरन्। चामीकररेणुः सुवर्णरजः। सुवर्णपर्वतोद्भूतत्वादिति भावः। नवीनसूर्यस्योपस्यसूर्यस्य कान्तिवैभवं द्युतिसंपदमहरत्। ततोऽप्य- धिकं शुशुभ इत्यर्थः॥

**बलोद्धृतं[^1159] काञ्चनभूमिजं रजो बभौ दिगन्तेषु नभःस्थले[^1160] स्थितम्।  
अकालसंध्याघनरागपिङ्गलं[^1161] घनं घनानामिव वृन्दमुद्यतम्[^1162]॥२२॥**

[^1159]: "बातोद्धतम् ; बलोद्धतम्"

[^1160]: "नभस्तले"

[^1161]: "पिङ्गितम्"

[^1162]: "दण्डम्"

 

बलोद्धृतमिति॥

काञ्चनस्य भूमौ जातं रजो धूलिर्बलोद्धृतं सैन्येनोत्पातितमत एव दिगन्तेषु दिक्प्रान्तेषु तथा नभःस्थल आकाशदेशे स्थितं च सत्। अकाले या संध्या तस्या यो घनः सान्द्रो रागो लौहित्यं तेन पिङ्गलं पिशङ्गम्। 'पिशङ्गौ कद्रुपिङ्गलौ'इत्यमरः। तथा घनं सान्द्रमुद्यतमुत्पन्नम्। पर्वतेभ्य इति शेषः। घनानां मेघानां वृन्दं समूह इव बभौ। अकालसंध्यालिप्तो मेघो यथा भाति तद्वत्सुवर्णभूमिजमपि रजो बभावित्यर्थः। अत्र पूर्णोपमालंकारः। ननु भानाश्रयीभूते रजसि घनवृन्दत्वेनोत्प्रेक्षासंभवात्संभावनैवास्त्विति चेत्। सत्यम्। क्रियाप्राधान्यमते रजः कर्तृकशोभायां घनवृन्दत्वोत्प्रेक्षापत्तेः॥

**हेमावनीषु[^1163] प्रतिविम्वमात्मनो मुहुर्विलोक्याभिमुखं महागजाः।  
रसातलोत्तीर्णगजभ्रमात्क्रुधा[^1164] दन्तप्रकाण्डप्रहृतानि[^1165] तेनिरे॥२३॥**

[^1163]: "हैमावनीषु."

[^1164]: "गजभ्रमेण ते"

[^1165]: "प्रहृतानि प्रकृतानि"

 

हेमेति॥

महागजा महान्तो दन्तिनो हेम्नः सुवर्णस्यावनीषु पृथ्वीषु पतितमात्मनः प्रतिबिम्बमभिमुखं विलोक्य रसातलात्पातालात्। 'अधोभुवनपातालं बलिसद्म रसातलम्'इत्यमरः। उत्तीर्णा उत्थिता ये गजास्तेषां भ्रमाद्भ्रान्त्या निमित्तेन। जातयेति शेषः। कुधा क्रोधेन। 'प्रतिघारुद्क्रुधौ स्त्रियौ'इत्यमरः। मुहुरनुवेलं दन्ता एव प्रकाण्डाः स्तम्बाः। 'काण्डं स्तम्बे तरुस्कन्धे बाणेऽवसरनीरयोः'इति मेदिनी। तैस्तत्कर्मकानि प्रहृतानि प्रहारान्। भावे निष्ठा। तेनिरे वितस्तरिरे। कर्तरि लिट्। 'अत एकहल्मध्येऽनादे–'इत्येत्त्वाभ्यासलोपौ। पृथिव्यामात्मप्रतिबिम्बदर्शनेनान्यगजभ्रमवतां गजानां युक्तमेव प्रहारकरणमिति भावः। 'नान्यस्य गन्धमपि मानभृतः सहन्ते'इति गन्धस्यापि दुःसहत्वात्। किं पुनः साक्षाद्दर्शनस्य। तद्दर्शनं तद्वति तत्प्रकारकतद्वति तत्प्रकारकं वा तत्र तेषां नातीव निग्रहः। मानान्धतायाः प्राधान्यात्॥

**सुजातसिन्दूरपरागपिञ्जरैः कलं चलद्भिः सुरसैन्यसिन्धुरैः।  
शुद्धासु चामीकरशैलभूमिषु नादृश्यत[^1166] स्वं प्रतिविम्वमग्रतः॥२४॥**

[^1166]: "व्यदृश्यत"

** सुजातेति॥** सुजातः शोभनो यः सिन्दूरस्य परागो रजस्तेन पिञ्जरैः पीतैः तथा कलं मन्द्रं यथा तथा चलद्भिर्गच्छद्भिः सुराणां देवानां सैन्यस्य सिन्धुरैर्गजैः कर्तृभिः। शुद्धासु निर्मलास्वपि चामीकरशैलस्य सुमेरुपर्वतस्य भूमिष्वग्रतः पतितमपि स्वं प्रतिबिम्बं नादृश्यत नालोकि। कर्मणि लङ्। आधाराधेययो- रेकवर्णतया पृथगभासमानत्वादिति भावः। 'सिन्दूरस्तनुभेदे स्यात्सिन्दूरे रक्तचूर्णके' इति मेदिनी॥

**इति क्रमेणामरराजवाहिनी महाहवाम्भो[^1167]धिविलासलालसा।  
अवातरत्काञ्चनशैलतो द्रुतं कोलाहला[^1168]क्रान्तविधूतकन्दरा \।\।२५\।**

[^1167]: "हवारम्भ."

[^1168]: "कोलाहलावृत्तिविधूतकन्दरा; कोलाहलाकूतविधूतकन्दरा; कोलाहलाकृत्तविधूतकन्दराः"

** इतीति**॥ महानाहवः सङ्ग्रामः स एवाम्भोधिः समुद्रस्तत्र यो विलासो लीला। क्रीडेति यावत्। 'विलासो हावभेदे स्याल्लीलायामपि पुंस्ययम्' इति मेदिनी। तत्र लालसौत्सुक्यं यस्याः। तथा कोलाहलेन कलकलेन। 'कोलाहलः कलकलः' इत्यमरः। आक्रान्ता व्याप्ता अत एव विधूताः कम्पिताः कन्दरा गह्वरायया। 'कन्दरस्त्वङ्कुशे पुंसि गुहायां न नपुंसकम्' इति मेदिनी। एवंभूतामरराजवाहिनीन्द्रसेना। 'वाहिनी स्यात्तरङ्गिण्यां सेनासैन्यप्रभेदयोः' इति मेदिनी। इति क्रमेण पूर्वोक्तक्रमेण काञ्चनशैलतः सुमेरोः सकाशाद्रुतं शीघ्रमवातरत्। उत्ततारेत्यर्थः॥

**महाचमू[^1169]स्यन्दनचण्डचीत्कृतैर्विलोलघण्टे[^1170]भपतेश्च बृंहितैः।  
सुरेन्द्रशैलेन्द्रमहागुहाशयाः सिंहा मह[^1171]त्स्वप्नसुखं न तत्यजुः॥२६॥**

[^1169]: "महाचमूनां करिचण्ड"

[^1170]: "घण्टाक्वणितोपबृंहितैः."

[^1171]: "महास्वप्न"

** महेति**॥ सुरेन्द्रस्येन्द्रस्य शैलेन्द्रे मेरौ या महगुहा महागह्वराणि तासु शेरते स्वपन्ति। गुहासु निद्रां कुर्वन्त इत्यर्थः। तथाभूताः सिंहा मृगेन्द्रा महाचमूषु महतीषु सेनासु ये स्यन्दना रथास्तेषां चण्डैः प्रचण्डैः। तीव्रैरिति यावत्। 'चण्डो धनहरी शङ्खपुष्पास्त्रिष्वतिकोपने। तीव्रेऽपि चूडावलभौ शिखायां बाहु- भूषणे॥' इति मेदिनी। चीत्कृतैः शब्दविशेषैः। इयं च शब्दानुकृतिः। तथा विलोलघण्टोऽतिचपलघण्टो य इभपतिर्गजराजस्तस्य। जातावेकवचनम्। बृंहि- तैर्गर्जितैश्च। 'बृंहितं करिगर्जितम्' इत्यमरः। महद्दीर्घंस्वप्ने निद्रायां यत्सुखम्। 'सुखं शर्मणि ना नाके' इति मेदिनी। 'स्वपो नन्' इति नन्प्रत्ययः। न तत्यजुर्न जहुः। अत्र निद्राप्रतिबन्धाश्रयीभूतबहुविधकोलाहलरूपे सत्यपि निदाने निद्राभङ्गरूपकार्योत्पत्त्यभावाद्विशेषोक्तिरलंकारः। 'कार्याजनिर्विशेषोक्तिः सति पुष्कलकारणे' इति लक्षणात्। 'शयवासवासिष्वकालात्’इति सूत्रे हलदन्तादेवेति नियमाद्गुहाशय इत्यत्र तदभावान्नालुक्॥

**गम्भीरभेरिध्वनितैर्भयंकरैर्महा[^1172]गुहान्तप्रतिनादमेदुरैः।  
महारथानां गुरु[^1173]नेमिनिःस्वनैरनाकुलैस्तैर्मृगराजता[^1174]जनि॥२७॥**

[^1172]: "मुहुर्मुहान्तः"

[^1173]: "गुरुनादनिःस्वनैः"

[^1174]: "तापि किम्."

** गम्भीरेति**॥ महान्तः परिणाहिनो ये गुहान्ता गह्वरमध्यानि तेषु यः प्रतिनादः प्रतिध्वनिस्तेन मेदुरैः पुष्टैः। अत एव भयंकरैर्विभीषकैः। 'मेघर्तिभयेषु कृञः' इति खश्। गम्भीराणि मन्द्राणि यानि भेरिध्वनितानि दुन्दुभिशब्दाः। 'भेरीः स्त्री दुन्दुभिः पुमान्' इत्यमरः। तैः। तथा महारथानां महतां स्यन्दनानां संबन्धिन्यो या गुरुनेमयो महत्यश्चक्रधाराः। 'चक्रधारा प्रधिर्नेमिः' इत्यमरः। तासां निःस्वनैः शब्दैश्वापि। निमित्तभूतैरित्यर्थः। अनाकुलैराकुलत्वा- भाववद्भिस्तैः सिंहेर्निमित्तैर्मृगराजता मृगाधिपत्यम्। अन्वर्थेति शेषः। सार्थाजनि जाता। राज्ञामयमेव परमो धर्मः प्रतिकर्तुमशक्तैरपि यदरिभ्यो न भेतव्य- मिति तदेभिर्मृगरा

ट्त्वधारिभिः। कथंचिदपि न भीतम्। अतो युक्तमेषां खलु मृगराज इत्यभिधानमित्यभिप्रायः। अत्रापि विशेषोक्तिरलंकारः॥

**समु[^1175]त्थितेन त्रिदिवौकसां म[^1176]हाचमूरवेणाद्रितटान्तदारिणा।  
प्रपेदिरे केसरिणोऽधिकं मदं स्व[^1177]वीर्यलक्ष्मीमृगराजतावशात् \।\।२८॥**

[^1175]: "समुच्छ्रितेन."

[^1176]: "चमूरवेण तेन. "

[^1177]: "स्ववीरलक्ष्मी"

** समुत्थितेनेति**॥ समुत्थितेन समुदितेनात एवाद्रेः सुमेरोस्तटान्तानां शृङ्गमध्यानाम्। 'तटं नपुंसकं क्षेत्रे प्रतीरे तु तटी त्रिषु' इति मेदिनी। 'प्रपातस्त्वतटो- भृगुः' इत्यमरश्च। दारिणा विदारकेण। अतिघोषेण महान्तः पर्वतभृगवोऽपि विदीर्णा बभूवुरित्यर्थः। अत्र शब्दकर्तृकपर्वततटविदारणस्यायोगेऽपि तद्योग- कल्पनात्संबन्धादतिशयोक्तिरलंकारः। त्रिदिवौकसां देवानां संबन्धिन्यो या महाचम्वो महत्यः सेनाः। 'चमूः सेनाविशेषेऽपि सेनामात्रे च योषिति' इति मेदिनी। तासां रवेण ध्वनिना निमित्तेन केसरिणः सिंहाः कर्तारः। स्वस्य वीर्य पराक्रम एव लक्ष्मीः शोभा यस्याः \। आत्मपराक्रमशालिनीत्यर्थः। तथाभूता या मृगराजता हरिणाधिपत्यं तस्या वशादायत्तत्वात्। 'वशो जनस्पृहायत्तेष्वायतत्वप्रभुत्वयोः' इति मेदिनी। अधिकं बहु मदं गर्वंप्रपेदिरे। कर्तरि लिट्। भयानकोऽपि चमूरवः प्रत्युत सिंहानामधिकमदकारक एव जात इति भावः॥

**भिया सुरानीकविमर्दजन्मना विदुद्रुवुर्दूरतरं द्रुतं मृगाः।  
गुहागृहान्ताद्ब[^1178]हिरेत्य हेलया[^1179] तस्थुर्विशङ्कं[^1180] नितरां मृगाधिपाः॥ २९॥**

[^1178]: "अभिसृत्य."

[^1179]: "लीलया"

[^1180]: "विनिः शङ्कतराः"

** भियेति**॥ मृगा हरिणाः। 'मृगः पशौ कुरङ्गे च' इति मेदिनी। सुराणां देवानामनीकस्य सैन्यस्य। 'अनीकोऽस्त्री रणे सैन्ये' इति मेदिनी। यो विमर्दः प्राणापहारि मर्दनं तज्जन्मना। ततो जनितयेत्यर्थः। भिया भयेन निमित्तेन द्रुतं सत्वरं दूरतरं विदुदुवुः। पलायांचक्रिर इत्यर्थः। भयशीलत्वादिति भावः। अथ च मृगाधिपाः सिंहा हेलया क्रीडया। सहसैवेत्यर्थः। गुहागृहस्य गह्वररूपस्य सद्मनोऽन्तान्मध्याद्वहिरेत्य। 'अपपरिबहिः–' इति समासविधानाज्ज्ञाप- कात्पञ्चमी। नितरां विशङ्कं निर्भयं यथा तथा तस्थुः॥

**विलोकिताः[^1181] कौतुकिनामरावतीजनेन जुष्टप्रमदेन[^1182] दूरतः।**  

[^1181]: "विलोकिता."

[^1182]: "जातप्रमदेन; दुष्टं प्रमदेनं."

**सुराचलप्रान्तभुवः[^1183] प्रपेदिरे सुविस्तृतायाः[^1184] प्रसरं सुसैनिकाः[^1185]॥३०॥**

[^1183]: "भुवि"

[^1184]: "सुविस्तृतायाम् "

[^1185]: "न सैनिकाः"

** विलोकिता इति**॥ कौतुकिना। सैनिकदर्शने कौतुकाविष्टचेतसेत्यर्थः। जुष्टप्रमदेन सेवितकलत्रेण। कलत्रसहितं वर्तमानेनेति फलितोऽर्थः। अमरावती- जनेन सुरेन्द्रनगरीलोकेन दूरतो दूरात्। 'दूरान्तिकार्थेभ्यो द्वितीया च' इति पञ्चमी। 'पञ्चम्याः–' इति तसिल्। विलोकिता दृष्टाः सुसैनिकाः शोभनाः सेनास्थ- लोकाः कर्तारः। सुतरां विस्तृतायाः सुराचलस्य सुमेरोर्या प्रान्तभूस्तस्याः प्रसरं प्रदेशं प्रपेदिरे प्रापुः। सुमेरोरवरुह्याधः प्रापुरिति भावः॥

**पीतासिता[^1186]रक्तसितैः सुराचलप्रान्त[^1187]स्थितैर्धातुरजोभिरम्बरम्।  
अयत्न[^1188]गन्धर्वपुरोदयभ्रमं बभार भूम्नोत्पतितै[^1189]रितस्ततः॥३१॥**

[^1186]: "पीतासितं रक्तसितम् "

[^1187]: "प्रान्तोत्थितैः,"

[^1188]: "अखर्व"

[^1189]: "सुतराम्; नितराम्"

** पीतासितेति**॥ अम्बरं नभः कर्तृ। इतस्ततः सर्वत्रेत्यर्थः। भूम्ना बाहुल्येनोत्पतितैरुड्डयितैरत एव सुराचलस्य सुमेरोः प्रान्तेषु स्थितैः। प्रान्तत्वं ह्यूर्ध्व- दैशिकमवगन्तव्यम्। तथा पीतानि चासितानि चारक्तानि च सितानि च तैर्धातुरजोभिर्गैरिकादिधूलिभिर्निमित्तेन। अयत्नेन यत्नाभावेन अनायासेनेतियावत्। यो गन्धर्वपुरस्य देवगायननगरस्योदय उत्पत्तिस्तस्य भ्रमं बभार धृतवत्। अन्तर्भावितणिजर्थः। गन्धर्वपुरस्य ह्यनेकवर्णपरिमण्डितत्वरूपसामान्यधर्मेण नभसो योपना तन्मूलिका भ्रान्तिः। अत उपमोत्थापितोऽयं भ्रान्तिमानलंकारः। तेनोभयोरङ्गाङ्गिभावेन संकरः॥

**महास्वनः[^1190] सैन्यविमर्दसंभवः कर्णान्तकूलं[^1191]कषतामुपेयिवान्।  
पयोनिधेः क्षुब्धतरस्य वर्धनो[^1192] बभूव भूम्ना भुवनोदरंभरिः॥३२॥**

[^1190]: "रवःप्रगल्भाहतमेरिसंभवः, "

[^1191]: "मूलंकषताम् "

[^1192]: "मन्थनः"

** महास्वन इति**॥ कर्णान्तः श्रवणमध्यं स एव कूलं तटम्। 'अथ कूलं तटे सूर्ये सैन्यपृष्ठतडागयोः' इति मेदिनी। तत्कपत्युन्मार्ष्टि तस्य भावस्तत्ता ताम्। 'सर्वकूलाभ्रकरीषेषु कषः' इति खश्। 'अरुर्द्विषत् –इति मुम्। उपेयिवान्प्राप्तवान्। कर्णान्तं स्फोटयन्नित्यर्थः। क्षुब्धतरस्यात्यन्तसंचलितस्य। वेलामतिक्रा-न्तस्येत्यर्थः। पयोनिधेः समुद्रस्य वर्धनः। कर्तरि ल्युट्। तथा भुवनैः कृत्वोदरं भरतीति तथोक्तः।आवृतसकलब्रह्माण्डत्वाद्भुवनानां मध्यपातो युक्त इति भावः। एवंभूतः सैन्यविमर्दसंभवः सेना संघट्टनोत्पन्नो महास्वनो भून्ना बाहुल्येन युक्तो बभूव। अति महत्त्वविशिष्टो जात इत्यर्थः॥

**महागजानां गुरुबृंहितैस्ततैः[^1193] सुहेषितैर्घोरतरैश्च वाजिनाम्।  
घनै[^1194] रथानां गुरुचण्डचीत्कृतैस्तिरोहितोऽभूत्पटहस्य निःस्वनः॥३३॥**

[^1193]: "शतैः; स तैः"

[^1194]: "स्वनैः."

** महागजानामिति॥** महागजानां महतां दन्तिनां संबन्धिभिर्गुरुबृंहितैर्गुरूणि गम्भीराणि यानि बृंहितानि ध्वनितानि तैः। तथा ततैर्विस्तृतैः। तथा घोरतरैरत्यन्तभयंकरैर्वाजिनां सुहेषितैः शोभनहेषणैः। तथा घनैर्गम्भीरै रथानां संबन्धिभिर्गुरुणि महान्ति चण्डानि भयानकानि च यानि चीत्कृतानि तैश्व पट हृस्य निःस्वनः स्वनस्तिरोहितोऽताहितः। अप्रकाशित इति यावत्। अभूत्।

**महासुराणामवरोधयोषितां कचाक्षिपक्ष्मस्तनमण्डलेषु[^1195] च।  
ध्वजेषु नागेषु रथेषु वाजिषु क्षणेन तस्थौ सुरसैन्यजं रजः ॥३४॥**

[^1195]: " ष्वलम्"

** महासुराणामिति**॥ महासुराणां तारकादीनां संबन्धिनीनामवरोधयोषितामन्तःपुरस्त्रीणाम्। 'शुद्धान्तश्चावरोधश्च' इत्यमरः। संबन्धीनि कचाश्च, अक्षि- पक्ष्माणि च‚ स्तनमण्डलानि च तस्मिन्। 'द्वन्द्वश्च प्राणितूर्यसेनाङ्गानाम्' इति प्राण्यङ्गत्वादेकवद्भावः। तथा ध्वजेषु नागेषु हस्तिषु रथेषु वाजिषु च घनं सान्द्रं सुरसैन्यजं रजो धूलिः क्षणेन तस्थौ। अनेन तेषां शत्रूणामशुभमुक्तमिति ध्वनिः॥

**घनै[^1196]र्विलोक्य स्थगितार्कमण्डलैश्चमूरजोभिर्निचितं नभःस्थलम्।[^1197]  
अयायि[^1198] हंसैरभि मानसं घनभ्रमेण सानन्दमनर्ति केकिभिः ॥३५॥**

[^1196]: "चलैः"

[^1197]: "नभस्तलम्."

[^1198]: "अयापि; अवापि"

** घनैरिति**॥ घनैः सान्द्रैरत एव स्थगितार्कमण्डलैराच्छादितसूर्यबिम्बैश्चमूरजोभिः सेनाधूलिभिर्निचितं व्याप्तं नभःस्थलं व्योमदेशं विलोक्य घनभ्रमेण मेघभ्रान्त्या हंसैर्मरालैर्मानसं सरोऽभि संमुखमयायि गतम्। भावे लुङ्। तेषां वर्षास्वप्रगल्भत्वादिति भावः। अथ च केकिभिर्मयूरैः सानन्दं सहर्षमनर्ति नृत्यमकारि। अत्रापि भावे लुङ्॥  

**सान्द्रैः[^1199] सुरानीकरजोभिरम्बरे नवाम्बुदानीकनिभैरभिश्रिते।[^1200]  
चकाशिरे स्वर्णमया[^1201] महाध्वजाः परिस्फुरन्तस्तडितां गणा इव॥ ३६॥**

[^1199]: "सान्द्रे"

[^1200]: "विलासिभिः श्रिते; निभैरभिस्रुतैः."

[^1201]: "स्वर्णमयध्वजव्रजा; स्वर्णमया ध्वजव्रजाः."

** सान्द्रैरिति॥** अम्बरे नभसि। 'अम्बरं वाससि व्योम्नि कार्पासे च सुगन्धके' इति मेदिनी। नवो नूतनः। वार्षिक इति यावत्। योऽम्बुदो मेघस्तस्यानीकं समूहस्तन्निभैस्तत्सदृशैः। 'निभस्तु कथितो व्याजे पुंलिङ्गः सदृशे त्रिषु' इति मेदिनी। तथा सान्दै सघनैः। 'सान्द्रं बले वापि घने मृदौ च' इति मेदिनी। सुराणामनीकस्य सैन्यस्य रजोभिः। 'रजो रेणौ परागे स्यादार्तवे च गुणान्तरे' इति मेदिनी। अभिश्रित आवृते सति स्वर्णमया हेममया महाध्वजा महान्तो ध्वजाः। 'ध्वजः स्याच्छौण्डिके पुमान्। न स्त्रियां तु पताकायां खट्वाङ्गे मेढ्रचिह्नयोः' इति मेदिनी। परिस्फुरन्तः परितः स्फुरन्तः प्रकाशमानास्तडितां विद्युताम्। 'तडित्सौदामिनी विद्युत्' इत्यमरः। गणाः समूहा इव चकाशिरे शुशुभिरे॥

**विलोक्य धूलीपटलैर्भृशं भृतं द्यावापृथिव्योरलमन्तरं महत्।  
किमूर्ध्वतोऽधः किमध[^1202]स्त ऊर्ध्वतो रजोऽभ्युपैतीति जनैरतर्क्यत ॥३७॥**

[^1202]: "अथस्तात्"

** विलोक्येति॥** जनैर्लोकैर्द्यावापृथिव्योर्द्यौश्च पृथिवी च तयोः। 'दिवसश्च पृथिव्याम्' इत्यत्र चकाराद्द्यावादेशः। महद्विशालमन्तरमवकाशो धूलीपटलै रजो- निचयैर्भृशं बहु यथा तथा भृतं पूर्णं विलोक्य रज ऊर्ध्वतः सकाशादध उपैति। किंवाधस्तः सकाशादूर्ध्वत ऊर्ध्वभागे। सार्वविभक्तिकस्तसिः। अभ्युपैति किमित्यलं पर्याप्तमतर्क्यततर्कितम्। भावे लङ्। सर्वतो रजोव्याप्त्याकुत आगच्छतीति निश्चयाभावादिति भावः॥

नोर्ध्वं न चाधो न पुरो न पृष्ठतो न पार्श्वतोऽभूत्खलु चक्षुषो[^1203]र्गतिः।  
सूच्य[^1204]ग्रभेद्यैः पृतनारज[^1205]श्चयैराच्छा[^1206]दिता प्राणिगणस्य सर्वतः॥ ३८॥

[^1203]: "चक्षुषः"

[^1204]: "सूच्यप्रभिन्नैः"

[^1205]: " रजोभरैः;रजोभिः."

[^1206]: " सुनिर्भरम्; सुनिर्भरैः"

** नोर्ध्वमिति॥** सूच्यग्रेण सीवनद्रव्यपुरोभागेन। 'सूची तु सीवनद्रव्येऽप्याङ्गिकाभिनयान्तरे' इति मेदिनी। भेद्यैर्भेत्तुं योग्यैः। 'ऋहलोः–' इति ण्यत्। अनेनातिसद्यस्ता द्योतिता। तथाभूतैः पृतनायाः सेनायाः। 'पृतना तु स्त्रियां सेनामात्रसेनाविशेषयोः' इति मेदिनी। रजसां चयैः समूहैः। 'चयः समूहे प्राकारमूलबन्धे समाहतौ' इति मेदिनी। सर्वत आच्छादितावृता प्राणिगणस्य जन्तुसमूहस्य चक्षुषोर्नेत्रयोः। 'लोचनं नयनं नेत्रमीक्षणं चक्षुरक्षिणी' इत्यमरः। गतिः प्रसरणमूर्ध्वं नाभूत्, अधश्च नाभूत्, पुरो नाभूत् ,पृष्टतो नाभूत्, पार्श्वतोऽप्युभयतो नाभूत्। खलु निश्चयेन॥

दिगन्तदन्त्या[^1207]बलिदानहारिभिर्विमानरन्ध्रप्रतिनादमेदुरैः।  
अनेकवाद्य[^1208]ध्वनितैरनारतैर्जगर्ज गाढं गुरु[^1209]भिर्नभस्तलम्॥ ३९॥

[^1207]: "दन्तावल"

[^1208]: "वाह"

[^1209]: "गुरुमत्सरादिव"

** दिगन्तेति॥** दिगन्तेषु या दन्त्यावलिर्गजपङ्क्तितस्तस्या दानं मदजलं तस्य हारिभिः शोषकैः। घोरध्वनितश्रवणजनितभयवशाद्दिगन्तदन्तिनोऽपि शुष्कमदजला जाता इति भावः। तथा विमानानां देवस्यन्दनानां रन्ध्रेषु जालेषु यः प्रतिनादः प्रतिध्वनिस्तेन मेदुरैः पुष्टैर्गुरुभिर्दीघैरनारतैरविद्य- मानक्षणिकविरामैरनेकवाद्यानां मृदङ्गादीनां ध्वनितैर्घोषैः कृत्वा नभस्तलं कर्तृ गाढं दृढं जगर्ज। प्रतिननादेत्यर्थः। अन्योऽपि कस्मिंश्चित्कर्णकटुरवकारिणि सति तटस्थोऽपि प्रतिनदति तद्वत्। समासोक्तिरलंकारः—'समासोक्तिः परिस्फूर्तिः प्रस्तुतेऽप्रस्तुतस्य यत्' इति लक्षणात्॥

**भुवं विगाह्य प्रययौ महाचमूः क्वचिन्न[^1098] मान्ती महतीं[^1211] दिवं खलु।  
सुसंकुलायामपि तत्र निर्भरात्किं[^1212] कांदिशीकत्वमवाप नाकुला॥४०॥**

[^1211]: "दिवमभ्यगात्ततः"

[^1212]: "निर्भरा विकांदिशीकत्वम्."

** भुवमिति॥** महाचमूर्महती सेना भुवं विगाह्य व्याप्य क्वचिदपि भूमिस्थलेन मान्त्यसमाविशन्ती सती महतीं विशालां दिवं स्वर्गं प्रययौ प्राप खलु निश्चयेन। अथ च निर्भरादधिकात्मभाराद्धेतोस्तत्रापि दिव्यपि सुतरां संकुलायां व्याप्तायां सत्यामाकुला व्याकुला सती कांदिशीकत्वं भयद्रुतत्वम्। 'कांदिशीको भयद्रुतः' इत्यमरः। किं नावाप। अपि त्ववामैवेत्यर्थः। परस्परपेषणभिया व्याकुलत्वाहुद्रुवुरित्यर्थः। अत्र द्रवणं द्रवणेच्छामात्रपरम्। द्रवणं कर्तुमैच्छदिति तात्पर्यार्थः। अन्यथा व्याप्तेः प्रतिबन्धकत्वेन द्रवणासंभवाद्दृवणोक्ते- रफलत्वापत्तिः॥

उद्दामदानद्विप[^1213]वृन्दबृंहितैर्नितान्तमुत्तुङ्गतुरंगहेषितैः।  
चलद्धन[^1214]स्यन्दननेमिनिस्वनैरभून्निरुच्छ्वासमिवाकुलं[^1215] जगत्[^1216]॥ ४१॥

[^1213]: "द्विपबृंहितैः शतैः "

[^1214]: "चलध्वज"

[^1215]: "अथ."

[^1216]: "नभः; तत्"

** उद्दामेति॥** उद्दामदाना उत्कटमदा ये द्विपा गजास्तेषां वृन्दस्य समूहस्य बृंहितैः शब्दैः। तथोत्तुङ्गा उन्नता ये तुरंगा अश्वास्तेषां हेषितैर्हेषाभिः। तथा नितान्तमत्यन्तं चलन्तो घना इव स्यन्दना रथास्तेषां या नेमयश्चक्रधारास्तासां निस्वनैश्च नितरामाकुलं व्याकुलं जगन्निरुच्छ्वासमिव निरुद्धश्वासमिवाभूत्। आकुलत्वसाधारणधर्मेण निरुद्धश्वासत्वमुत्प्रेक्षत इत्युत्प्रेक्षालंकारः॥

महागजानां गुरुभिस्तु गर्जितैर्विलोलघण्टारणितै

रणोल्बणैः।  
वीर[^1217]प्रणादैः प्रमदप्रमेदुरैर्वाचालतामादधिरेतरां दिशः॥ ४२॥

[^1217]: "वीरप्रमेदैः"

** महागजानामिति॥** महागजानां संबन्धिभिर्गुरुभिर्दीर्घैर्गजितै रणोल्बणैर्विलोला या घण्टास्तासां रणितैश्व प्रमदेनोन्मादेन निमित्तेन प्रमेदुरैः प्रकर्षेण पुष्टैर्वीरप्रणादैर्वीराणां शब्दैश्व दिशः काष्ठाः कर्त्र्यः। वाचालतां मुखरतामादधिरेतरामतिशयेन धृतवत्यः। तरपि 'किमेत्तिङ्-' इत्याम्॥

**दन्तीन्द्रदान[^1218]द्रववारिवीचिभिः सद्योऽपि नद्यो बहुधा[^1219] पुपूरिरे।  
धारां[^1220] रजोभिस्तुरगैः क्षतैर्भृता याः पङ्कतामेत्य रथैः स्थलीकृताः ॥४३॥**

[^1218]: "दानाम्बुधि; दानद्रुत."

[^1219]: "बहु ताः"

[^1220]: " धरारजोमिस्तुरगक्षतैर्भृतं वाः पङ्कतामेत्य रजस्वलीकृतम् ; धारारजोभिस्तुरगैः क्षितिर्भृता या पङ्कतामेत्य रथैः स्थलीकृता."

** दन्तीन्द्रेति॥** दन्तीन्द्राणां गजेन्द्राणां ये दानद्रवा मदस्रुतयस्तेषां वारीणि जलानि तेषां वीचिभिस्तरङ्गैः कर्तृभिः। नद्यो वाहिन्योऽपि सद्यो बहुधा पुपूरिरे पूरिताः। कर्मणि लिट्। ग्रीष्मसंतापेन शुष्का अपि नद्यो जलपूर्णा आसन्नित्यर्थः। अथ या नद्यस्तुरगैः क्षतैः क्षुण्णै रजोभिर्भूताः पूर्णा अतएव पङ्कतां कर्दमतामेत्य स्थिताः। ता रथैः कर्तृभिः। धाराश्चक्रधारा भ्रामयित्वा स्थलीकृताः॥

निम्नाः[^1221]प्रदेशाः स्थलतामुपागमनिम्नत्वमुच्चैरपि सर्वतश्च[^1222] ते।  
तुरंगमाणां व्रजतां खुरैः क्षता[^1223] रथैर्गजेन्द्रैः परितः समीकृताः[^1224]॥४४॥

[^1221]: "निम्रप्रदेशः"

[^1222]: "सर्वतः स्थलम् ; सर्वतः स्थलाः."

[^1223]: "क्षिती."

[^1224]: "समीकृता."

** निम्ना इति॥** निम्ना नीचाः प्रदेशा भूमयः स्थलतां समानभूमित्वमुपागमन्प्रापुः। सर्वत उच्चैरप्युन्नता अपि ते प्रदेशा निम्नत्वमुपागमन्। निम्नमुच्चैरभवत्, अन्यप्रदेशोत्थापितधूलिपूरितत्वात्। उच्चैर्निम्नमभवत्, आत्मधूलीनामन्यत्र पतितत्वादिति भावः। अथ च ते प्रदेशा व्रजतां गच्छतां तुरंगमाणां खुरैः क्षताश्चु- क्षुदिरे। अत एव रथैर्गजेन्द्रैश्च परितो निम्नोन्नतेषु समीकृताः। समाश्चक्रिर इत्यर्थः॥

**नभोदिगन्तप्रतिघोषभीषणैर्महामहीभृत्तटदारणोल्बणैः।  
पयो[^1225]धिनिर्धूननकेलिभिर्जगद्बभूव भेरीर्ध्वनि[^1226]तैः समाकुलम्॥४५॥**

[^1225]: "पयोविनिर्धूननकेलिमिः; पयोधिनिर्धूतककेलिमिः "

[^1226]: " स्वनितैः"

** नभ इति॥** नभसि व्योम्नि दिगन्तेषु च यः प्रतिघोषः प्रतिध्वनिस्तेन भीषणैर्भयानकैः। महान्ति यानि महीभृतां पर्वतानां तटानि भृगवस्तेषां दारणे भेदन उल्बणैरुद्भटैः। समर्थैरिति यावत्। तथा पयोधेः समुद्रस्य निर्धूनने कम्पने केलिः क्रीडा येषाम्। पयोधिमपि कम्पयद्भिरित्यर्थः। भेरीध्वनितैर्वदनैकवाद्य- मानवाद्यविशेषरवैर्निमित्तैर्जगत्समाकुलं व्याकुलं बभूव॥

**इतस्ततो वातविधूत[^1227]चञ्चलैर्नीरन्ध्रि[^1228]ताशागमनैर्ध्वजांशुकैः।  
लक्षैः[^1229] क्वणत्काञ्चनकिङ्किणीकुलैरमञ्जिधूलीजलधौ नभोगते[^1230]॥ ४६॥**

[^1227]: "विधूति."

[^1228]: "आरोधिताशा"

[^1229]: "लघु क्वणत्; चलत्क्वणत्."

[^1230]: "नभोगतैः"

** इत इति॥** इतस्ततो वातविधूतानि पवनकम्पितान्यत एव चञ्चलानि च तैः। तथा नीरन्ध्रितंनिरवकाशीकृतमाशासु दिक्षु गमनं यैः। आत्मव्याप्त्या रुद्ध- पथिकपथैरित्यर्थः।क्वणद्रणत्काञ्चनकिङ्किणीनां सौवर्णनूपुराणां कुलं जालं येषां प्रान्तभागेषु। शोभार्थं प्रतिबद्धनूपुरजालैरित्यर्थः। लक्षैर्लक्षसंख्यैः। 'लक्षं शरव्ये संख्यायाम्' इति मेदिनी। ध्वजांशुकैर्ध्वजपटैः। 'अंशुकं शुक्लवस्त्रे स्याद्वस्त्रमात्रोत्तरीययोः' इति मेदिनी। नभसि गते प्रसृते धूलिजलधौ रजोऽम्बु- धावमज्जि मज्जितम्। भावे लुङ्। सर्वाणि ध्वजांशुकानि धूलिभिरलक्षितानि बभूवुरित्यर्थः॥

**घण्टारवै रौद्रतरैर्निरन्तरं[^1231] विसृत्वरैर्गर्जरवैः सुभैरवैः।  
मत्त[^1232]द्विपानां प्रथयांबभूविरे न वाहिनीनां पटहस्य निःस्वनाः॥४७॥**

[^1231]: "निरन्तरैः."

[^1232]: "मदद्विपानाम् ."

** घण्टारवैरिति॥** मत्तद्विपानां संबन्धिभिर्निरन्तरं विसृत्वरैः प्रसृमरैः। सुतरां भैरवैर्भीषणैः। 'भैरवः पुंसि शम्बरे। भीषणेऽपि च' इति मेदिनी। गर्जरवैर्गर्ज- नारूपघोषैः। रौद्रतरैरत्युग्रैः। 'रौद्रं तूग्रममी त्रिषु' इत्यमरः। घण्टारवैश्च। वाहिनीनां सेनानां संबन्धिनः पटहस्यानकाख्यवाद्यविशेषस्य निःस्वनाः शब्दा न प्रथयांबभूविरे न प्रकटीचक्रिरे॥

**करालवाचालमुखा[^1233]श्चमू[^1234]स्वनैर्ध्वस्ताम्बरा[^1235] वीक्ष्य दिशो रजस्वलाः।  
तिरोबभूवे गहनै[^1236]र्दिनेश्वरो रजोन्धकारैः परितः कुतोऽप्यसौ॥४८॥**

[^1233]: " मुखैः रवैः"

[^1234]: "चमूरवैः"

[^1235]: "स्रताम्बराः; स्रस्तां धराम्"

[^1236]: "गगने; गहने"

** करालेति॥** चमू

स्वनैः सेनाघोषैः करालानि वाचालानि च मुखानि प्रारम्भाः। 'मुखं निःसरणे वक्रे प्रारम्भोपाययोरपि' इति मेदिनी। तथा ध्वस्तं रजोव्याप्तमम्बरं यासाम्। तथा रजस्वला रजोयुक्ता दिशो वीक्ष्य परितो गहनैः सघनैः रजोन्धकारैः कर्तृभिः असौ दिनेश्वरः सूर्यः कुतोऽपि कुत्रापि तिरोब- भूवे तिरोगमितः। अन्तर्हित इत्यर्थः। 'भूङ् गतौ' इत्यतो लिट्। 'भू प्राप्तौ' इत्यतो वा। वीक्ष्येवेति गम्योत्प्रेक्षा। अथ द्वितीयपक्षे—रजस्वला आर्तववतीः। अतएव कराला भीषणा वाचां वाणीमलान्त्यगृह्णन्ति मुखानि यासाम्। ततो विशेषणसमासः। मौनव्रतधारिणीत्यर्थः। तथा ध्वस्ताम्बराः स्रस्तशाटिकाः। नग्ना इत्यर्थः। एवंभूता चमूर्योषितः। 'चमूः सेनाविशेषे च सेनामात्रे च योषिति' इति मेदिनी। वीक्ष्य रजस्यार्तवविषयेऽन्धकारोऽन्धवत्कारः कृतिः। क्रिया इति यावत्। भावे घञ्। आर्तवमपत्रपद्भिरित्यर्थः। रजस्वलादर्शननिषेधात्। गहनैर्गहनमनोभिः सद्भिरित्यर्थः। दिनेश्वरः कश्चित्पुरुषः कुतोऽपि कुत्रापि तिरोभूयते। कश्चिदसत्पुरुषो रजस्वलां पश्यन्नपि सद्भिः करुणया पटादिभिस्तिरोधीयते तद्वदित्यर्थः॥

**आक्रान्तपूर्वा रभसेन सैनिकैर्दिगङ्गना व्योम रजोभिदूषिता।**  

**भेरीरवाणां प्रतिशब्दितैर्घनैर्जगर्ज गाढं घनमत्सरादिव[^1209]॥४९॥**

** आक्रान्तपूर्वेति॥** सैनिकैः सेनाजनै रभसेन वेगेनाक्रान्तपूर्वा पूर्वमाक्रान्ता दिगङ्गना दिग्रूपा नायिका रजसा धूल्या।आर्तवेन च। 'रजो रेणौपरागे स्यादार्तवेच गुणान्तरे' इति मेदिनी। अभिदूषिता कृता। वीक्ष्येति। अतो घनमत्सरादिव गाढद्वेषादिव व्योम कर्तृ भेरीरवाणां घनैः प्रतिशब्दितैः कृत्वा गाढं जगर्ज। अन्योऽप्यात्मपत्नीमन्यसंगमेन रजोयुक्तां वीक्ष्य गर्जति॥

**गुरुसमीरसमीरितभूधरा इव गजा गगनं विजगाहिरे।  
गुरुतरा इव[^1238] वारिधरां रथा भुवमितीह[^1239] विवर्त[^1240] इवाभवत्[^1241]॥ ५०॥**

[^1238]: "बहुवारिभराद्धनाः"

[^1239]: "अतीव"

[^1240]: "नमन्तः"

[^1241]: "अभवन्"

** गुरुसमीरेति॥** गुरुणा महता समीरेण वातेन समीरिता उपरि क्षिप्ता भूधराः पर्वता इवेत्युत्प्रेक्षा। गजा गगनं विजगाहिरे। अवगाहितवन्त इत्यर्थः। गुरुतरा अपि महान्तो वारिधरा मेघा इवेत्युत्प्रेक्षा। रथा भुवं विजगाहिरे। इह सङ्गरः इत्येवं विवर्त इव व्यत्यय इवाभवत्। गगनपृथिव्यवगाहने स्यन्दननागयोर्भूधरसंभवात्। उत्प्रेक्षितं च तत्सादृश्यदर्शनात्। द्रुतविलम्बितं वृत्तम्॥

**बलमदसुर[^1242]लोकानल्पकल्पान्तकाले[^1243]**  

[^1242]: " वरतरसुर"

[^1243]: "संहारकाले"

**निरवधय इवाम्भोराशयो घोरघोषाः[^1244]।  
गुरुतरपरिमज्जद्भूभृतो देवसेना  
ववृधु[^1245]रपि सुपूर्णा[^1246] व्योमभूम्यन्तराले॥५१॥**

[^1244]: "घोरघोरः"

[^1245]: "ववृषुः "

[^1246]: "सुपूर्णव्योमभूम्यन्तरालाः; समाना व्योम्नि भूम्यन्तराले"

** बलवदिति॥** गुरुतरा अतएव परिमज्जन्तो भूभृतो राजानः पर्वताश्च यासु येषु च व्योमभूम्योर्द्यावापृथिव्योरन्तराले मध्ये सुतरां पूर्णा अपि। इत्युभयत्रापि समानम्। घोरघोषा भयानकरवा देवसेना ववृधुः। तत्रोत्प्रेक्षते—बलवतामसुरलोकानामनल्पो महान्यः कल्पान्तकालःप्रलयकालस्तत्र निरवधयोऽपारा अम्भोराशय इव समुद्रा इव। अत्रोपमैवास्त्विति चेत्, न। तत्राभिन्नलिङ्गमुभयोरिति नियमात्। मालिनी छन्दः। लक्षणं पूर्वमुक्तम्॥

इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीताराम-  
कविविरचितया संजीविनीसमाख्यया व्याख्यया समेतः  
श्रीकालिदासकृतौ कुमारसंभवे महाकाव्ये  
देवसेनाप्रयाणं नाम चतुर्दशः सर्गः॥

\_\_\_\_\_\_\_\_\_\_\_\_\_\_\_\_\_\_\_\_

**पञ्चदशः सर्गः।  
<MISSING_FIG href="../books_images/U-IMG-1721729934KUMARASAMVABAM_3-removebg-preview.png"/>**

सेनापतिं नन्दनमन्धकद्विषो युधे[^1247] पुरस्कृत्य वलस्य शात्रवः।  
सैन्यैरुपैतीति सुरद्विषां पुरोऽभूत्किंवदन्ती हृदयप्रकम्पिनी[^1248]॥१॥

[^1247]: "युद्धे."

[^1248]: " हृदयस्य कम्पिनी"

** सेनापतिमिति॥** बलस्य बलनामकराक्षलस्य शात्रवः शत्रुरेव शात्रवः। प्रज्ञादित्वात्स्वार्थेऽण्। इन्द्रः। सेनापतिं पृतनाधिपम्। अन्धकद्विषो हरस्य नन्दनं पुत्रं कार्तिकेयं पुरस्कृत्याग्रे कृत्वा सैन्यैः सह युधे युद्धाय। युद्धं कर्तुमिति यावत्। 'क्रियार्थ–' इत्यादिना चतुर्थी। उपैत्यायाति। इत्येवंभूता हृदयप्रकम्पिनी हृदयं वेपयन्ती किंवदन्ती जनश्रुतिः। 'किंवदन्ती जनश्रुतिः' इत्यमरः। सुरद्विषां दैत्यानां तारकनगरनिवासिनां पुरोऽग्रेऽभूत्। सर्गेऽस्मिन्निन्द्रवंशोपजाती वृत्त॥

**चमूप्रभुं[^1249] मन्मथमर्दनात्मजं विजित्वरीभि[^1250]र्विजयश्रियाश्रितम्।  
श्रुत्वा सुराणां पृतनाभिरागतं[^1251] चित्ते[^1252] चिरं चुक्षुभिरे महासुराः॥२॥**

[^1249]: "चमूपतिम्"

[^1250]: "विजित्वराभिः."

[^1251]: "आवृतम्; आगमम् "

[^1252]: "स्वान्ते."

** चमूप्रभुमिति॥** महासुरास्तारकनगरनिवासिनो दैत्या विजयश्रिया विजयलक्ष्म्या श्रितं सेवितम्। एतेनास्य कादाचित्कोऽपि पराभवो न भवतीति ध्वनि

तम्। अतएव चमूप्रभुं सेनाधिपं मन्मथमर्दनस्य शिवस्यात्मजम्। अनेन यदि यः पिता सकलभुवनजेतुर्मकरध्वजस्यापि प्लोषिता, अतोऽस्य किं वक्तव्यम्। 'कार्यं निदानाद्धि गुणानधीते', 'प्रवर्तितो दीप इव प्रदीपात्' इत्यादिन्यायेन तारकेणाप्ययं दुर्जेय इति ध्वनितम्। तं कार्तिकेयं विजित्वरीभि- र्जयशीलाभिः। जयतेः 'इण्नश्जिसर्तिभ्यः क्वरप्'इति क्वरपि परे 'ह्रस्वस्य पिति' इति तुकि कृते 'टिड्डा–' इत्यनेन ङीप्। सुराणां देवानां पृतनाभिः सेनाभिः सहागतमायातं श्रुत्वा चिरं बहुकालपर्यन्तं चित्ते मनसि चुक्षुभिरे संचेलुः। बिभ्युरित्यर्थः। 'क्षुभ संचलने' कर्तरि लिट्। अत्र वाच्यापेक्षया व्यङ्ग्यार्थस्या- धिकचमत्कृतिजनकत्वाद्ध्वनिः॥

समेत्य दैत्याधिपतेः

पुरे

स्थिताः किरीटबद्धाञ्जलयः प्रणम्य ते।  
न्यवेदयन्मन्मथशत्रुसूनुना[^1253] युयुत्सुना जम्भजितं[^1254] सहागतम्[^1255]॥३॥

[^1253]: "दूनसूनुना; शत्रुसूनुम्"

[^1254]: "जम्भजिता."

[^1255]: "समागतम्"

** समेत्येति॥** दैत्याधिपतेस्तारकस्य पुरे नगरे स्थितास्ते महासुराः समेत्य समुदित्य। संघीभूयेति यावत्। तथा किरीटेषु मुकुटेषु बद्धोऽञ्जलिर्यैस्तथा सन्तः प्रणम्य युयुत्सुना योद्धुमिच्छुना मन्मथशत्रोः शिवस्य सूनुना पुत्रेण कुमारेण सहागतं जम्भजितमिन्द्रं न्यवेदयन्। सशंभुपुत्रो महेन्द्र आगत इति निवेदित- वन्त इत्यर्थः॥

दासीकृताशेषजग

त्त्रयं न[^1256]मां जिगाय युद्धे कतिशः शचीपतिः।  
गिरीशपुत्रस्य बलेन सांप्रतं ध्रुवं विजेतेति स[^1257] काकुतोऽहसत् ॥४॥

[^1256]: "तु; नु"

[^1257]: "सकाकु सोऽहसत्"

** दासीकृतेति॥** दासीकृतं भृत्यीकृतम्। 'दासो भृत्ये च शूद्रे च' इति मेदिनी। अशेषजगत्त्रयं समस्तलोकत्रितयं येन तथाभूतं मां शचीपतिरिन्द्रः कतिशः कतिवारं युद्धे न जिगाय जयति स्म। अपि त्वनेकवारं जिगायेति काकुः। जयनिषेधस्य काक्वाश्रितत्वाज्जयनिषेध एव ध्वन्यते। सांप्रतं वर्तमानकाले गिरीश पुत्रस्य कुमारस्य बलेन वीर्येण। तदाश्रयेणेत्यर्थः। ध्रुवं निश्चयेन विजेता विजेष्यत इति स तारकः काकुतः काक्वाहसज्जहास। कदाचिदपि न विजेष्यत इति ध्वन्यते॥

**ततः क्रुधा विस्फुरिता[^1258]धराधरः स तारको दर्पितदोर्बलोद्धतान्[^1259]।  
युधे[^1260] त्रिलोकीजयकेलिलालसः सेनापतीन्संनहनार्थमादिशत् ॥५॥**

[^1258]: "अधरच्छदः"

[^1259]: "बलात्; निजान्"

[^1260]: " युद्धे."

** तत इति॥** ततोऽनन्तरं क्रुधा क्रोधेन निमित्तेन विस्फुरित उच्छुसितोऽधरोऽनूर्ध्व ओष्टो यस्य। प्रसिद्धं चैतद्यत्क्रोधवशादधरविस्फुरणम्। तथाधरो हीनः। नीच इति यावत्। 'अधरस्तु पुमानोष्ठे हीनेऽनूर्ध्वे च वाच्यवत्' इति मेदिनी। विस्फुरिताधरश्चासावधरश्चेति विशेषणसमासः। तथा त्रिलोक्या जय एव केलिःक्रीडा तस्यां लालसेच्छा यस्य। अनायासेनैव त्रिलोकीं जेष्यामीत्यभिमानवानित्यर्थः। एवंभूतः स तारकोऽसुरो दर्पिताः संजातदर्पास्तथा दोर्बलेन भुजबले- नोद्धतान्प्रगल्भान्सेनापतीन्सेनाधिपान्युधे युद्धाय। युद्धं कर्तुमित्यर्थः। संनहनार्थं संनद्धीभवनार्थं चादिशदाजज्ञे। 'युद्धे' इति पाठे युद्धे विषये त्रिलोकीजय- कविलास इत्यन्वयितव्यम्॥

**महाचमूनामधिपाः समन्ततः संनह्य सद्यः सुतरामुदायुधाः।  
तस्थुर्विनम्रक्षितिपालसंकुले तद[^1261]ङ्गनद्वारवरप्रकोष्ठके॥६॥**

[^1261]: "तदङ्गणद्वारि बहिःप्रकोष्ठके; तदङ्गणद्वार बहिःप्रकोष्ठके."

** महेति॥** उदायुधा उद्धृतान्यायुधानि शस्त्राणि यैरेवंभूता महाचमूनां महतीनां सेनानामधिपाः स्वामिनः सद्यस्त्वरितं सुतरां संनह्य संनद्धा भूत्वा विनम्रा ये क्षितिपाला राजानस्तैः संकुले व्याप्ते तस्य तारकस्य यदङ्गनद्वारं चत्वरप्रवेशद्वारं तस्य वरः श्रेष्ठो यः प्रकोष्ठकोऽन्तरम्। मध्यमिति यावत्। 'प्रकोष्ठो मणिबन्धे स्यात्कूर्परस्यान्तरेऽपि च। भूपकक्षान्तरेऽपि स्यात्' इति मेदिनी। तत्र समन्ततः सर्वतस्तस्थुः। नृपं प्रतीक्षमाणा इति शेषः। 'समन्ततस्तु परितः सर्वतो विष्वगित्यपि' इत्यमरः॥

स द्वारपालेन पुरः प्रदर्शितान्कृतानतीन्बाहु[^1262]वरानधिष्ठितान्।  
महाहवाम्भोधिविधूननोद्धतान्ददर्श[^1263] राजा[^1264] पृतना[^1265]धिपान्वहून्[^1266]॥७॥

[^1262]: "वाहवरान्"

[^1263]: "ननन्द,"

[^1264]: "दैत्यः; पश्यन्"

[^1265]: "पृतनायुधान्"

[^1266]: "निजान्"

** स इति॥** स राजा तारकः पुरोऽग्रे द्वारपालेन प्रदर्शितान्कृतानतीम्बाहुवरान्बाहवो वराः श्रेष्ठा येषां तथोक्तानधिष्ठितान्। द्वार इति शेषः। महाहवरूपि- णोऽम्भोधेः समुद्रस्य विधूनने कम्पन उद्धतान्प्रगल्भान्। महावीरानित्यर्थः। 'सङ्ग्रामाभ्यागमाहवाः' इत्यमरः। बहून्पृतनाधिपान्सेनापतीन्ददर्श दृष्टवान्। 'अदभ्रं बहुलं बहु' इत्यमरः॥

**बली[^1098] बलारातिबलातिशातनं दिग्दन्तिनाद[^1268]द्रवनाशनस्वनम्।  
महीधरा[^1269]म्भोधिनवारितक्रमं ययौ रथं घोरमथाधिरुह्य सः॥८॥**

[^1268]: "दानद्रवनाशनस्वनम् ; दानद्रवताननिःस्वनम्"

[^1269]: "अम्भोध्यनिवारित; अम्भोधिनिवारित."

** बलीति॥** अथानन्तरं बली वीर्यवान्स तारको बलारातेरिन्द्रस्य संबन्धिनो बलस्य सैन्यस्य। 'बलं गन्धरसे रूपे स्थामनि स्थौल्यसैन्ययोः' इति मेदिनी। अतिशातनं तनूकर्तारम्। हन्तारमित्यर्थः।दिग्दन्तिनामैरावतादीनां नादद्रवयोर्घोषमदयोर्नाशनो नाशकः स्वनो घोषो यस्य तम्। यदीयघोषवशाद्दिग्द- न्तिनोऽपि तूष्णीं शुष्कमदाश्च भवन्तीति भावः। महीधरेषु पर्वतेष्वम्भोधिषु च नवारितक्रममनिवारितसंचारम्। नशब्देन सह 'सुप्सुपा' इति समासः। घोरं भीमं रथमधिरुह्य ययौ जगाम। प्रतस्थ इति यावत्॥

**युगक्षयक्षुब्धपयोधिनिःस्वनाश्चलत्पताकाकुलवारितातपाः।  
धरारजोग्रस्तदिगन्तभास्कराः पतिं[^1270] प्रयान्तं पृतनास्तमन्वयुः॥९॥**

[^1270]: "प्रति प्रयातुम्, प्रतिप्रयातम्"

** युगेति॥** युगक्षये प्रलयकाले क्षुब्धः संचलितो यः पयोधिः समुद्रस्तस्य निःस्वन इव निःस्वनो यासाम्। प्रलयकालोद्वेलीभूतसागरसदृशघोरघोषा इत्यर्थः। चलन्तीनां पताकानां वैजयन्तीनाम्। 'पताका वैजयन्त्यां स्यात्सौभाग्ये नाटकाङ्कयोः' इति मेदिनी। कुलेन समूहेन वारितातपा दूरीकृतधर्मा धराया भूमे रजोभिर्ग्रस्ता दिगन्तानि दिक्प्रान्तानि भास्करस्य याभिस्तथाभूताः पृतनाः सेनाः कर्त्र्यः। प्रयान्तं प्रतिष्ठमानं तं पतिं तारकासुरमन्वयुः। अनुजग्मुरित्यर्थः॥

चमूरजः प्राप दिगन्तदन्तिनां महासुरस्याभिसुरं प्रसर्पिणः[^1271]।  
दन्तप्रकाण्डेषु सितेषु शुभ्रतां कुम्भेषु दानाम्बुघनेषु[^1272] पङ्कताम्॥१०॥

[^1271]: " प्रसर्पतः "

[^1272]: " दानाम्बुधरेषु"

** चमूरज इति॥** अभिसुरं सुरसंमुखं प्रसर्पिणः प्रतिष्ठमानस्य महासुरस्य तारकस्य संबन्धिनीनां चमूनां रजो रेणुः। दिगन्तदन्तिनामैरावतादीनां सितेषु शुभ्रेषु दन्तप्रकाण्डेषु। दन्तरूपासु शाखास्वित्यर्थः। 'प्रकाण्डो न स्त्री विटपे मूलशाखान्तरे तयोः' इति मेदिनी। शुभ्रतां पाण्डुतां दानाम्बुना मदजलेन घनेषु सघनेषु कुम्भेषु मूर्धान्तरेषु। गण्डस्थलेष्विति यावत्। 'कुम्भो राश्यन्तरे हस्तिमूर्धान्ते राक्षसान्तरेषु' इति मेदिनी। पङ्कतां कर्दमताम्। 'पङ्कोऽस्त्री कर्दमे पापे' इति मेदिनी। प्राप। धवलिमाश्रयीभूतसंबन्धेन युक्तं हि धवलत्वमिति भावः। अन्यत्स्फुटम्॥

महीभृतां कन्दरदारणोल्बणैस्तद्वाहिनीनां पटहस्वनैर्घनैः।  
उद्वेलिता[^1273]श्चुक्षुभिरे महार्णवा नभःस्रवन्ती सहसाभ्यवर्धत[^1274]॥११॥

[^1273]: "उद्वेजिताः."

[^1274]: "व्यवर्धत. "

** महीभृतामिति॥** महीभृतां पर्वतानां संबन्धिनो ये कन्दरा दर्यः। 'दरी तु कन्दरो वा स्त्री' इत्यमरः। तेषां दारणे स्फोटन उल्बणैरुद्भटैः। आत्मव्याप्ति- वशात्स्फोटद्भिरिव भासमानैरित्यर्थः। तथा घनैर्दृढैः। कठोरैरिति यावत्। 'वनं स्यात्कांस्यतालादिवाद्यमध्यमनृत्ययोः। ना मुस्तादौ घनाद्येषु विस्तारे लोहमु- द्गरे। त्रिषु सान्द्रे दृढे च' इति मेदिनी। तद्वाहिनीनां तारकसेनानां संबन्धिनो ये पटहा आनकाः। 'पटहो ना समारम्भ आनके पुंनपुंसकम्' इति मेदिनी। तेषां स्वनैः कर्तृभिः उद्वेलिता वेलामतिक्रमिता महार्णवा महान्तः समुद्राश्चुक्षुभिरे संचेलुः। पटहध्वनिजनितभयादिति भावः। तथा नभःस्रवन्त्याकाशङ्गा च सहसाकस्मादभ्यवर्धत। अतिवेला बभूवेत्यर्थः॥

सुरारिनाथस्य महाचमूस्वनैर्विगाह्यमाना तुमुलैः सुरापगा।  
अभ्युच्छ्रितै[^1275]रूर्मिशतैश्च वारिजैरक्षालयन्नाकनिकेतनावलीम्[^1276]॥१२॥

[^1275]: "ऊर्मिशतैरवारितैः"

[^1276]: "निकेतनावलीः."

** सुरारिनाथस्येति॥** तुमुलैः संकुलैः। 'तुमुलः कलिवृक्षे ना तुमुलं रणसंकुले' इति मेदिनी। सुरारिरेव नाथो राजा तस्य। यद्वा सुरारीणां नाथोराजा तस्य संबन्धिनां महाचमूनां स्वनैः शब्दैर्विगाह्यमाना व्याप्यमाना सुरापगा मन्दाकिनी।अभ्युच्छ्रितैरभ्युत्पतितैर्वारिजैर्वारिजानि कमलानि विद्यन्ते येषु तैः। कमल- सहितैरित्यर्थः। 'अर्शआदिभ्यः–' इत्यच्। ऊर्मिशतैस्तरङ्गशतकैश्च। 'भङ्गस्तरङ्गः ऊर्मिर्वा' इत्यमरः। नाकनिकेतनावलीं स्वर्गवेश्मपङ्क्तिमक्षा- लयन्ममार्ज॥

अथ प्रयाणाभिमुखस्य नाकिनां द्विषः[^1277] पुरस्तादशुभोपदेशिनी।  
अगाध[^1278]दुःखाम्बुधिमध्यमज्जनं बभूव चोत्पातपरम्परा तव॥ १३॥

[^1277]: " द्विषः पुरस्तादशुभौघदायिनीं; पताकिनीं प्रत्यसुरेश्वरस्य हि. "

[^1278]: "अगाधदुःखाम्बुधिमध्यमज्जनं बभूव चोत्पातततिर्विशंसती; मुहुर्महारिष्टपरम्परा परापतन्मृत्युमहापताकिनी"

** अथेति॥** अथानन्तरं प्रयाणाभिमुखस्य प्रस्थानसंमुखस्य नाकिनां देवानां द्विषो वैरिणस्तारकस्य पुरस्तादग्रे 'भो तारक' तव त्वत्कर्मकम्। अगाधोऽत- लस्पर्शः। 'अगाधमतलस्पर्शे त्रिषु श्वभ्रे नपुंसकम्' इति मेदिनी। यो दुःखाम्बुधिर्दुःखसमुद्रस्तन्मध्ये मज्जनं भविष्यतीत्येवमशुभोपदेशिन्यशुभवादिन्युत्पा- तपरम्परा दुःशकुनपतिर्बभूव॥

 इतः परम् 'आगामि–' इत्यादिभिरेकादशभिरुत्पातपरम्परामेव प्रपञ्चयति—

**आगामि[^1279]दैत्याशनकेलिकाङ्क्षिणी कुपक्षिणां[^1280] घोरतरा परम्परा।  
दधौ पदं व्योम्नि सुरारिवाहिनीरुपर्युपर्येत्यनिवारितातपा॥१४॥**

[^1279]: "भविष्यदैत्याशनकेलिकामिनी. "

[^1280]: "द्युपक्षिणाम्"

** तत्र आगामीति॥** घोरतरातिशयभयानका कुपक्षिणां गृध्रादीनां कपोतादीनां वा परम्परा। आगामि भविष्यद्यद्दैत्यस्याशनकेलिर्भोजनक्रीडा तत्काङ्क्ष- तीति तथाभूता। तथा सुरारिवाहिनीस्तारकसेना उपर्युपरि। 'उपर्यध्यधसः सामीप्ये' इति द्विर्भावः। तद्योगे द्वितीया। तदुक्तं वामनेन—'उपर्यादिषु सामीप्ये द्विरुक्तेषु द्वितीयया' इति। अनिवारितातपा न निवारितघर्मा च सती व्योम्याकाशे पदं स्थानं दधौ धृतवती। अनेन पद्येन प्रयाणानौचित्यद्योतकमुत्पातद्वयं वर्णितम्। तथाहि—आकस्मिकोपरि वृत्तिः आतपानिवृत्तिश्च। तस्मात्सर्वथैवास्य मरणं भविष्यतीति सूच्यते॥

मुहुर्विभग्ना[^1281]तपवारणध्वजश्चलद्धराधूलिकलाकुलेक्षणः।  
धूता[^1282]श्वमातङ्गमहारथाकरानवेक्षणोऽभूत्प्रसभं प्रभञ्जनः॥१५॥

[^1281]: "विभिन्न"

[^1282]: "धुताश्वमातङ्गमहारथव्रजोऽनवेक्षणोऽभूत्;जनाश्वमातङ्गमहारथव्रजानवेक्षमाणः."

** मुहुरिति॥** विभग्ना त्रोटिता आतपवारणसहिता ध्वजा येन। चलन्त्योविसरन्त्यो या धराधूलयः पृथिवीरजांसि तासां कुलेन साघनीभूतेनाकुलानि व्याकुलीकृतानीक्षणानि लोकनेत्राणि येन। तथा धूतस्य कम्पितस्य। नभसि भ्रमितस्येति यावत्। अश्वानां मातङ्गानां महारथानां चाकरस्य निकरस्य। 'आकरो निकरे रत्नस्थाने श्रेष्ठे च कथ्यते' इति मेदिनी। अनवेक्षणमदर्शनं येन। आच्छादितसकलसेनाङ्गः प्रभञ्जनो वायुः। 'पवमानप्रभञ्जनाः' इत्यमरः। अभूदुत्पन्नः। 'मुहुः' 'प्रसभम्' इत्यस्य विशेषणत्रयेऽपि संबन्धः। अयं तृतीय उत्पातः॥

सद्यो विभिन्नाञ्जनपुञ्जतेजसो[^1283] मुखैर्विषाग्निं विकिरन्त उच्चकैः।  
पुरः पथो[^1284]ऽतीत्य महाभुजंगमा भयंकराकारभृतो भृशं ययुः॥१६॥

[^1283]: "संनिभाः"

[^1284]: "परोत्पात"

** सद्य इति॥** सद्यो विभिन्नं तत्क्षणपतितं यदञ्जनं कज्जलम्। 'अञ्जनं कज्जले चाक्तौ सौवीरे च रसान्तरे' इति मेदिनी। तस्य पुञ्ज इव निकर इव तेजो धाम येषाम्। नूतनपातितकज्जलसमूहश्यामभास इत्यर्थः। उच्चकैर्महान्तः। विस्तीर्णा इति यावत्। तथा भृशं भयंकराकारभृतः। अतिभीषणस्वरूपधा- रिण इत्यर्थः। महाभुजंगमा महान्तः सर्पाः पुरोऽग्रे विषाग्निं गरलरूपमग्निम् \।
'क्ष्वेवेडस्तु गरलं विषम्' इत्यमरः।विकिरन्तो विक्षिपन्तः सन्तः पथः सैन्य- गन्तव्यमार्गानतीत्य पूर्वविहितात्मसंबन्धेन वियोज्य ययुः। चतुर्थोऽयमुत्पातः॥

**मिलन्महाभीमभुजंगभीषणं प्रभुर्दिनानां परिवेषमादधौ।  
महासुरस्य द्विषतोऽतिमत्स[^1285]रादिवान्त[^1286]मासूचयितुं भयंकरः॥१७॥**

[^1285]: "नु मत्सरात्; न मत्सरात्."

[^1286]: "आत्तमास्यं प्रयतुर्भयंकरम् ; आत्तमास्यप्रयतुर्भयंकराः"

** मिलदिति॥** दिनानां प्रभुः सूर्यो द्विषतः शत्रुभूतस्य। 'द्विषद्द्वेषणदुर्हृदः ' इत्यमरः। महासुरस्य तारकस्यान्तं विनाशम्। मरणमिति यावत्। 'अन्तः स्वरूपे नाशे ना स्त्री शेषे चान्तिके त्रिषु'इति मेदिनी। आसूचयितुं ज्ञापयितुं मिलन्तः संयुजन्तः। तथा महाभीमा अतिभयंकरा ये भुजंगाः सर्पास्तैर्भीषणं भयदं परिवेषं परिधिं कुण्डलाकारम्। 'परिवेषस्तु परिधिरुपसूर्यकमण्डले' इत्यमरः। अतिमत्सरादिवादधौ धृतवान्। विनाशरूपफलसूचकपरिवेषाधाने मत्सरस्य हेतुत्वाभावेऽपि हेतुत्वकल्पनाद्धेतूप्रेक्षा। अत एव भयंकरो विभीषकः। 'मेघर्ति'–इति खश्। पञ्चमोऽयमुत्पातः॥

**त्विषामधीशस्य पुरोऽधिमण्डलं[^1287] शिवाः समेताः परुषं ववाशिरे।  
सुरारिराजस्य[^1288] रणान्तशोणितं प्रसह्य पातुं द्रुतमुत्सुका इव॥१८॥**

[^1287]: "अमिमण्डलम्"

[^1288]: "सुराधिराजस्य."

** त्विषामिति॥** त्विषां तेजसामधीशस्य रवेरधिमण्डलम्। मण्डल इत्यर्थः। विभक्त्यर्थेऽव्ययीभावः। समेताः समुदिताः शिवाः क्रोष्ट्र्य। 'शिवा झाटामलौ- षधौ। अभयामलकीगौरीक्रोष्ट्रीशक्रफलासु च' इति विश्वः। सुरारिराजस्य तारकस्य संबन्धिनि रणान्ते सङ्ग्रामसमीपे यच्छोणितं रक्तं द्रुतं शीघ्रं प्रसह्य बलात्पातुंपानं कर्तुमुत्सुका इव परुपं कठोरं यथा तथा ववाशिरे चुक्रुशुः। अत्रोत्पातद्वयम्। मार्तण्डमण्डलाधिकरणकं शिवासमुदितत्वं तत्कर्तृककठोररुदितं चेति। षष्टसप्तमावेतावुत्पातौ॥

**दिवापि तारस्तरलास्तर[^1289]स्विनीः परापतन्तीः परितोऽथ[^1290]वाहिनीः।  
विलोक्य लोको[^1291] मनसा व्यचिन्त[^1292]यत्प्राण[^1293]व्ययान्तं व्यसनं सुरद्विषः॥**

[^1289]: "तदानिशम्"

[^1290]: "अभिवाहिनीम्"

[^1291]: "लोकाः"

[^1292]: " व्यचिन्तयन् "

[^1293]: "प्राणात्ययान्तं व्यसनम्"

** दिवापीति॥** अथ दिवापि दिनेऽपि तरलाश्चञ्चलाः तरस्विनीर्वेगवतीः। 'रंहस्तरसी तु रयः स्यदः' इत्यमरः। तारा नक्षत्राणि, वाहिनीः परितः 'अभितः परितःसमया–' इत्यादिना द्वितीया। परापतन्तीर्विलोक्य लोको मनसा सुरद्विषः संबन्धि प्राणव्ययान्तं प्राणनाशावधि व्यसनं व्यचिन्तयत्। प्राणनाशावधि राज्ञो दुःखं भविष्यतीति चिन्तयामासेत्यर्थः। अष्टमोऽयमुत्पातः॥

**ज्वलद्भि[^1294]रुच्चैरभितः प्रभाभरैरुद्भासिताशेषदिगन्तराम्बरम्।  
रवेण रौद्रेण हृदन्त[^1295]दारणं पपात वज्रं नभसो निरम्बुदात्॥२०॥**

[^1294]: "चलद्भिः"

[^1295]: "दिगन्तदारणम्"

** ज्वलद्भिरिति॥** निरम्बुदादनुद्भूतमेघान्नभसो व्योम्नः सकाशादभितो ज्वलद्भिः प्रस्फुरद्भिः प्रभाभरैः कान्तिसमूहैः कृत्वा। उच्चैरतिशयितं यथा तथोद्भासितानि प्रकाशितान्यशेषदिगन्तराम्बराणि समस्तदिशां प्रान्तगतानि येन। तथा रौद्रेण भयानकेन रवेण घोषेण हृदन्तस्योरोमध्यस्य दारणं विदारकं वज्रं स्फूर्जथुः पपात। 'स्फूर्जथुर्वज्रनिर्घोषः' इत्यमरः। अत्राप्युत्पातद्वयं अम्बुदसांनिध्याभावेऽपि वज्रदर्शनं तत्पातश्चेति। एवं नवमदशमावुत्पाता- वुक्तौ॥

**ज्वलद्भिरङ्गार[^1296]चयैर्नभस्तलं ववर्ष गाढं सह शोणितास्थिभिः।  
धूमं[^1297] ज्वलन्तो व्यसृजन्मुखै[^1298] रजो दधुर्दिशो रासभकण्ठधूसरम्॥२१॥**

[^1296]: "अङ्गारभरैः"

[^1297]: "धूम्रम्"

[^1298]: " मुखे."

** ज्वलद्भिरिति॥** नभस्तलम्। निरम्बुदं सदिति शेषः। ज्वलद्भिरङ्गारचयैः काष्टशकलसमूहैः। तथा शोणितास्थिभिश्च सह गाढं दृढम्। बह्विति यावत्। ववर्ष। ज्वलदङ्गाररुधिरास्थिगर्भितं जलं ववर्षेत्यर्थः। अम्बुदसांनिध्याभावेऽपि वृष्टिः एकादशतमोऽयमुत्पातः। साप्यङ्गारादिभिश्रितेति द्वादशतमः। अत एव ज्वलन्त्यो दिशो रासभकण्ठधूसरं स्वरगलसदृशधूसरवर्णम्। 'रासभो गर्दभे क्षुद्रजन्तुरोगप्रभेदयोः' इति मेदिनी। धूमं धूमरूपं रजो रेणुं मुखैः प्रारम्भ- देशैर्व्यसृजंस्तत्यजुः। त्रयोदशतमोऽयमुत्पातः॥

**निर्घातघोषो गिरिशृङ्ग[^1299]शातनो घनो[^1300]ऽम्बराशाकुहरोदरंभरिः।**  

[^1299]: "गिरिशृङ्गघातनः; गिरिशृङ्गशातनैः"

[^1300]: "धराम्बराशाकुहरोदरंभरिः; धनैर्वराशाकुहरोदरंभरिः"

**बभूव भूम्ना[^1301] श्रुतिमित्तिभेदनः प्रकोपिकालार्जितगर्जित[^1302]र्जनः॥२२॥**

[^1301]: "भूमा"

[^1302]: "गर्जितस्वनः; गर्जतर्जनः"

** निर्घातेति॥** प्रकोपिना प्रकृष्टरोषेण कालेन यमेनार्जितोत्पादिता गर्जिनी गर्जनां कुर्वती तर्जनापकारगीर्यत्र। अतएवाम्बरस्याशानां च कुहरेणान्तरेणो- दरंभरिरत एव गिरीणां शृङ्गस्य शातनो भेदकः। तथा घनः सान्द्रो निर्घातश्चासौ घोषश्च स भूम्ना बाहुल्येन श्रुतिभित्तिभेदनः कर्णकुड्यताडनो बभूव। चतुर्द- शतमोऽयमुत्पातः॥

**स्खल[^1303]न्महेभं प्रपत[^1304]त्तुरङ्गमं परस्पराश्लिष्टजनं समन्ततः।  
प्रक्षुभ्य[^1305]दम्भोधिविभिन्नभूधरा[^1306]द्वलं[^1307] द्विषोऽभूदवनिप्रकम्पात्[^1308]॥२३॥**

[^1303]: "चलन्"

[^1304]: " प्रणयत्तुरंगमम्"

[^1305]: "संक्षुभ्यत्."

[^1306]: " भूधरम्"

[^1307]: "पुरः. "

[^1308]: "प्रकम्पम्; प्रकम्पतः"

** स्खलदिति॥** द्विषस्तारकस्य बलं सैन्यम्। 'बलं गन्धरसे रूपे स्थामनि स्थौल्यसैन्ययोः' इति विश्वः। प्रक्षुभ्यद्भिरुन्मथ्यमानैरम्बोधिभिर्विभिन्ना विदीर्णा भूधराः पर्वता यत्र। प्रोत्पद्यमानविकटतरधरणिकम्पप्रोच्छलत्समुद्वेलजलधिघोरतरप्रवाहस्फुटन्तो धराधरा बभूवुरिति भावः। एवंभूतादवनिप्रकम्पाद्भू- कम्पाद्धेतोः स्खलन्महेभं मूर्च्छद्वृहत्करीन्द्रंप्रपतत्तुरंगमं प्रकृष्टपतद्वाजिराजं परस्पराश्लिष्टोभयवदन्योन्यासंसक्ताननो यत्र तथाभूतं बभूव। पञ्चदशतमो- ऽयमुत्पातः॥

ऊर्ध्वीकृतास्या रविदत्तदृष्टयः समेत्य सर्वे सुरविद्विषः पुरः।  
श्वानः स्वरेण श्रवणान्तशातिना[^1309] मिथो रुदन्तः करुणेन निर्ययुः॥ २४॥

[^1309]: "पतिना"

** ऊर्ध्वीकृतास्या इति॥** सर्वे श्वानः समेत्य समुदेत्योर्ध्वीकृतास्या ऊर्ध्वदिशाविहितवदनाः। तथा रविदत्तदृष्टयः सूर्यनिबद्धलोचनाः। तथा करुणेन करुण- रसपूरितेनात एव श्रवणान्तशातिना कर्णमध्यतनूकारिणा स्वरेण शब्देन कृत्वा रुदन्तः क्रोशन्तः सन्तः सुरविद्विषस्तारकस्य पुरोऽग्रे निर्ययुर्निरगच्छन्। षोडशतमोऽयमुत्पातः॥

अपीति[^1310] पश्यन्परिणामदारुणां महत्तमां[^1311] गाढमरिष्टसंततिम्।  
दुर्दैवदष्टो[^1312] न खलु[^1313] न्यवर्तत[^1314] क्रुधा प्रयाणव्यवसायतोऽसुरः॥२५॥

[^1310]: "इति प्रपश्यन्."

[^1311]: "महत्तराम्"

[^1312]: "दृष्टः"

[^1313]: "खलः,"

[^1314]: "निवर्तते."

** अपीति॥** गाढं दृढं यथा तथा परिणाम उत्तरकाले दारुणां भयप्रदां महत्तमामतिशयमहतीमरिष्टसंततिमुत्पातपरम्परां पश्यन्नप्यसुरस्तारकः क्रुधामर्षेण प्रयाणव्यवसायतः प्रस्थानोद्योगान्न न्यवर्तत न निवृत्तः खलु। यतो दुर्दैवेन दुरदृष्टेण दष्टो हतः। 'विनाशकाले विपरीतबुद्धिः' इति न्यायादिति भावः॥

अरिष्टमाशङ्कय विपाकदारुणं निवार्यमाणो[^1315]ऽपि बुधै[^1316]र्महासुरः।[^1317]  

[^1315]: "निवार्यमाणैः."

[^1316]: "विबुधैः; विविधैः"

[^1317]: " महासुरैः."

**पुरः प्रतस्थे महतां वृथा भवेदसद्ग्रहान्धस्य हितोपदेशनम्[^1318]॥२६॥**

[^1318]: "हितोपदेशना; हितोपदेशिता"

** अरिष्टेति॥** महासुरस्तारकोऽरिष्टं विपाक उत्तरकाले दारुणं भयदमाशङ्क्य तर्कयित्वा निवार्यमाणो निषिध्यमानोऽपि पुर एव प्रतस्थे न तु पश्चान्निव- वृते। तथाहि। महतां महता कृतमसद्ग्रहेणान्धस्याविवेकिनः संबन्धिनो हितस्योपदेशनं वृथा व्यर्थं भवेत्। दुराग्रहशीलस्य सम्यगुपदेशोऽपि तदमततया व्यर्थः स्यादिति भावः॥

 इदानीं पञ्चभिः पञ्च महोत्पातानाह—

**क्षितौ निरस्तं प्रतिकूलवायुना तदीयचाभीकरघर्मवारणम्।  
रराज मृत्योरिव पारणाविधौ प्रकल्पितं हाटकभाजनं[^1319] महत् ॥२७॥**

[^1319]: "राजतपानभाजनम् "

** क्षिताविति॥** प्रतिकूलवायुना प्रतीपपवनेन क्षितौ पृथिव्यां निरस्तं निक्षिसम्। 'असु क्षेपणे' इत्यतः कर्मणि निष्ठा। तदीयं तारकसंबन्धि चाभीकरस्य हेम्नः। 'चामीकरं जातरूपं महारजतकाञ्चने' इत्यमरः। घर्मवारणं छत्रं मृत्योर्यमस्य संबन्धिनि पारणाविधौ। भोजनक्रियानिमित्तमित्यर्थः। 'निमित्तात्कर्म- योगे' इति सप्तमी। योगोऽत्र संयोगः। प्रकल्पितं निर्मितं महद्विशालं हाटकभाजनं सुवर्णपात्रमिवेत्युत्प्रेक्षा। रराज शुशुभे॥

**विजानता भाविशिरोनिकृन्तनं[^1320] प्रज्ञेन[^1321] शोकादिव तस्य मौलिना।  
मुहुर्गलद्भिस्तरलैरलंतरामरोदि मुक्ताफलवाष्पविन्दुभिः॥२८॥**

[^1320]: "विकर्तनम्"

[^1321]: "स्रस्तेन;प्रश्नेन"

** विजानतेति॥** प्रज्ञेन बुद्धेन। 'प्रज्ञस्तु पण्डिते वाच्यलिङ्गो बुद्धौ तु योषिति' इति मेदिनी। अत एव भावि भविष्यच्छिरोनिकृन्तनं मस्तकच्छेदनं विजानता बुध्यमानेन तस्य तारकस्य मौलिना किरीटेन। 'मौलिः किरीटे शृङ्गारे धम्मिल्ले द्रुमचूडयोः' इति विश्वः। शोकाद्धेतोर्मुहुर्गलद्भिर्निःसरद्भिस्तरलैश्चञ्चलैः। 'तरलं चञ्चले खिङ्गहारमध्यमणावपि' इति विश्वः। मुक्ताफलान्येव बाष्पचिन्दवोऽश्रुबिन्दवः। 'बिन्दुस्तु दन्तनाले स्यात्तथा वेदितृविप्लुषोः' इति विश्वः। तैः कृत्वालंतरामतिशयपर्याप्तं यथा। 'अलं भूषणपर्याप्तिवारणेषु निरर्थके' इति विश्वः। अरोदीव रुदितमिवेत्युत्प्रेक्षा। मुकुटखचितमणिनिचयसाहसिकभूपत- नरूप उत्पातोऽयमिति भावः॥

**निवार्यमाणैरभितोऽनुयायिभिर्ग्रहीतुकामैरिव तं मुहुर्मुहुः।  
अपाति गृध्रैरभि[^1322] मौनिमाकुलै[^1323]र्भविष्यदेतन्मरणोपदेशिभिः॥२९॥**

[^1322]: "अभिमौलि चाकुलैः"

[^1323]: "तस्यातनुच्छायमपायदर्शिभिः."

** निवार्यमाणैरिति॥** भविष्यति एतस्य तारकस्य मरणमुपदिशन्ति बोधयन्ति तथाभूतैः तथाकुलैर्भक्षणक्रियासंभ्रमितैर्गृधैः पक्षिविशेषैः। 'गृध्रः स्वगान्तरे गृध्रीवाच्यवच्चाथ लुब्धके' इति विश्वः। अभितः सर्वतोऽनुयायिभिरनुगच्छद्भिः।

 अत एवोत्प्रेक्षते—मुहुर्मुहुरनेकवेलं निवार्यमाणैरपि तं ग्रहीतुकामैरिव मौलिं किरीटमभि संमुखमपाति पतितम्। भावे लुङ्। पुनःपुनर्निवार्यमाणा अपि तद्वुभुक्षया मौलिमुद्दिश्यैव पेतुरिति भावः। अयमपि महोत्पातः॥

**सद्यो निकृत्ताञ्जनसोदर[^1324]द्युतिं फणामणिप्रज्वलदंशुमण्डलम्।  
निर्यद्विषोल्का[^1325]नलगर्भफूत्कृतं ध्वजे जनस्तस्य महाहिमैक्षत॥३०॥**

[^1324]: "सोदरं क्वचित्."

[^1325]: "उल्कातत"

** सद्य इति॥** जनो लोकस्तस्य तारकस्य ध्वजे। तदुपरीत्यर्थः। सद्यो निकृत्तस्य तत्कालपातितस्याञ्जनस्य कज्जलस्य सोदरा समाना द्युतिः शोभा यस्य। अञ्जनसदृशश्यामलमित्यर्थः। तथा फणामणिभिः फणरत्नैःप्रज्वलदधिकीभवदंशुमण्डलं यस्य। निर्यद्विषमेवोल्कानलः स गर्भे मध्ये येषां तादृशानि फूत्कृतानि यस्य तथाभूतं महाहिं महान्तं सर्पमैक्षत ददर्श। अयमपि महोत्पातः॥

**रथाश्व[^1326]केशावलिकर्णचामरं[^1327] ददाह बाणासनबाणबाणधीन्।[^1328]  
अकाण्ड[^1329]तश्चण्डतरो हुताशनस्तस्यातनुस्यन्दनधूर्यगोचरः[^1330]॥३१॥**

[^1326]: "रथस्य"

[^1327]: " चामरात्"

[^1328]: "बालबालधीन्"

[^1329]: "अखण्डेन"

[^1330]: "धूर्युगोद्गतः"

** रथेति॥** अकाण्डतोऽसमये। सार्वविभक्तिकस्तसिल्। तस्य तारकस्य संबन्धी योऽतनुस्यन्दनो महान्रथस्तस्य धूर्योऽग्रभागस्तस्य गोचरः। तल्लग्न इत्यर्थः। चण्डतरोऽतिशयप्रचण्डो हुताशनोऽग्निः। रथाश्वसंबन्धिनी या केशावलिः कर्णचामराणि च तेषां समाहारस्तत्। प्राण्यङ्गत्वादेकवद्भावः। तथा बाणासनं बाणक्षेपक्रियासाधनम्। करणे ल्युट्। धनुर्बाणाः बाणधिस्तूणीरश्चेत्येतानित्यर्थः। ददाह।अयमपि महोत्पातः॥

**इत्याद्य[^1331]रिष्टैरशुभोपदेशिभिर्विहन्यमानोऽप्यसुरः पुनः पुनः।  
यदा मदान्धो न[^1332]गतान्न्यवर्तताम्बरा[^1333]त्तदाभून्मरुतां सरस्वती ॥३२॥**

[^1331]: "इत्याद्यनिष्टैः; इत्यादिरिष्टैः"

[^1332]: "न च विन्यवर्तत; न गतः स वर्त्मना"

[^1333]: "अम्बरे."

** इत्यादीति॥** मदान्धोऽसुरस्तारकोऽशुभोपदेशिभिरमङ्गलसूचकैरित्याद्यरिष्टैः पूर्वोक्तमहोत्पातैः पुनः पुनर्विहन्यमानोऽपि विघ्नितः क्रियमाणोऽपि यदा गताद्गमनात्। भावे निष्ठा। न न्यवर्तत न निवृत्तः। तदाम्बराद्व्योम्नः सकाशान्मरुतां देवानां सरस्वती वाण्यभूत्॥

**मदान्ध मा गा भुजदण्डचण्डिमावलेपतो मन्मथ[^1334]हन्तृसूनुना।  
सुरैः सनाथेन[^1335] पुरंदरादिभिः समं समन्तात्समरं[^1336] विजित्वरैः॥३३॥**

[^1334]: "मन्मथशत्रु"

[^1335]: "सनाथैस्त्रिदिवेश्वरादिभिः; सनाथैस्त्रिदशेश्वरादिभिः"

[^1336]: "समरे."

** मदान्धेति॥** भो मदान्ध, भुजदण्डयोर्यश्चण्डिमा प्रचण्डत्वं तेन योऽवलेपो गर्वः। 'अवलेपस्तु गर्ने स्याल्लेपने दूषणेऽपि च' इति मेदिनी विश्वश्च। तस्मात्। पञ्चम्यास्तसिल्। हेत्वर्थे पञ्चमी। विजित्वरैर्जयनशीलैः पुरंदरादिभिः सुरैः सः मन्तात्परितः सनाथेन सहितेनमन्मथहन्तृसूनुना शिवपुत्रेण समं सह समरं युद्धम्। कर्तुमिति शेषः। मा गा मा याहि॥

 अथ 'गुहः–' इत्यादिभिश्चतुर्भिः कुमारविषये तारककर्तृकसमरानौचित्यमेव दर्शयति—

**गुहोऽसुरैः[^1337] षड्दिनजातमात्रको निदाघधामेव निशातमोभरैः।  
विषह्यते[^1338] नाभिमुखो[^1339] हि[^227] संगरे कुतस्त्वया[^1341] तस्य[^1342] समं विरोधिता ॥३४॥**

[^1337]: "महासुरैः; सुरासुरैः"

[^1338]: " विमुह्यते"

[^1339]: "सोऽभिमुखम्; योऽभिमुखम्"

[^1341]: "त्वियम्"

[^1342]: "तेन"

** तत्र गुहेति॥** भो मदान्ध, संगरे युद्धेऽभिमुखः संमुखः षड्दिनानि जातानि व्यतीतानि यस्य। जन्मदिनादारभ्यातिक्रान्तषड्दिनीक इत्यर्थः। गुहः सेनानीः। 'गुहः षाण्मातुरे गुह्ये' इति मेदिनी। असुरैर्दैत्यैः कर्तृभिः। निशातमोभरै रात्र्यन्धतमससमूहैर्निदाघधामा उष्णतेजाः सूर्य इव नहि नैव विषह्यते विमृष्यते। त्वया समं सह तस्य संबन्धिनी विरोधिता वैरं कुतः कारणात्स्यात्। कुमारविषयकभवत्कृतकैरनिमित्तसमरोऽनुचित एवेति भावः॥

अभ्रंलिहैः शृङ्गशतैः समन्ततो दिक्चक्रवालैः[^1343] स्थगितस्य भूभृतः।  
क्रौञ्चस्य रन्ध्रंविशिखेन[^1344] निर्ममे येनाहवस्तस्य सह त्वया कुतः ॥३५॥

[^1343]: "दिक्चक्रवालस्थगितस्य; दिक्चक्रवालस्थगतस्य"

[^1344]: "स्वशरैर्विनिर्ममे येनाहवे तेन कुतः समो भवान्"

** अभ्रंलिहैरिति॥** भो मदान्ध, येन सेनान्या कर्त्रा। अभ्रंलिहैराकाशस्पृग्भिः शृङ्गशतैः सानुशतैः। तथा दिक्चक्रवालैः काष्ठामण्डलैः। 'चक्रवालं तु मण्डलम्' इत्यमरः। समन्ततः परितः स्थगितस्याच्छादितस्य क्रौञ्चस्य क्रौञ्चसंज्ञकस्य भूभृतः पर्वतस्य संबन्धि रन्ध्रंछिद्रम्। जातावेकवचनम्। विशिखेन वाणेन निर्ममे निर्मितम्। कर्मणि लिट्। तस्याहवः सङ्ग्रामस्त्वया सह कुतः कारणात्स्यात्। अपि तु नेदमुचितमिति भावः॥

 अथ युग्मेनाह—

**लब्ध्वा धनुर्वेदमनङ्गविद्विषस्त्रिःसप्तकृत्वः समरे महीभुजाम्।  
कृत्वाभिषेकं[^1345] रुधिराम्बुभिर्घनैः स्वक्रोधवह्निंशमयांबभूव यः॥३६॥**

[^1345]: "कृताभिषेकः."

** लब्ध्वेति॥** यो जामदग्न्यःपरशुरामोऽनङ्गविद्विषो हरसकाशाद्धनुर्वेदं लब्ध्वा प्राप्य। अधीत्येति यावत्। अतः समरे युधि महीभुजां राज्ञां संबन्धिभी रुधिराम्बुभिः शोणितजलैस्त्रिःसप्तकृत्वस्त्रिगुणसप्तवारम्। एकविंशतिवारमिति यावत्। अभिषेकं स्नानं कृत्वा स्वक्रोधवह्निमात्मीयकोपाग्निंशमयांबभूव। एकविंशतिवारं क्षत्रियान्हत्वा शान्तोऽभूदिति भावः॥

**न जामदग्न्यः क्षयकालरात्रिकृत्स क्षत्रियाणां समराय वल्गति।**  

**येन त्रिलोकीसुभटेन[^1346] तेन कुतोऽवकाशः[^1347] सह विग्रहग्रहे॥[^1348]३७॥**

[^1346]: "तिलकेन"

[^1347]: "अवकाशी; अवकेशी"

[^1348]: "विग्रहग्रहः"

 **नेति॥** क्षत्रियाणाम्। 'क्षत्राद्धः' इति घप्रत्ययः। 'आयनेय–'इति तस्येयादेशः। क्षयसंबन्धिनीं कालरात्रिं करोति यः स जामदग्न्योजमदग्नेरपत्यं पुमान् रामस्त्रिलोक्यां सुभटेन सुतरां योद्धा येन सेनान्या सह समराय समरं कर्तुं न वल्गति न चलति। नैवोद्युङ्क्त इत्यर्थः। तेन सकलराजकुलजिघत्सद्गा- मविभीषकेण सेनान्या सह तव त्वत्कर्तृके विग्रहग्रहे रणग्रहे। 'विग्रहः कायविस्तारविभागे ना रणे स्त्रियाम्' इति मेदिनी। कुतः कस्मादवकाशोऽवसरः स्यात्। अपि तु न स्यादिति काक्वाव्याख्येयम्। अतः सर्वथैवामुना सह त्वया न योद्धव्यं किं तु निवर्तनीयमेवेति भावः॥

 ननु निवर्तने पुनरपि वधशङ्केति चेत्तत्राह—

**त्यजाशु गर्वं[^1349] मदमूढ मा स्म गाः स्मरारिसूनोर्वरशक्तिगोचरम्।  
तमेव नूनं शरणं व्रजाधुना जगत्सुवीरं[^1350] स[^1351] चिराय जीव तत् ॥३८॥**

[^1349]: "दर्पम्"

[^1350]: "जगत्प्रवीरम्."

[^1351]: "सुचिराय"

 **त्यजेति॥** भो मदमूढ उन्मादमूर्ख, आशु शीघ्रं गर्वमभिमानं त्यज। स्मरारिसूनोः सेनान्याः संबन्धिनी या वरा श्रेष्टा शक्तिरायुधं तस्या गोचरं विषयं मा स्म गाः मा स्म याहि। तर्हि किं कर्तव्यमित्याह—अधुनेदानीं नूनमेव निश्चये नैव। 'नूनमवश्यं निश्चये द्वयम्' इत्यमरः। शरणं रक्षितारम्। 'शरणं गृहरक्षि त्रोर्वधरक्षणयोरपि' इति मेदिनी। तं जगत्सुवीरं सेनान्यं व्रज गच्छ। तत्तस्माद्गमनाद्धेतोः स त्वं चिराय जीव बहुकालं प्राणान्धारय। कुमारगमनं विना न तवान्यज्जीवातुरिति भावः॥

**श्रुत्वेति वाचं वियतो गरीयसीं[^1352] क्रोधादहंकारपरो महासुरः।  
प्रकम्पिताशेषजगत्त्रयोऽपि स[^955]न्नकंम्पतो[^1354]च्चैर्दिवमभ्यधाच्च[^1355] सः ॥३९॥**

[^1352]: "वरीयसीम्."

[^1354]: "नाकम्पत; प्राकम्पत"

[^1355]: "अभ्यधात्ततः अभ्यगात्ततः"

 **श्रुत्वेति॥** वियत आकाशस्येत्येवंभूतां गरीयसीमतिशयगुर्वीं वाचं श्रुत्वा क्रोधाद्धेतोरहंकारेऽभिमाने। 'गर्वोऽभिमानोऽहंकारः' इत्यमरः। परः सक्तः। 'परः श्रेष्ठादिदूरान्योत्तरे क्लीबं तु केवले' इति मेदिनी। आदिशब्दसंगृहीतत्वेन शक्तिवाचकत्वं विवेचनीयम्। सोऽसुरस्तारकः प्रकर्षेण कम्पितं वेपितम- शेषं समस्तं जगतां त्रयं येन तथाभूतः सन्नप्यकम्पत चकम्पे। भारत्या अत्याप्तत्वादितिभावः। अथ च दिवं स्वर्गमुच्चैरुच्चैः स्वरेणाभ्यधादचकथत्॥

 अथ 'किम्' इत्यादिभिस्त्रिभिस्तदुक्तिमाह—

**किं ब्रूथ रे[^1356] व्योमचरा महासुराः स्मरारि[^1357]सूनुप्रतिपक्षवर्तिनः।  
मदीयवाणव्रणवेदना[^1358] हि साधुना कथं विस्मृति[^1359]गोचरीकृता॥४०॥**

[^1356]: "हे."

[^1357]: "मखारि."

[^1358]: "वेदनामहोऽधुनेव"

[^1359]: "विस्मृत्य गताः स्वष्पृष्ठतः."

 **किमिति॥** रेव्योमचराः। रे इति नीचसंबोधने। महासुरा महान्तः सुराः यूयं स्मरारिसूनोः कुमारस्य प्रतिपक्षे कोटौ वर्तन्ते तथाभूताः सन्तः किं ब्रूथ वदथ। नेदं वाच्यमिति ध्वनिः। ननु वादे त्वया किं कृतमित्याह—सा पूर्वतरा मदीयानां बाणानां संबन्धिनां व्रणानां रन्ध्राणां वेदना पीडाधुना हीदानीमेव कथं केन प्रकारेण विस्मृतिगोचरीकृता विस्मरणविषयीकृता। अपि त्विदानीमपि सैव स्मर्तव्या, अग्रे भोक्ष्यमाणत्वात्॥

**कटुस्वरैः[^1360] प्रालपथाम्बरस्थिताः शिशोर्बलात्षड्दिनजातकस्य किम्।  
श्वानः प्रमत्ता[^1361] इव कार्तिके[^1362] निशि स्वैरं वनान्ते मृगधूर्तका इव॥४१॥**

[^1360]: "कटुस्वरैरारटथ; कटुस्वरैरीरयथ"

[^1361]: "प्रवृत्ताः"

[^1362]: "कार्तिकीनिशि "

** कटुस्वरैरिति॥** भो देवाः, यूयमम्बरस्थिता आकाशवर्तिनः सन्तः षड्दिनजातकस्य षड्दिनजन्मनः शिशोर्वालस्य बलाद्वीर्याद्धेतोः कार्तिके बाहुले मासि प्रमत्ता उन्मत्ताः श्वान इव निशि वनान्ते वनमध्ये मृगधूर्तका मृगा एव धूर्तकास्त इव किं प्रालपथ प्रलापं कुरुथ। अपि तु मदपेक्षया निर्वीर्यैर्भवद्भिः प्रलापो न विधेय इति भावः॥

**सङ्गेन वो गर्भतपस्विनः[^1363] शिशुर्वराक एषोऽन्तमवाप्स्यति ध्रुवम्।  
अतस्कर[^1364]स्तस्करसङ्गतो यथा तद्वो निहन्मि प्रथमं ततोऽप्[^972]यमुम्॥४२॥**

[^1363]: "भर्मतपस्विनः"

[^1364]: "अतस्करम्"

 **सङ्गेनेति॥** भो देवाः, वो युष्माकं सङ्गेन संबन्धेन निमित्तेन वराकोऽतिकृपणत्वाच्छोचनीयः। 'वराकः शंकरे पुंसि शोचनीयेऽभिधेयवत्' इति मेदिनी। एष पुरोवर्ती गर्भतपस्विनः। अत्र गर्भशब्देन गर्भत्वं तदस्यास्तीति गर्भः। अर्शआद्यच्। ततो गर्भत्ववानिति निष्पन्नम्। गर्भत्वं चात्र बालत्वम्। 'गर्भो भ्रणेऽर्भके कुक्षौ' इति मेदिनी। एवं च बाल इति निष्कर्षः। स चासौ तपस्वी च। बालत्वेऽपि तपस्वित्वकथनाद्वार्धक्ये त्वर्थात्सिद्धम्। एवं च बालकत्व- मारभ्य तपस्वित्वेन निष्किंचनस्येति तात्पर्यार्थः। अथवा गर्भत्वादिति त्यव्द्योतनिका या पञ्चमी। तदन्तेन तपस्विशब्दस्य समासो विधेयः। गर्भत्वं बालत्व- मारभ्य तपस्वीत्यर्थः। तथाभूतस्य शिवस्य शिशुर्बालः कुमारः। तस्करसङ्गतश्चौरसङ्गेनातस्करो यथा चौर इव। ध्रुवं निश्चयेनान्तं मरणमवाप्स्यति प्राप्स्यति। तत्तस्माद्वो युष्मान्प्रथमं प्राङ् निहन्मि। 'वर्तमानसामीप्ये वर्तमानवद्वा' इति भविष्यकालेऽपि वर्तमानप्रयोगः। ततो भवद्धननानन्तरममुं कुमारमपि निहन्मि निहनिष्यामि॥

**इतीरयत्युग्रतरं महासुरे महाकृपाणं कलगत्यलं क्रुधा[^1127]।  
परस्परोत्पीडितजानवो भयान्नभश्चरा दूरतरं विदुद्रुवुः॥४३॥**

** इतीति॥** इति पूर्वोक्तमीरयति वदति महासुरे तारके कुधा हेतुनोप्रतरमत्यन्तभयानकं महाकृपाणं महान्तं स्वङ्गम्। अलं पर्याप्तत्वेन। अनेन प्रथमं स्पर्शमात्र एवेति व्यज्यते। 'अलं भूषणपर्याप्तिवारणेषु निरर्थके' इति विश्वः। कलयति विभ्रति सति। नभश्चरा देवा भयाद्धेतोः परस्परमन्योन्यमुत्पीडिता अतिसंकीर्णतया धृष्टत्वाद्व्यथिता जानव ऊरुपर्वाणि येषाम्। 'जङ्घा तु प्रसृता- जानूरुपर्वाष्ठीवदस्त्रियाम्' इत्यमरः। तथाभूताः सन्तो दूरतरमतिदूरम्। 'दूरान्तिकार्थेभ्यो द्वितीया च' इति प्रातिपदिकार्थमात्रे द्वितीया। विदुद्रुवुः पलायां' च- क्रिरे। 'द्रुगतौ' इत्यस्मात्कर्तरि लिट्॥

**ततोऽवलेपाद्विकटं विहस्य[^1367] स व्यधत्त[^1368] कोशादसिमुत्तमं बहिः।  
रथं द्रुतं प्रापय वासवान्तिकं नन्वि[^938]त्यवोचन्निज[^1370]सारथिं रथी॥४४॥**

[^1367]: "विकृष्य."

[^1368]: "अभिकोशमाधादसिमंशुभासुरम्"

[^1370]: "प्रति"

 **तत इति॥** ततोऽनन्तरं स तारको विकटं करालं यथा तथा। वक्ष्यमाणस्यासेर्विशेषणं वा। 'विकटा वज्रवाराह्यां त्रिषु रुचिकरालयोः' इति मेदिनी। विह- स्याट्टहासं कृत्वा। उत्तममसिं करवालं कोशाद्वहिर्व्यधत्त कृतवान्। अथ च रथी सः 'रथं वासवान्तिकमिन्द्रसमीपं द्रुतम्। ननु निश्चयेन प्रापय' इति निजं स्वीयं सारथिं सूतमवोचत्। 'ननु प्रश्नेऽप्यनुनयेऽनुज्ञानेऽप्यवधारणे' इति विश्वः॥

मनोतिवेगेन रथेन सारथिप्रणोदितेन प्रचलन्महासुरः।  
ततः[^1371]प्रपेदे सुरसैन्यसागरं भयंकराकारमपारमग्रतः॥४५॥

[^1371]: "द्रुतम्."

 **मन इति॥** ततोऽनन्तरं मनोतिवेगेनान्तःकरणादपि बहुलगतिजवेन सारथिना प्रणोदितेन प्रेरितेन रथेन प्रचलन्गच्छन्महासुरस्तारकोऽग्रतः पुरतः। स्थितमिति शेषः। अपारमनवधिकं भयंकराकारम्। विभीषकाकृतिमत्पुरुषमित्यर्थः। सुरसैन्यसागरं देवसेनासमुद्रं प्रपेदे प्राप॥

**पुरः सुराणां पृतनां[^1372] प्रथीयसीं विलोक्य वीरः पुलकं प्रमोदजम्।  
बभार भूम्नाथ[^1373] स बाहुदण्डयोः प्रचण्डयोः संगरकेलिकौतुकी॥४६॥**

[^1372]: "पृतनाः प्रथीयसीः."

[^1373]: "भूम्नाबहु."

 **पुर इति॥** वीरः शूरः। 'वीरो रसविषे पुंस्युत्तरे सुभटे त्रिषु' इति मेदिनी। स तारकः प्रथीयसीमतिपृथुलां सुराणां देवनां संबन्धिनीं पृतनां सेनां पुरोऽग्रे विलोक्य प्रचण्डयोर्बाहुदण्डयोर्भुजदण्डयोः। 'दण्डोऽस्त्री लगुडे पुमान्' इति मेदिनी। प्रमोदजमानन्दजनितं पुलकं रोमाञ्चं भूम्ना बाहुल्येन बभार धृतवान्। यतः संगरकेलौ सङ्ग्रामक्रीडायां कौतुक्युत्साहवान्। वीराणां सेनादर्शनमेव महान्मुदो हेतुरिति भावः॥

**ततो महेन्द्रस्य[^1374] चराश्चमूचरा रणान्तलीलारभसेन भूयसा।  
पुरः प्रचेलुर्मनसोऽतिवेगिनो युयुत्सुभिः किं समरे विलम्ब्यते॥४७**॥

[^1374]: "ऽसुरेन्द्रानुचराः; ऽसुरेन्द्रस्य चराः "

 **तत इति॥**ततोऽनन्तरं मनसः सकाशादप्यतिवेगिनोऽत्यन्तजववन्तः। तथा भूयसातिशयेन रणान्ते सङ्ग्राममध्ये या लीला विलासः। विलासोऽत्र सम- राङ्गणाधिकरणकमात्मीयभुजदण्डगतपराक्रमचमत्कृतिदर्शनम्। तत्र रभसेन वेगेन। 'लीलां विदुः केलिविलासखेलाशृङ्गारभावप्रभवक्रियासु' इति विश्वः। चम्बां सेनायां चरन्तीति विग्रहे 'चरेष्टः' इति टप्रत्ययः। तथाभूता महेन्द्रस्येन्द्रस्य चराश्चाराः। दूता इति यावत्। 'चरो द्यूतप्रबन्धे स्याच्चारजङ्गमयोश्चले' इति विश्वः। समरे सङ्ग्रामे युयुत्सुभिर्योद्धुमिच्छुभिः। भवद्भिरित्यर्थः। किं विलम्ब्यते किं विलम्बः क्रियते। अपि तु सत्वरमेव युध्यतामिति प्रतिपक्षान्वक्तु- मित्यपि शेषः। पुरोऽग्रे प्रचेलुः॥

**पुरःस्थितं[^1375] देवरिपोश्चमूचरा वलद्विषः[^1376] सैन्यसमुद्रमभ्ययुः[^1377]।  
भुजं समुत्क्षिप्य परेभ्य[^1378] आत्मनोऽभिधानमुच्चैरभितो न्यवेदयन्॥४८॥**

[^1375]: "पुरःसरा"

[^1376]: "सुरद्विषः"

[^1377]: "अभ्यगुः"

[^1378]: "सहेलमात्मनः"

 **पुर इति॥**देवरिपोस्तारकस्य चमूचराः सेनाचराः पुरःस्थितमग्रस्थितं बलद्विषइन्द्रस्य संबन्धिनं सैन्यसमुद्रं सेनासागरमभ्ययुः संमुखत्वेन जग्मुः। अथ चाभितः संमुखम्! 'अभितः शीघ्रसाकल्यसंमुखोभयतोऽन्तिके' इति विश्वः। भुजं बाहुं समुत्क्षिपयोत्थाप्य आत्मनोऽभिधानं नाम। 'आख्याह्ने अभिधानं च नामधेयं च नाम च' इत्यमरः। उच्चैःस्वरेण परेभ्यः शत्रुभ्यो न्यवेदयन्वयममुकनामानो वयममुकनामान इति निवेदितवन्तः॥

पुरोगतं दैत्यचमूमहार्णवं दृष्ट्वा परं[^1379] चुक्षुभिरे महासुराः।[^1380]  
पुरारि[^1381]सूनोर्नयनैककोणके ममु[^1382]र्भटा[^1383]स्तस्य[^1384]रणेऽवहेलया॥४९॥

[^1379]: "अभितः"

[^1380]: "अखिलाः सुराः; अखिलाः स तु."

[^1381]: "स्मरारिसूनोः"

[^1382]: "ममौ"

[^1383]: "भटः पुरः"

[^1384]: "भावि रणे हि हेलया."

 **पुर इति॥**महासुरा महान्तः सुरा इन्द्रादयः पुरोगतमग्रे प्राप्तं दैत्यस्य तारकस्य चमूरेव महानर्णवः समुद्रस्तं दृष्ट्वा परं केवलम्। 'परमव्ययमि- च्छन्ति–'इति विश्वः। चुक्षुभिरे संचेलुः। विव्यथुरिति यावत्। रणे संगरेऽवहेलया मदपेक्षया केयं वराकिका सेनेत्यनादरेणोपलक्षितस्य तस्य पुरारिसूनोः शिवपुत्रस्यं नयनैककोणके नेत्रैकदेश एव। 'कोणो वाद्यप्रभेदे स्यात्कोणोऽब्धौ लगुडेऽर्कजे वीणादिवादनोपायेऽप्येकदेशे गृहस्य च॥' इति विश्वः। अत्र गृहस्यैव कोण इत्यविवक्षितम्। किंत्वन्यसाधारणत्वेन प्रकृत इष्टसिद्ध्यर्थमुपलक्षितत्वे गमनीय इत्यलम्। भटा योद्धारो ममुः समविविशुः॥

**द्विषद्वलत्रासविभीषिता[^1385]श्चमूर्दिवौकसामन्घकशत्रुनन्दनः।  
अपश्यदुद्दिश्य महारणोत्सवं[^1386] प्रसादपीयूषधरेण चक्षुषा॥५०॥**

[^1385]: "विसंकुला चमूम्"

[^1386]: "महाहवोत्सवम् ; महाहवे वलम्"

 **द्विषदिति॥**महारणोत्सवमुद्दिश्य स्थितोऽन्धकशत्रुनन्दनः कार्तिकेयो द्विषः बलत्रासेन तारकसैन्यशासनेन विभीषिता भीता दिवौकसां देवानां चमूः सेना कर्म। प्रसादोऽनुग्रहः स एव पीयूषममृतं तद्धरति तथाभूतेन चक्षुषापश्यद्ददर्श। अनेन यूयं माभैष्ट, प्रसन्ना भवत, निःशङ्कं युध्यध्वं चेति व्यज्यते॥

**उत्साहिताः[^1387] शक्तिधरस्य दर्शनान्मृधे महेन्द्रप्रमुखा मखाशनाः[^1388]।  
अहं[^1389] मृधे जेतुमरीनरीरमन्न कस्य वीर्याय वरस्य संगतिः॥५१॥**

[^1387]: "उत्साहिनः"

[^1388]: "सुधाशिनः."

[^1389]: "अहंजुषः; अयत्नतः"

** उत्साहिता इति॥**शक्तिधरस्यायुधविशेषस्य धारिणः। 'शक्तिर्बले प्रभावादौ शक्तिः प्रहरणान्तरे' इति विश्वः। अत एव मृधे सङ्ख्ये। 'मृधमास्कन्दनं सङ्ख्यम्' इत्यमरः। तस्य कुमारस्य दर्शनाद्धेतोरुत्साहिता उत्साहं प्राप्ता महेन्द्रप्रमुखा इन्द्रपूर्वा मखाशना यज्ञहविर्भोक्तारो देवाः मृधे संगरे 'अहमेवा- रीञ्शत्रूञ्जेतुंसमर्थोस्मि नान्यः' इति वदन्तः सन्तोऽरीरमन्रेमिरे। तथाहि। वरस्य श्रेष्ठस्य संगतिः संबन्धः कस्य पुरुषस्य वीर्याय वीर्यं कर्तुं न भवति। अपि तु सर्वस्यापीत्यर्थः। गतवीर्यस्य वीर्यकरणे महदाश्रय एव निदानं नान्यदिति काक्वा ध्वन्यते॥

**परस्परं वज्रधरस्य सैनिका द्विषोऽपि योद्धुं स्वकरो[^1390]द्धृतायुधाः।  
वैतालिक[^1391]श्राविततारविक्रमाभिधानमीयुर्विजयैषिणो रणे॥ ५२॥**

[^1390]: " प्रवरोद्धृतायुधाः, प्रचुरोद्धतायुधाः"

[^1391]: "वैमानिकैः श्रावितमानसत्क्रमाभिधानम् ; वैतालिकैः श्रावितनामविक्रमाः सोत्साहम्; वैतालिकश्रावितनामविक्रमाभिधानम्,"

** परस्परमिति॥**रणे युद्धे विजयैषिणो विजयं प्राप्तुमिच्छवः। अत एव योद्धुं युद्धं कर्तुं स्वकरैरात्मीयपाणिभिरुद्धृतानि गृहीतान्यायुधानि स्वङ्गादीनि यैस्तथाभूता वज्रधरस्येन्द्रस्य द्विषोऽपि तारकस्य च। अपिरत्रसमुच्चयार्थः। 'अपिः संभवनाप्रश्नशङ्कागर्हासमुच्चये' इति विश्वः। सैनिकाः सेनाचराः। 'चरति' इति ठक्। वैतालिकैर्बन्दिभिः श्रावितान्याकर्णितानि तार उच्चैर्विक्रमोऽभिधानानि नामानि च यस्मिन्कर्मणि यथा तथा परस्परमन्योन्यमीयुः प्रापुः। मिमि- लुरिति यावत्॥

सङ्ग्रामं[^1392] प्रलयाय संनिपततो वेलामतिक्रामतो  
वृन्दारासुरसैन्यसागरयुगस्या[^1393]शेषदिग्व्यापिनः।  
काला[^1394]तिथ्यभुजो बभूव बहलः कोलाहलः क्रोषणः[^1395]  
शैलोत्तालतटीविघट्टनपटुर्ब्रह्माण्डकुक्षिंभरिः॥५३॥

[^1392]: "संग्राम प्रलयाय; संग्रामे प्रलयाय"

[^1393]: "आरोहदिग्व्यापिनः"

[^1394]: "कालाविथ्यपृथुप्रदानबहालः; कालातिथ्यपृथूचचाल बहलः"

[^1395]: "क्रोधिनः; क्रोधिलः."

** सङ्ग्राममिति॥** प्रलयाय नष्टचेष्टतायै। तां कर्तुमित्यर्थः। सङ्ग्रामं समरं संनिपततः समुदितवतः। अन्यत्र प्रलयाय लोकसंहाराय संनिपततो वर्धमानस्य। अत एव वेलां मर्यादाम्। एकत्र न्याय्याचरणम्, अन्यत्रावधिम्। सीमानमिति यावत्। 'वेला काले च जलधौ तीरे नीरविकारयोः। क्लिष्टरसने रोगे च सीम्निवाचि युधि स्त्रियाम्' इति विश्वः। अतिक्रामत उल्लङ्घयतः। निर्मर्यादत्वेन युध्यमानस्य सीमानमुल्लङ्घ्यचलत इत्यर्थः। अत एवाशेपासु दिक्षु व्यापिनो व्याप्नुवतः। उभयत्रापि समानमेतत्। तथा कालस्य यमस्य संबन्ध्यातिथ्यमतिथ्युचितसत्कारं भुनक्ति भोक्ष्यति तथोक्तस्य। 'वर्तमानसामीप्ये– ' इति लट्। अन्यत्र कालं कृष्णमातिथ्यमतिथिसत्कारं भुनक्ति भोजयति। अन्तर्भावितणिजर्थः। प्रलये वर्धमानसमुद्रनीरे केवलं तस्यैव वर्तमानत्वात्। वृन्दारकाणां देवानामसुराणां च ये सैन्ये ते एव सागरौ समुद्रौ तयोर्युगस्य युग्मस्य। 'युग्मं तु युगुलं युगम्' इत्यमरः। तत्संबन्धी क्रोषणो मुखरः कोलाहलः कलकलो बहलः। अत एव शैलसंबन्धिनीनामुत्ताला उच्चतालवृक्षसहिता यास्तट्यःसैकतानि। शृङ्गाणीति यावत्। तासां विघट्टने स्फोटने पटुः समर्थः। अत एव ब्रह्माण्डे न कुक्षिं भरति तथोक्तश्च बभूव। शार्दूलविक्रीडितं वृत्तम्। 'सूर्याश्वैर्मसजस्तताः सगुरवः शार्दूलविक्रीडितम्' इति लक्षणात् ॥

इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीताराम-  
कविविरचितया संजीविनीसमाख्यया व्याख्यया समेतः  
श्रीकालिदासकृतौ कुमारसंभवे महाकाव्ये सुरा-  
सुरसैन्यसंघट्टो नाम पश्चदशः सर्गः ॥

————————

**षोडशः सर्गः।  
<MISSING_FIG href="../books_images/U-IMG-1721787947KUMARASAMVABAM_5-removebg-preview.png"/>**

अथान्योन्यं[^1396] विमुक्तास्त्रशस्त्रजालैर्भयंकरैः।[^1397]  
युद्धमासीत्सुनासीरसुरारिबलयोर्मह्त्[^1398]॥१॥

[^1396]: "अन्योन्य"

[^1397]: "भयंकरम्"

[^1398]: "द्वयोः."

 **अथेति** **॥** अथ सुरासुरसंमेलनानन्तरम्। भयंकरैर्भयमुत्पादयद्भिः। अन्योन्यं परस्परं विमुक्तानि प्रहर्तुं विसृष्टान्यस्त्रशस्त्राणां शरादिमोहनादीनां जालानि समूहास्तैः कृत्वा। सुनासीर इन्द्रः, सुरारिस्तारकः, तयोर्बले सैन्ये तयोः। 'बलं गन्धरसे रूपे स्थामनि स्थौल्यसैन्ययोः' इति विश्वः। महद्धोरं युद्धं सङ्ग्राम आसीद्बभूव। सर्गेऽस्मिन्वृत्तमनुष्टुप्॥

**पत्तिः पत्तिमभीयाय रणाय रथिनं रथी।  
तुरंगस्थं तुरंगस्थो दन्तिस्थं दन्तिनि स्थितः॥२॥**

** पत्तिरिति॥**पत्तिः पादचारी पत्तिं पादचारिणम्, रथी रथारूढो रथिनं रथारूढम्, तुरंगस्थोऽश्ववाहस्तुरंगस्थमश्ववाहम्, दन्तिनि गजे स्थितो दन्तिस्थं गजारोहम्, रणाय रणं कर्तुमभीयाय संमुखमगमत्। अत्र प्रत्येकं क्रियासंबन्धो विधेयः अन्यथा बहुत्वप्रसङ्गः॥

युद्धाय धावतां धीरं वीराणामितरेतरम्।  
वैतालिकाः कुलाधीशा[^1399] नामान्यलमुदाहरन्॥३॥

[^1399]: "कुलाधीशनामानि"

 **युद्धायेति॥**इतरेतरं परस्परं युद्धाय युद्धं कर्तुं धीरं गम्भीरं यथा तथा धावतां विद्रवतां वीराणां योद्धृृणां नामानि कुलाधीशाः कुलस्वामिनः। कुलप्रदीपा इति यावत्। अनेन स्वात्मविद्यायामतिप्रावीण्यं व्यज्यते। वैतालिका बन्दिनः। अलं भूषणम्। शोभेति यावत्। यथा स्यात्तयोदाहरन्नूचुः। अयममुकसंज्ञको वीरो धावति, अयममुकसंज्ञको वीरो धावतीत्येवंभूतं जगदुरित्यर्थः। आत्मपरावबोधार्थमिति भावः॥

पठतां[^1400] बन्दिवृन्दानां प्रवीरा विक्रमावलीम्।  
क्षणं विलम्ब्य चित्तानि ददुर्युद्धोत्सुकाः पुरः[^304]॥४॥

[^1400]: "पठिता बन्दिभिः श्रुत्वा प्रवीरविरुदावलीः; पठिता बन्दिवृन्देन प्रवीर बिरुदावलीः; पठतां बन्दिवृन्दानां प्रवीरबिरुदावलिम्."

 **पठतामिति॥**प्रवीराः प्रकृष्टयोद्धारो विक्रमावलीं पराक्रमसमाहारं पठतां स्तुवताम् 'साधु पराक्रान्तम्, साधु पराक्रान्तम्' इति वदतां बन्दिवृन्दानां वैतालिकसमूहानां पुरोग्रे चित्तानि मनांसि क्षणं विलम्ब्य ददुः। यतो युद्धोत्सुकाः समरोत्कण्ठिताः। समरोत्कण्ठितमनोज्ञताभावो न श्रवणेन्द्रियस्य केवल- स्यैवार्थबोधासंभवात्॥

**सङ्ग्रामानन्दवर्धिष्णौ विग्रहे पुलका[^1402]ञ्चिते।  
आसीत्कवचविच्छेदो वीर[^1403]णांमिलतां मिथः॥५॥**

[^1402]: "पुलकाङ्किते"

[^1403]: "धीराणाम्"

 **सङ्ग्रामेति॥**सङ्ग्रामानन्देन समरोत्साहेन वर्धिष्णौ वृद्धिशीले अत एव पुलकाञ्चिते रोमाञ्चव्याप्ते मिथो मिलतां संगच्छमानानां वीराणां योद्धृृणां विग्रहे शरीरे। जातावेकवचनम्। कवचानां विच्छेदो विभेद आसीत्॥

निर्दयं खड्गभिन्नेभ्यः कवचेभ्यः समुत्थितैः[^679]।  
आसन्व्योमदिशस्तूलैः[^1405] पलितै[^1406]रिव पाण्डुराः[^1407]॥६॥

[^1405]: "स्थूलैः"

[^1406]: "पतितैः"

[^1407]: "पञ्जराः"

 **निर्दयमिति॥**निर्दयं निष्कृपं खड्गभिन्नेभ्यः करवालविदीर्णेभ्यः कवचेभ्यः सकाशात्समुत्थितैरुड्डुयितैस्तूलैः कार्पासैः। 'तूलः पिचौ भवेत्तूलं ब्रह्मदारुविहायसोः' इति विश्वः। पलितैरिव जराजनितशुक्लत्वैरिव। 'पलितं जरसा शौक्लयम्' इत्यमरः। व्योमसहिता दिशः पाण्डुराः श्वेता आसन्। उत्प्रेक्षया कवचविच्छेदेऽपि वीराणां युद्धविषयक उत्साहो न विच्छिन्न इति ध्वन्यते। अतोऽलंकारेण वस्तुध्वनिः॥

स्व

ड्गा रुधिरसंलिप्ताश्चण्डांशुकरभासुराः।  
इतस्ततोऽपि वीराणां विद्युतां[^1408] वैभवं दधुः॥७॥

[^1408]: "वैद्युतम् ; विद्युतः"

 **स्वङ्गाइति॥** रुधिरेण संलिप्ताः। तथेतस्ततश्चण्डांशुकरैः सूर्यकिरणव्यतिकरैर्भासुराश्चमत्कुर्वन्तो वीराणां स्वङ्गाविद्युतां तडितां वैभवं सादृश्यं दधुः तद्वच्छुशुभिर इत्यर्थः। अत्रोपमया स्वड्गानां वीरकरसंपर्कजनितपरिकम्पचमत्कारकारित्वं ध्वन्यते। अतोऽत्राप्यलंकारेण वस्तुध्वनिः। तथा वीरकरसं- पर्कजनितपरिकम्पचमत्कारकारित्वरूपव्यङ्ग्येन प्रतिद्वन्द्विविहननजनितद्विगुणोत्साहवत्त्वं च व्यज्यते॥

विसृजन्तो मुखैर्ज्वला भीमा इव भुजंगमाः।  
विसृष्टाः सुभटै रुष्टै[^1409]र्व्योम व्यानशिरे शराः[^1410]॥८॥

[^1409]: "तुष्टैः; तुङ्ग"

[^1410]: " असुराः"

** विसृजन्त इति॥** रुष्टैः सुभटैः शोभनयोद्धृभिर्विसृष्टा विमुक्ताः शरा बाणाः। मुखैरग्रैर्ज्वालाउल्का विसृजन्तो मुञ्चन्तः। अत एव भीमा भयानका भुजंगमा इवेत्युत्प्रेक्षा। व्योम कर्म। व्यानशिरे व्यापुः। अत्र सुभटकर्तृकविसर्जनव्यापारपूर्वकव्योमव्याप्त्याप्राग्भाविताविशिष्टशत्रुविग्रहभेदनं ध्वन्यते। अन्यथा व्योमव्याप्तिमात्रस्यैव विवक्षितत्वेन व्यापृतेर्व्यर्थत्वमुद्भाव्यते। तेनात्र वस्तुना वस्तुध्वनिः॥

**बाढं[^1411] वपूंषि निर्भिद्य धन्विनां निघ्नतां मिथः।  
अशोणितमुखा भूमिं प्राविशन्दूरमाशुगाः॥९॥**

[^1411]: "गाढम् "

 **बाढमिति॥** मिथोऽन्योन्यं दूरमतिशयेन निम्नतां प्रहरतां धन्विनां धनुर्धारिणां वपूंषि गात्राणि बाढं गाढम्। दृढमिति यावत्। निर्भिद्याप्यशोणितमुखाः शोणितसाहित्यराहित्यवन्ति मुखान्यग्राणि येषां त आशुगा बाणा भूमिं प्राविशन्प्रविष्टाः। अत्र विभेदका अध्यशोणितमुखा इति विरोधाभासालंकारेण बाणानामतिशीघ्रगामित्वरूपवस्तुध्वनिः। न च शीघ्रमेव व्यञ्जनीयमिति वाच्यम्। आशुगा इत्यनेनैव तदभिहितत्वात्॥

**निर्भिद्य[^1412]दन्तिनः पूर्वं पातयामासुराशुगाः।  
पेतुः प्रवरयोधानां प्रीतानामाहवोत्सवे॥१०॥**

[^1412]: "निर्भेद्य."

** निर्भिद्येति॥** आहवोत्सवे सङ्ग्रामरूपोत्सवे प्रीतानां प्रवरयोधानामतिक्षेष्टयोद्धृृणांसंबन्धिन आशुगा बाणा दन्तिनो गजान्निर्भिद्य भेदयित्वा पूर्वंपातयामासुः। पश्चात्स्वयमपि पेतुः। अत्र वाक्यार्थरूपवस्तुना प्राणापहारकं तेषामतितैक्ष्ण्यं वस्तु ध्वन्यत इति वस्तुना वस्तुध्वनिः॥

ज्वलदग्निमुखैर्बाणैनीरन्धैरितरेतरम्।  
उच्चैर्वैमानिका व्योम्नि कीर्णे[^1413] दूरमपासरन्॥ ११॥

[^1413]: "कीर्णैः"

** ज्वलदिति॥** ज्वलदग्निमुखैः प्रज्वलद्वह्निसहिताग्रैः। तथेतरेतरं परस्परं नीरन्धैर्निर्गतावकाशैः। परस्परसंघट्टितैरिति तात्पर्यार्थः। बाणैः शरैः। उच्चैरति- शयितं यथा तथा कीर्णे व्याप्ते व्योम्नि वैमानिका विमानचारिणो देवा विष्ण्वादयो दूरमपासरन्दुद्रुवुः। आत्मशरीरसंबन्धशङ्काकुलत्वादिति भावः॥

विभिन्नं धन्विनां वाणैर्व्यथा[^1414]र्तमिव विह्वलम्।  
ररास विरसं व्योम श्येन[^1415]प्रतिरवच्छलात्॥१२॥

[^1414]: "यथार्थमिव विह्वलम् ; वेश्याया इव विह्वलम् ; विशाख इव विह्वली"

[^1415]: "सेनापतिरवच्छलात्; सेनापतिरिव च्छलात्"

 **विभिन्नमिति॥** धन्विनां बाणैर्विभिन्नं विदीर्णम्। अत एव व्यथार्तं पीडया दुःखितम्। अत एव विह्वलम्। इतिकर्तव्यताविस्मरणाश्रयमित्यर्थः। व्योम नभः श्येनप्रतिरवस्य पक्षिविशेषप्रतिध्वनेश्छलान्मिषेण विरसं कठोरं यथा तथा ररासेव रुरोदेवेत्युत्प्रेक्षालंकारः॥

चापैराकर्णमाकृष्टैर्विमुक्ता दूरमाशुगाः।  
अधावन्रुधिरास्वादलुब्धा इव रणैषिणाम्॥१३॥

** चापैरिति॥** आकर्णंकर्णपर्यन्तमाकृष्टै रणैषिणां योद्धृृणां संबन्धिभिश्चापैर्धनुर्भिर्विमुक्ता विसृष्टा आशुगाः शरा रुधिरास्वादे लुब्धा लम्पटा इव दूरम- धावन्विद्रुताः। लम्पटोऽपि भोजनास्वादाय द्रुतं पलायते तद्वत्॥

गृहीताः पाणिभिर्वीरैर्वीकोशाः खड्गराजयः।  
कान्ति[^1416]जालच्छलादाजौ व्यहसन्संमदादिव॥१४॥

[^1416]: "कान्तिजालच्छलादाजौ व्यहसन्समदा इव; कान्त्याननच्छलादाजेर्व्यहसन्सुमदा इव; कान्त्या जनच्छलादानैर्व्यहसन्प्रमदा इव."

** गृहीता इति॥** आजौ सङ्ग्रामे वीरैः कर्तृभिः। पाणिभिर्गृहीताः। तथा विकोशाः कोशरहिताः। 'कोशोऽस्त्री कुडाले पाले दिव्यखङ्गपिधानके' इति मेदिनी। खङ्गराजयः करवालपङ्क्तयः कान्तिजालच्छलाद्युतिसमूहकैतवेन संमदाद्वीराणामपि शत्रुविघातसाधने वयमेव यथोचितास्तथा नान्य इति प्रमोदाव्यहसन्निव जहसुरिवेत्युत्प्रेक्षा॥

खड्गाः शोणितसंदिग्धा नृत्यन्तो वीरपाणिषु।  
रजोघने[^1417] रणेऽनन्ते विद्युतां वैभवं[^1418] दधुः॥१५॥

[^1417]: "रजोघनरणे"

[^1418]: "विभ्रमम्."

खड्गा इति॥ शोणितसंदिग्धा रुधिरसंलिप्ताः। तथा वीरपाणिषु नृत्यन्तः

खड्गाः। रजसा घने सान्द्रे। तथानन्तेऽपारे रणे विद्युतां वैभवं दधुः। तद्व- च्छुशुभिर इत्यर्थः। अत्र पदार्थवृत्तिनिदर्शनालंकारः॥

**कुन्ताश्चकाशिरे चण्डमुल्लसन्तो रणार्थिनाम्।[^1419]  
जिह्वाभोगा[^1420] यमस्येव लेलिहाना रणाङ्गणे[^1421]॥१६॥**

[^1419]: " रणार्पिताः"

[^1420]: "जिह्वाभागा"

[^1421]: "रणक्षये; रणाजिरे."

** कुन्ता इति॥** रणाङ्गणे सङ्ग्रामचत्वरे चण्डं प्रचण्डं यथा तथोल्लसन्तो दीप्यमानाः कुन्ताः प्रासाः। भल्ला इति यावत्। 'कुन्तः प्रासे चण्डभावे क्षुद्र- जन्तौ गवेधुके' इति विश्वः। लेलिहानाः पुनःपुनरतिशयेन वा लिहन्ति ते लेलिहानाः। आस्वादयन्त इत्यर्थः। लिहेर्यङन्ताच्छानच्। यमस्य जिह्वाभोगा रसना- रूपयन्त्राणीव। 'आभोगो वरुणच्छत्रे पूर्णतायन्त्रयोरपि' इति विश्वः। चकाशिरे दिद्युतिरे॥

**प्रज्वलत्कान्ति[^1422]चक्राणि चक्राणि वरचक्रिणाम्।  
चण्डां[^1423]शुमण्डलश्रीणि रणव्योमनि वभ्रमुः॥१७॥**

[^1422]: "वक्राणि"

[^1423]: "चण्डेषुमण्डल"

** प्रज्वलदिति॥** प्रज्वलत्प्रदीप्यमानं कान्तिचक्रं द्युतिमण्डलं येषां तानि। तथा चण्डांशुमण्डलस्य सूर्यमण्डलस्य श्रीरिव श्रीः शोभा येषां तानि। वराः श्रेष्ठा ये चक्रिणो योधास्तेषां संबन्धीनि चक्राण्यायुधविशेषाः। 'चक्रो गणे चक्रवाके चक्रं सैन्यरथाङ्गयोः। ग्रामजाले कुलालस्य भाण्डे राष्ट्रास्त्रयोरपि' इति विश्वः। रणव्योमनि सङ्ग्रामरूपगगने बभ्रमुः। 'वा जृृभ्रमुत्रसाम्' इत्येत्वाभ्यासलोपयोर्विकल्पः। अथ व्याख्यानान्तरम् — वरचक्रिणां वराणां वीराणां ये चक्रिणो रथास्तेषां चक्राण्यङ्गानि रणव्योमनि बभ्रमुः। विशेषणद्वयमुभयत्रापि समानम्॥

**केचिद्धीरैः[^1424] प्रणादैश्च[^1425] वीराणामभ्युपेयुषाम्।  
निपेतुः क्षोभतो वाहादपरे[^1426] मुमुहुर्मदात्॥ १८॥**

[^1424]: "घोरैः"

[^1425]: " तु. "

[^1426]: "वाहा न"

** केचिदिति॥** अभ्युपेयुषां संमुखमागतवतां वीराणां धीरैर्गम्भीरैः प्रणादैगर्जितैः केचिद्वीराः क्षोभतश्चित्तसंचलनाद्धेतोर्वाहादश्वान्निपेतुर्मुमूच्छुः। अपरे केचि- न्मदाद्गर्वान्मुहुः। चेतनाविरहिता बभूवुरित्यर्थः॥

कश्चिदभ्यागते वीरे जिघांसौ मुदमादधौ।  
परावृत्य गते क्षुब्धे[^1427] विषसादाहवप्रियः॥१९॥

[^1427]: "क्षुब्धः; क्षुद्रे"

** कश्चिदिति॥** कश्चिद्विरो जिघांसौ हन्तुमिच्छौ वीरेऽभ्यागते संमुखमागते सति। मुदमादधौ प्रससाद। अथ च क्षुब्ध एतदीयप्रहारक्षुभितेऽत एव परावृत्य गते तु विषसाद खिन्नोऽभूत्। यत आहवप्रियः सङ्ग्रामप्रियः। वीराणां प्रतिद्वन्द्विसंमुखागमनमेव प्रीतिजनकं भवतीति भावः॥

**बहुभिः सह[^1428] युद्धा वा परिभ्रम्य रणोल्वणाः।  
उद्दिश्य[^1429] तानुपेयुः केऽपि ये पूर्ववृता रणे॥२०॥**

[^1428]: "सहयुध्वानः."

[^1429]: "नामग्राहमुपेयुः केऽप्यग्रे पूर्ववृता वयम्."

** बहुभिरिति॥** रण उल्बणा उद्भटाः केऽपि योधा रणे सङ्ग्रामे बहुभिः सह युद्ध्वापरिभ्रम्य वा तानुद्दिश्योपेयुर्युद्धार्थमभिजग्मुः। ये पूर्वं वृता अङ्गी- कृताः। यैः सह पूर्वमयोधि पुनरपि तैरेव सह योद्धुं जग्मुरित्यर्थः॥

**अभितो[^1430]ऽभ्या[^1431]गतान्योद्धुं वीरान्रणमदो[^1432]द्धतान्।  
प्र[^1433]त्यनन्दन्भुजादण्डरोमोद्गमभृतो भटाः॥२१॥**

[^1430]: "अप्यागतान्."

[^1431]: " योधी"

[^1432]: "मदोल्वणान्; मदोद्धताः"

[^1433]: "प्रत्यघ्नंस्तद्भुजादण्डे रोमोद्गमभृतो मदात्"

 **अभित इति॥** भुजादण्डेषु यो रोम्णामुद्गमस्तं विभ्रति तथाभूता भटा योधाः कर्तारः। रणस्य सङ्ग्रामस्य मदेनोद्धतान्। अत एव योद्धुमभितोऽभ्या- गतान्वीरान्। आलोक्येति शेषः। प्रत्यनन्दन्नहृष्यन्॥

**शस्त्रभिन्नेभकुम्भेभ्यो मौक्तिकानि च्युतान्यधः[^1434]।  
अ[^1435]ध्याहवक्षेत्रमुप्तकीर्तिबीजाङ्कुरश्रियम्॥२२॥**

[^1434]: "अधुः"

[^1435]: "आहवक्षेत्रमभ्युप्तकीर्तिबीजोत्करश्रियम्"

** शस्त्रेति॥** शस्त्रैर्भिन्ना विदीर्णा य इभकुम्भा गजगण्डस्थलानि। 'कुम्भः स्यात्कुम्भकर्णस्य सुते वेश्यापतौ घटे। राशिभेदे द्विपाङ्गेच' इति विश्वः तेभ्यो- ऽधश्च्युतानि मौक्तिकानि कर्तृणि। अध्याहवक्षेत्रमधिसङ्ग्रामकेदारम्। उप्तम्। 'दुवप् बीजसंताने' इत्यतो निष्ठा। यत्कीर्तिबीजं यशोरूपमहीरुहबीजं तस्याङ्कुरस्तस्य श्रियं शोभाम्। दधुरिति शेषः॥

**वीराणां विषमैर्घोषैर्विद्रुता वारणा रणे।  
शास्यमाना अपि त्रासाद्भेजुर्धूताङ्कुशा दिशः॥२३॥**

** वीराणामिति॥** रणे विषमैर्दुःसहैर्वीराणां घोषैर्विद्रुताः पलायिता वारणा गजाः शास्यमानाः शिष्यमाणा अपि। यन्तृभिरिति शेषः। धूताङ्कुशा अपमा- निताङ्कुशाः सन्तस्रासाद्दिशो भेजुः। 'तृफलभज–' इत्येत्वाभ्यासलोपौ। दिशः प्रति पलायांचक्रिरे॥

**रणे वाणगणैर्भिन्ना भ्रमन्तो भिन्नयोधिनः।  
निममज्जुर्मिलद्र[^1436]क्तनिम्नगासु[^1437] महागजाः॥२४॥**

[^1436]: "गलत्."

[^1437]: "निमग्नाः सुमहागजाः"

** रण इति॥** रणे सङ्ग्रामे बाणगणैः शत्रु

शरनिकरैर्भिन्नयोधिनो विदीर्णयन्तारः। अत एव स्वयमपि भिन्नाः अत एव भ्रमन्तो महागजा मिलन्त्यः संयुज- न्तवोया रक्तस्य निम्नगा नद्यस्तासु निममज्जुः॥

अपारे[^1438]ऽसृक्सरित्पूरे रथेषुच्चैस्तरेष्वपि।  
रथिनोऽभिरिपुं[^1439] क्रुद्धा हुंकृतैर्व्यसृजञ्शरान्॥२५॥

[^1438]: "अपरेऽस्रसरित्पूरे"

[^1439]: "अभिरथिं कुद्धा हुंकृतैः;अभिक्रुधा क्रुद्धहुंकृतैः."

 **अपार इति॥** उच्चैस्तरेष्वपि रथेष्वपारेऽगाधेऽसृक्सरित्पूरे रुधिरनदीप्रवाहे मज्जत्सु सत्सु रथिनो रथारोहाः क्रुद्धाः। अत एव हुंकृतैः भीषयन्त इति शेषः। अभिरिपुं शत्रुसंमुखं शरान्व्यसृजंस्तत्यजुः॥

खड्गनिर्लूनमूर्धानो व्यापतन्तो[^1440]ऽपि वाजिनः।  
प्रथमं पातयामासुरसिना दारितानरीन्॥ २६॥

[^1440]: "व्यापतन्तः"

** खड्गेति॥** खड्गनिर्लूनमूर्धानः करवालकृत्तशिरसः। अत एव वाजिनोऽश्वाद्व्यापतन्तोऽप्यसिना खड्गेन दारितान्विदीर्णानरीन्प्रथमं पातयामासुः। पुनः स्वयं पेतुरिति शेषः। अत्र 'दारयित्वासिना रिपून्'इति पाठः साधीयान्॥

वीराणां शस्त्रभिन्नानि[^1441] शिरांसि निपतन्त्यपि।  
अधावन्दन्तदष्टोष्ठभीमान्यभिरिपुं[^1442] क्रुधा॥ २७॥

[^1441]: "भिन्नानाम्"

[^1442]: "दन्तदष्टौष्ठभीषणान्यरिषु"

** वीराणामिति॥** शस्त्रभिन्नान्यत एव निपतन्त्यपि दन्तैर्दष्टाः पीडिता य ओष्ठा अधरास्तैर्भीमानि घोराणि वीराणां शिरांसि कुधाभिरिपुं वैरिसंमुखम- धावन्॥

शिरांसि वरयोधानामर्धचन्द्रहृतान्यलम्[^304]।  
आददाना[^1444] भृशं पादैः श्येना व्यानशिरे नभः[^1445]॥ २८॥

[^1444]: "आदधानाः"

[^1445]: "दिशः"

 **शिरांसीति॥** अर्धचन्द्रहृतान्यर्धचन्द्राकारबाणकर्तितानि वरयोधानां शिरांसि। पादैराददाना गृह्णन्तः श्येनाः पक्षिविशेषा भृशमतिशयेन नभो व्यानशिरे व्यापुः। सर्वस्मिन्नेव नभसि श्येननीतमस्तकान्येव जातानीति भावः॥

क्रोधादभ्यापतद्दन्तिदन्तारूढाः[^1446] पदातयः।  
अश्वारोहा[^1447] गजारोहप्राणान्प्रासैरपाहरन्॥ २९॥

[^1446]: "दन्तारूढेषु वाजिषु; दन्तारूढ़ा नृवाजिषु"

[^1447]: "अश्वारूढाः"

 **क्रोधादिति॥** पदातयः पद्गतयोऽश्वारोहाश्च क्रोधाद्धेतोरभ्यापततां संमुखमागच्छतां दन्तिनां दन्तेष्वारूढाः सन्तः प्रासैः कुन्तैर्गजारोहप्राणान्यन्तॄणाम- सूनपाहरन्॥

शस्त्रच्छिन्नगजारोहा विभ्रमन्त इतस्ततः।  
युगान्तवातचलिताः शैला इव गजा बभ्रुः॥ ३०॥

 **शस्त्रेति॥** शस्त्रैशिछन्ना गजारोहा येषामत एवेतस्ततो विभ्रमन्तो गजाः युगान्तवातैः प्रलयप्रभञ्जनैश्चालिता उत्पातिताः शैला इव बभुः शुशुभिरे॥

मिलितेषु मिथो योद्धुं दन्तिषु प्रसभं भटाः।  
अगृह्णन्युध्यमानाश्च[^1448] शस्त्रैः प्राणान्परस्परम्॥ ३१॥

[^1448]: "सहयुध्वानः"

 **मिलितेष्विति॥** योद्धुं मिलितेषु दन्तिषु। आरूढा इति शेषः। भटा मिथोऽन्योन्यं युध्यमानाः प्रसभं बलाच्छस्त्रैःकृत्वा परस्परं प्राणानगृह्णन्॥

**रुषा[^1449] मिथो मिलद्दन्तिदन्तसंघर्षजोऽनलः।  
योधाञ्शस्त्रहृतप्राणानदहत्[^1450]सहसारिभिः॥३२॥**

[^1449]: "गजारूढान्"

[^1450]: "सह सादिभिः"

 **रुषेति॥** रुषा क्रोधेन मिथोऽन्योन्यं मिलतां दन्तिनां ये दन्तास्तेषां संघर्षाज्जातोऽनलोऽग्निररिभिर्वैरिभिः शस्त्रैर्हताः प्राणा येषां तान्योधान्सहसाकस्मा- ददहत्पुप्लोष॥

**आक्षिप्ता[^1451] अपि दन्तीन्द्रैः[^1452] कोपनैः पत्तयः परम्[^1453]।  
तद[^1454]सूनहरन्खड्गघातैः[^1455] स्वस्य पुरः प्रभोः॥३३॥**

[^1451]: "उत्क्षिप्ता"

[^1452]: "हस्तीन्द्रैः"

[^1453]: "करैः"

[^1454]: "ते रिपूनहनन्; तद्रिपूनहरन्"

[^1455]: "खड्गपातैः"

 **आक्षिप्ता इति॥** परमतिशयितं कोपनैः क्रुद्धैर्दन्तीन्द्रैराक्षिप्ता अपि। आक्षेप्तुं शुण्डेन गृहीता अपीत्यर्थः। पत्तयः पादचारिणः स्वस्य प्रभोः पुरः खड्ग- घातैस्तदसून्दन्तीन्द्रप्राणानहरञ्जगृहुः॥

**उत्क्षिप्य करिभिर्दूरान्मु[^1456]क्तानां योधिनां दिवि[^1457]।  
प्रापि जीवात्मभिर्दिव्या[^1458] गतिर्वा विग्रहैर्मही॥३४॥**

[^1456]: "दूरम्"

[^1457]: "दिवः"

[^1458]: "दिव्याङ्गनाकण्ठपरिद्रुहः; दिव्याङ्गनैषां विग्रहैर्मही"

 **उत्क्षिप्येति॥** करिभिरुत्क्षिप्योत्थाप्य दिवि दूरान्मुक्तानां योधिनां जीवात्मभिर्जीवैः प्राणैरिति यावत्। दिव्या स्वर्गीया गतिः प्रापि। विग्रहैर्देहैर्मही वा प्रापि प्राप्ता। कर्मणि लुङ्॥

**खड्गैर्धवलधारालैर्निहत्य करिणां करान्।  
तैर्भुव[^1459]ापि समं विद्वोन्सं[^1460]तोषं न भटा ययुः॥३५॥**

[^1459]: "यैः"

[^1460]: "वृद्धं शस्त्र्यातान्पत्तयोऽहरन्"

 **खड्गैरिति॥** भटा योधा धवलधारालैर्धवलां धारां लान्ति गृह्णन्ति तैः। शुभ्रधारैरित्यर्थः। अद्वितीयैः खड्गैः कृत्वा भुवापृथिव्या समं विद्धान्प्रहृतान्करि- णां कराञ्शुण्डादण्डान्निहत्यापि लवित्वापि संतोषं तृप्तिं न ययुः। अन्यानपिनिहन्मीति बुद्धिमन्तो बभूवुरित्यर्थः॥

**आक्षिप्या[^1461]भिदिवं नीताः पत्तयः करिभिः करैः।  
दिव्याङ्गनाभिरादातुं रक्ताभिर्द्रुतमीषिरे[^1462]॥३६॥**

[^1461]: "उत्क्षिप्य"

[^1462]: "वृत्तमम्बरम्; व्याप्तमम्बरम्"

 **आक्षिप्येति॥** करिभिः कर्तृभिः। करैर्दण्डैः कृत्वाक्षिप्योत्थाप्याभिदिवमाकाशसंमुखं नीताः प्रापिताः पत्तयः पादचारिणो रक्ताभिरनुरक्ताभिर्दिव्याङ्ग- नाभिर्द्रुतं शीघ्रमादातुं ग्रहीतुमीषिरे इष्टा बभूवुः। अहमेतान्ग्रहीष्यामि, अहमेतान्ग्रहीष्यामीति त्वरिता बभूवुः॥

धन्विनस्तुरगारूढा गजारोहाञ्शरैः क्षतान्।  
प्रत्यैच्छन्मू[^1463]र्च्छितान्भूयो योद्धुमाश्वसतश्चिरम्॥ ३७॥

[^1463]: "प्रत्यैक्षन्"

 **धन्विन इति॥** तुरगारूढा धन्विनो धनुर्धारिणो योधाः शरैः क्षतान्। अत एव मूर्च्छितान्गजारोहान्यन्तॄन्भूयोऽपि पुनरपि योद्धुमाश्वसतो जीवत एतादृ- शांश्चिरं प्रत्यैच्छन्। प्रतीक्षन्ते स्मेत्यर्थः॥

**क्रुद्धस्य दन्तिनः[^1464] पत्तिर्जिघृक्षोरसिना करम्।  
निर्भिद्य दन्तमुसला[^1465]वारुरोह जिघृक्षया॥ ३८॥**

[^1464]: "करिणः"

[^1465]: "दन्तमुसलान्; दन्तमुसलेन"

 **क्रुद्धस्येति॥** पत्तिः पादचारी कश्चिद्योधः क्रुद्धस्यात एव जिघृक्षोर्गृहीतुमिच्छोर्दन्तिनः करं दन्तयोरधोभागम्। असिना निर्भिद्य छित्त्वा जिघृक्षया प्रत्युत तस्यैव गृहीतुमिच्छया दन्तमुसलावारुरोहारूढवान्॥

**खड्गेन मूलतो[^1466]हत्वा दन्तिनो रदनद्वयम्[^1467]।  
प्रातिपक्ष्ये[^1468] प्रविष्टोऽपि पदातिर्निरगाद्द्रतम्॥ ३९॥**

[^1466]: "आमूलतः"

[^1467]: "अङ्घ्रिचतुष्टयम्"

[^1468]: "प्रपतिष्णोः"

 **खड्गेनेति॥** प्रातिपक्ष्ये शत्रुसंबन्धिनि सैन्ये प्रविष्टोऽपि पदातिः पादचारी दन्तिनो गजस्य रदनद्वयं दन्तद्वयं खड्गेन कृत्वा मूलतो मूलाद्धत्वा भित्त्वा द्रुतं निरगान्निश्चक्राम। शत्रुसैन्यप्रविष्टस्य मरणमेव ध्रुवम्, तदस्य विपरीतमभूदित्यपिना द्योत्यते॥

**करेण करिणा वीरः सुगृहीतोऽपि कोपिना।  
असिनासूञ्जहाराशु तस्यैव स्वयमक्षतः॥४०॥**

 **करेणेति॥** कोपिना क्रुद्धेन करिणा दन्तिना कर्त्रा। करेण कृत्वा सुतरां गृहीतोऽपि वीरोऽसिना खड्गेन तस्यैव करिण एवासून्प्राणाञ्जहार हृतवान्। स्वयमक्षतोऽभूत्॥

**तुरंगी[^1469] तुरगारूढं प्रासेनाहत्य वक्षसि।  
पततस्तस्य नाज्ञासीत्प्रासघातं[^1470] स्वके हृदि॥४१॥**

[^1469]: "तुरगी"

[^1470]: "प्रासपातम्"

 **तुरंगीति॥** तुरंग्यश्वारोहः कश्विद्योद्धा तुरगारूढमश्ववारं प्रासेन कुन्तेन वक्षस्याहत्य ताडयित्वा पततस्तस्याश्ववारस्य कर्तकं स्वक आत्मीये हृदि प्रास- घातं कुन्तक्षतं नाज्ञासीन्नविजज्ञे। तदीयपतनजानन्दस्योद्वेलत्वादिति भावः॥

**द्विषा प्रासहृतप्राणो वाजिपृष्ठदृढासनः।  
हस्तोद्धृतमहाप्रासो[^1471] भुवि[^1472] जीवन्निवाभ्रमत्[^1473]॥ ४२॥**

[^1471]: "हस्तोद्धतमहाप्रासाः"

[^1472]: "भटः"

[^1473]: "अभवत्"

 **द्विषेति॥** द्विषा शत्रुणा प्रासेन कृत्वा हृतप्राणो मारितः। तथा वाजिपृष्ठेऽश्वपृष्ठभागे दृढासनः प्राग्दृढासनत्वान्मृतत्वे दृढत्वं युक्तम्। तथा हस्त उद्धृतो महाप्रासो येन तथाभूतः कश्चिज्जीवन्निव भुव्यभ्रमत्। अश्वभ्रमणवशाद्भ्रमञ्शवोऽशव इव लक्षित इति भावः॥

**तुरंगसादिनं शस्त्रहृतप्राणं मतं भुवि।  
अबद्धो[^1474]ऽपि महावाजी न[^1475]साश्रुनयनोऽत्यजत्॥४३॥**

[^1474]: "अन्त्राढ्यः; अन्त्राद्यः"

[^1475]: "नात्रस्तनयनः"

 **तुरंगेति॥** अबद्धोऽप्यनिरुद्धोऽपि महावाजी महानश्वः साश्रुणी सबाष्पेनयने यस्य तथाभूतः सन्। शस्त्रहृतप्राणमत एव भुवि गतं तुरंगसादिनमश्ववारं नात्यजन्न जहौ। किंतु तज्जीवनमपेक्षमाणस्तत्रैव तस्थावित्यर्थः॥

**भल्लेन[^1476] शितधारेण भिन्नोऽपि रिपुणाश्वगः।  
नामूर्च्छत्कोपतो हन्तुमियेष प्रपतन्नपि[^1477]॥४४॥**

[^1476]: "खड्गेन"

[^1477]: "च पतन्; निपतन्"

 **भल्लेनेति॥** रिपुणा कर्त्रा। शितधारेण तीक्ष्णधारेण भल्लेन भिन्नोऽपि विदारितोऽप्यश्वगस्तुरंगगामी कोपतः क्रोधवशान्नामूर्च्छन्न मुह्यति स्म। किंतु प्रपतन्नप्यश्वादधः स्रंसमानोऽपि रिपुं हन्तुमियेषैच्छत्॥

**मिथः प्रासाहतौ[^1478] वाजिच्युतौ भूमिगतौ रुषा।  
शस्त्र्या[^1479]युयुधतुः कौचित्केशाकेशि भुजाभुजि॥ ४५॥**

[^1478]: "प्रासहतौ; प्रहारतः"

[^1479]: "शस्त्रैः"

 **मिथ इति॥** मिथोऽन्योन्यं प्रासेनाहतौ। अत एव वाजिभ्यां सकाशाच्युतावधः पतितौ। अत एव भूमिं गतौ कौचिद्योधौ रुषायुतौ सन्तौ शस्त्र्याखड्गपुत्र्या युयुधतुर्युयुधाते। अथ च केशाकेशि केशेषु केशेषु गृहीत्वा प्रवृत्तं यद्युद्धम्, भुजाभ्यां भुजाभ्यां प्रहृत्य प्रवृत्तं यद्युद्धं तदभूत्। 'तत्र तेनेदमिति सरूपे'इति सूत्रेण समासः॥

**रथिनो रथिभिर्बाणैर्हृतप्राणा दृढासनाः।  
क्षत[^1480]कार्मुकसंधानाः सप्राणा इव मेनिरे[^1481]॥४६॥**

[^1480]: "कृत"

[^1481]: "रेजिरे"

 **रथिन इति॥** रथिभी रथारोहैः कर्तृभिः। बाणैः कृत्वा हृतप्राणास्तथा दृढासनाः क्षतं नष्टं कार्मुकसंधानं धनुःसज्जीकरणं येषामेवंभूता रथिनो रथारोहाः सप्राणा इव जीवन्त इव मेनिरे मताः। कर्मणि लिट्। द्रष्टृभिरिति शेषः॥

**न रथी रथिनं भूयः प्राहरच्छस्त्रमूर्च्छितम्।  
प्रत्याश्वसन्मतन्वि[^1482]च्छन्नातिष्ठद्युधि लोभतः[^1483]॥४७॥**

[^1482]: "मत्वैनम्"

[^1483]: "नागाद्युद्धमलोभतः"

 **नेति॥** रथी रथारोहः शस्त्रेण मूर्च्छितमचेतितं रथिनं भूयो न प्राहरत्। किंतु पुनरपि युधि लोभतो लोभेन। तृतीयार्थे तसिः। प्रत्याश्वसन्तं पुनरुजीवन्त- मन्विच्छन्नपेक्षमाणः सन्नतिष्ठत्॥

**अन्योन्यं रथिनौ कौचिद्ग[^1484]तप्राणौ दिवं गतौ।  
एकामप्सरसं प्राप्य युयुधाते वरायुधौ॥४८॥**

[^1484]: "हृतप्राणौ; हतप्राणौ"

 **अन्योन्यमिति॥** वरायुधौ श्रेष्ठायुधौ कौचिद्रथिनावन्योन्यं परस्परेण कृत्वा गतप्राणौ गमितासू अत एव दिवं गतावेकामप्सरसं प्राप्य युयुधाते। अहमेतां ग्रहीष्यामि, अहमेतां ग्रहीष्यामीति वदन्तौ कलहं चक्रतुरित्यर्थः॥

**मिथोऽर्धचन्द्रनिर्लूनमूर्धानौ रथिनौ[^1485] रुचा[^1134]।  
खेचरौ[^1487] भुवि नृत्यन्तौ स्वकबन्धावपश्यताम्॥४९॥**

[^1485]: "रुषितौ"

[^1487]: "खचरैः"

 **मिथ इति॥** मिथोऽन्योन्यमर्धचन्द्रेण तदाकारबाणेन निर्लूनमूर्धानौ छिन्नमस्तकावत एव खेचरावाकाशचारिणौ रुच्या कान्त्या युतौ कौचिद्रथिनौ रथा- रोहौ कर्तारौ। भुवि नृत्यन्तौ गात्रं विक्षिपन्तौ स्वकबन्धौ शिरोरहितस्वदेहौ कर्म। अपश्यतां दृष्टवन्तौ॥

रणाङ्गणे शोणित[^1488]पङ्कपिच्छिले कथं कथंचिन्ननृतुर्धृतायुधाः।  
नदत्सु तूर्येषु परेतयोषितां गणेषु गायत्सु कबन्धराजयः॥५०॥

[^1488]: "शोभित"

 **रणेति॥** तूर्येषु नदत्सु सत्सु, परेतयोषितां भूताङ्गनानां गणेषु गायत्सु सत्सु धृतायुधाः कबन्धराजयः शिरोरहितदेहपङ्कयः शोणितपङ्कपिच्छिले रुधिरक- र्दमलिप्ते। अनेन स्निग्धत्वमुक्तम्। रणाङ्गणे सङ्ग्रामचत्वरे कथं कथंचिन्महता कष्टेन ननृतुर्गात्रं विचिक्षिपुः। भूमेरतिस्निग्धतया पादयोः स्थैर्येण स्थापना- संभवान्नृत्येप्रयत्नो योग्य इति भावः। एषां लोकानां स्फुटार्थत्वाद्विस्तरेण विवृतिर्नोक्ता। प्रसङ्गाद्वक्तव्यनिर्धारणेन लाघवाद्यकारि। अतः क्षन्तव्यमित्यलम् \। उपजातिर्वृत्तम्॥

इति सुररिपुर्वृत्ते युद्धे सुरासुरसैन्ययो  
रुधिरसरितां मज्जद्दन्तिव्रजेषु तटेष्वलम्।  
अरुणनयनः क्रोधाद्भीमभ्रमद्भृकुटीमुखः[^1489]  
सपदि ककुभामीशानभ्यामगत्स युयुत्सया॥५१॥

[^1489]: "क्रोधापीनभ्रमद्भृकुटीमुखः; क्रोधासीनभ्रमद्भृकुटीमुखः"

 **इतीति॥** इति पूर्वोक्तप्रकारेण सुरासुरसैन्ययोर्देवदैत्यसैन्ययोर्युद्धे सङ्ग्रामे वृत्ते भूते सति। तथा रुधिरसरितां शोणितनदीनां तटेषु मज्जन्तो निमग्नीभ- वन्तो दन्तिव्रजा गजसमूहा येषु तथाभूतेषु सत्सु। अलमतिशयेन क्रोधाद्धेतोररुणनयनो रक्तलोचनः। तथा भीमे भयानके भ्रमती विवर्तमाने भृकुटीमुखे भृकुट्योरग्रेयस्य तथोक्तः स सुररिपुस्तारको युयुत्सया योद्धुमिच्छया सपदि तत्क्षणमेव ककुभां दिशामीशानिन्द्रादीनष्टदिक्पालानभ्यागमत्संमुखमाजगाम। हरिणी वृत्तम्—'रसयुगहयैर्न्सोम्नौ स्लौ गो यदा हरिणी तदा'इति लक्षणात्॥

इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीताराम-  
कविविरचितया संजीविनीसमाख्यया व्याख्यया समेतः श्री-  
कालिदासकृतौ कुमारसंभवे महाकाव्ये सुरासुरसैन्य-  
सङ्ग्रामवर्णनं नाम षोडशः सर्गः॥

———————————

**सप्तदशः सर्गः।  
<MISSING_FIG href="../books_images/U-IMG-1721789244KUMARASAMVABAM_5-removebg-preview-removebg-preview.png"/>**

 इदानीं तारकवधं चिकीर्षुस्तत्रभवान्कालिदासः सप्तदशतमं सर्गमारभते—

**दृष्ट्वाभ्युपेतमथ दैत्यपतिं[^1490] पुरस्ता-  
त्सङ्ग्रामकेलिकुतुकेन घनप्रमोदम्[^1491]।  
योद्धुं मदेन मिमिलुःककुभामधीशा  
बाणान्धकारितदिगम्बरगर्भमेत्य[^1492]॥१॥**

[^1490]: "तं च पतिम्"

[^1491]: "प्रसादम्"

[^1492]: "भक्तिम्"

 **दृष्ट्वेति॥** अथ तारकसंमुखगमनानन्तरम्। एते ककुभामधीशा इन्द्रादयोऽष्टौ दिक्पालाः। सङ्ग्रामः समरः स एव केलिः क्रीडा। न तु प्रयत्नसाध्यं कर्मेति भावः। तत्र यत्कुतुकं कौतूहलम्। तदनुभवहेतुक उत्साह इति यावत्। तेन घनः सान्द्रः। बहल इति यावत्। यः प्रमोद आनन्दः स यस्य। तथा बाणैरन्धकारितः संजातान्धकारः कृतो दिशामम्बरस्य च गर्भः कुक्षिः। मध्य इति यावत्। येन। तथाभ्युपेतं संमुखमागतं दैत्यपतिं तारकं दृष्ट्वा विलोक्य योद्धुं संप्रहर्तुं मदेन गर्वेण। वीररसानुभावेनेति यावत्। मिमिलुः संयुयुजुः। सर्गेऽस्मिन्वसन्ततिलका वृत्तम्— 'उक्ता वसन्ततिलका तभजा जगौ गः'इति लक्षणात्॥

**देवद्विषां परिवृढो विकटं विहस्य  
बाणावलीभिरमरान्वि[^1493]कटान्ववर्ष।  
शैलानिव प्रवरवारिधरो गरिष्ठा-  
नद्भिः पराभि[^1494]रथ गाढमनारताभिः॥२॥**

[^1493]: "अभितः कुपितो ववर्ष"

[^1494]: "प्रबलवारिधरो गरिष्ठानम्भस्ततीभिः; प्रबलवारिधरोपरिष्टानम्भस्तटीभिः; प्रचुरवारिधरो गरिष्ठानम्भस्ततीभिः"

 **देवेति॥** अथानन्तरं देवद्विषामसुराणां परिवृढो नायकस्तारको विकटं यथा स्यात्तथा। 'विकटः सुन्दरे प्रोक्तो विशालविकरालयोः'इति विश्वः। विहस्य हसित्वा। अट्टाट्टहासं कृत्वेत्यर्थः। अट्टाट्टहासोऽत्र रुडभिव्यञ्जकः, न तु सुरसैन्यविषयिणोऽवहेलनस्य। तत्र शांकरेरधिष्टितत्वात्। विहस्येत्यत्र वेर्व्यर्थत्वं नाशङ्कनीयम्। विकटत्वेऽपि विशेषाधानात्। प्रवरः प्रकर्षेण श्रेष्ठः। वर्षाकालिक इति यावत्। स चासौ वारिधरो मेघो गरिष्टानतिशयगुरूञ्शैलान्। उद्दिश्येति शेषः। पराभिरुत्कृष्टाभिरनारताभिर्निरन्तरं पतन्तीभिरद्भिर्जलैरिव विकटान्करालानमरानिन्द्रादिदेवान्। उद्दिश्येति शेषः। बाणावलीभिः शरपङ्किभिः कृत्वा ववर्ष वृष्टिमकार्षीत्॥

**जम्भद्विषत्प्रभृतिदिक्पतिचापमुक्ता**  

**बाणाः शिता[^1495] दनुजनायकबाण[^1496]सङ्घान्।**  

[^1495]: "शिताम्"

[^1496]: "असुरराजकबाण"

**अह्नाय तार्क्ष्यनिवहा इव नागपूगा-**  

**न्सद्यो विचिच्छिदुरलं कणशो रणान्ते॥३॥**

 **जम्भद्विषदिति॥** दनुजानां दैत्यानां नायकस्य स्वामिनस्तारकस्य संबन्धिनो बाणसङ्घाञ्शरसमूहान्कर्मभूतान्। जम्भद्विषत्प्रभृतयो महेन्द्रादयो ये दिक्पतयो दिगधिपास्तैः कर्तृभिः। चापेभ्यो मुक्ता विसृष्टाः शितास्तीक्ष्णा बाणाः शराः। नागपूगान्सर्पव्रजान्। 'नागः पन्नगमातङ्गक्रूरचारिषु तोयदे'इति, 'पूगस्तु क्रमुके वृन्दे'इति च विश्वः। अह्नाय शीघ्रम्। 'द्राग्झटित्यञ्जसाह्नाय'इत्यमरः। तार्क्ष्यनिवहा गरुडसमूहा इव। 'तार्क्ष्यंरसाञ्जने तार्क्ष्यो गरुडे गरुडाग्रजे'इति विश्वः। रणान्ते सङ्ग्राममध्ये सद्यः सपद्यलमतिशयेन कणशो विचिच्छिदुर्विभिदुः। कणश इति 'बह्वल्प—'इति शस्॥

तान्प्र[^1497]ज्वलत्फलमुखैर्विषमैः सुरारि[^1498]-  

[^1497]: "ते; तैः"

[^1498]: "विशिखैः सुरारिम्; समरेऽसुरारिम्"

नामाङ्कितैः पिहितदिग्गगनान्तरालैः।  

आच्छादितस्तृणचयानिव[^1499] हव्यवाह[^1500]-  

[^1499]: "प्राच्छादयंस्तृणचयैरिव"

[^1500]: "हव्यवाहम्"

श्चिच्छेदसोऽपि सुरसैन्यशराञ्शरौघैः॥४॥

 **तानिति॥** सोऽपि तारकोऽपि प्रकर्षेण ज्वलन्ति दीप्यमानानि फलानां फलकानाम्। अयोनिर्मितपुरोभागानामिति यावत्। 'फलं हेतुकृते जातीफले फलकसस्ययोः'इति मेदिनी। मुखान्यग्राणि येषाम्। अत एव विषमैर्दुःसहैः। तथा मुरारिनाम्ना तारक इति व्रणपाट्याङ्कितैर्युक्तैः। तथा पिहितमाच्छादितं दिशां गगनस्याम्बरस्य चान्तरालं मध्यं यैस्तथाभूतैः शरौघैर्बाणसङ्घैःकृत्वा तानद्वितीयान्सुरसैन्यस्य देवसैन्यस्य शरान्। आच्छादित उपर्यावृतो हव्यवाहोऽग्निस्तृणचयानिव घासराशीनिव। चिच्छेद ज्वालयतिस्मे- त्यर्थः। हव्यवाहस्य तृणचयभस्मीकरणे यावान्प्रयत्न उद्भवति तावानेव सुरशरभस्मसात्करणे। इत्यतोऽसुरबाणानां सामर्थ्यातिशयो ध्वन्यत इत्यलंकारेण वस्तुध्वनिः॥

**दैत्येश्वरो ज्वलितरोषविशेषभीमः**  

**सद्यो मुमोच युधि यान्विशिखान्सहेलः[^1501]।**  

[^1501]: "सहेलम्"

**ते प्रापुरुद्भटभुजंगमभीमभावं**  

**गाढं[^1502] बबन्धुरपि तांस्त्रिदशेन्द्र[^1503]मुख्यान्॥५॥**

[^1502]: "बाढम्"

[^1503]: "त्रिदिवेन्द्र"

 **दैत्येश्वर इति॥** ज्वलितः प्रदीप्तो यो रोपः क्रोधः। 'कोपक्रोधामर्परोषप्रतिघाः'इत्यमरः। तस्य विशेष आधिक्यं तेन भीमो घोरो दैत्येश्वरस्तारकः। युधि युद्धविषये सहेलः किमेतद्युद्धमित्यनादरसहितः सन्। यान्विशिखान्बाणान्। 'विशिखो लोमशे शरे'इति विश्वः। मुमोच विससर्ज। ते शराः सद्यः सपद्युद्भटा विकटा ये भुजंगमाः सर्पाः, भीमा भयानकास्तदुभयभावं तदुभयत्वं प्रापुः। सत्यपि भुजंगमत्वे भीमत्वस्यैच्छिकत्वात्पृथग्व्यपदेशः। अथ च त्रिदशेन्द्रमुख्यानिन्द्रप्रभृतींस्तान्देवान्गाढं दृढं यथा तथा बबन्धुरपि। अपिरत्र प्राप्तिक्रियापेक्षया समुच्चयार्थः। 'अपिः संभावनाप्रश्नशङ्कागर्हासमुच्चये'इति विश्वः। इन्द्रप्रभृतयो देवास्तारकोन्मुक्तनागपाशबद्धा बभूवुरित्यर्थः॥

**ते नागपाशविशिखैरसुरेण बद्धाः**  

**श्वासानिला[^1504]कुलमुखा विमुखा रणस्य[^1505]।**  

[^1504]: "श्वासाकुल"

[^1505]: "रणान्तात्"

**दिङ्गायका बलरिपुप्रमुखाः स्मरारि-**  

**सूनोः समीपमगमन्त्रिपदन्तहेतोः॥६॥**

 **त इति॥** असुरेण तारकेण नागपाशविशिखैर्नागपाशरूपबाणैः कृत्वा बद्धाः। अत एव श्वासानिलैर्निःश्वासपवनैराकुलानि व्याप्तानि मुखानि येषाम्। अतएव रणस्य विमुखाः पराङ्मुखाः। भीतस्य च रणवैमुख्यं नानुचितमिति भावः। बलरिपुप्रमुखा इन्द्रप्रभृतयो दिङ्नायका अष्टदिगधिपाः कर्तारः विपदोऽन्तो नाशः स एव हेतुः कारणं तस्मात्स्मरारिसूनोः कुमारस्य समीपं संनिधिमगमन्प्रापुः॥

दृष्टिप्रपातवशतोऽपि पुरारिसूनो-  

स्ते नागपाशघनबन्धविपत्तिदुःखात्।  

**इन्द्रादयो मुमुचिरे स्वयमस्य देवाः**  

**सेवां व्यधुर्निकटमेत्य[^1506] महाजिगीषोः॥ ७॥**

[^1506]: "व्यधुश्च पुनरेत्य"

** दृष्टीति॥** त इन्द्रादयो देवाः पुरारिसूनोस्त्रिपुरशत्रुपुत्रस्य दृष्टिर्नेत्रम्।'स्त्रियां दृष्टिः स्त्रियां बुद्धौ लोचने दर्शनेऽपि च'इति विश्वः। तस्य प्रपातः पतनं तस्य वशतो वशेन प्रभुत्वेन। प्रभावेणेति यावत्। 'वशं मिथ्याप्रभुत्वयोः'इति विश्वः। नागपाशेन घनो दृढो बन्धो बन्धनमेव विपत्तिस्तेन यद्दुःखं ततस्तस्मान्मुमुचिरे मुक्ताः। अथ च महाजिगीषोरस्य कुमारस्य स्वयमात्मना न तु परोक्षेण निकटं सांनिध्यमेत्यागत्य सेवां सेवनम्। स्तुतिमिति फलितोऽर्थः। व्यधुश्चक्रुः॥

 अथ युग्मेनाह—

**उद्दीप्तकोपदहनोऽथ सुरेन्द्रशत्रु[^1507]-**  

[^1507]: "उद्यत्प्रकोपदहनोऽथ सुरेन्द्रशत्रुः; उद्दण्डकोपदहनोऽप्यसुरेन्द्रसूनुः"

**रह्नाय सारथिमवोचत चण्डबाहुः।**  

**बद्धा मया सुरपतिप्रमुखाः प्रसह्य**  

**बालस्य धूर्जटिसुतस्य निरीक्षणेन॥ ८॥**

**मुक्ता बभूवुरधुना तदिमान्विहाय**  

**कर्तास्म्य[^1508]मुं समरभूमिपशूपहारम्।**  

[^1508]: "अहम्"

**तत्स्यन्दनं सपदि वाहय शंभुसूनुं**  

**द्रष्टास्मि दर्पितभुजावलमाहवाय॥९॥**

 **उद्दीप्तेति॥** **मुक्ता इति च॥** अथ नागपाशविमोचनानन्तरम्। उद्दीप्तः प्रदीप्तः कोप एव दहनोऽग्निर्यस्य। तथा चण्डौ प्रचण्डौ बाहू यस्य। एवंभूतः सुरेन्द्रशत्रुस्तारकोऽह्नाय झटिति 'भो सारथे, मया प्रसह्य बलाद्बद्धानागपाशवशीकृताः सुरपतिप्रमुखा इन्द्रादयो देवा बालस्य शिशोः; न तु यूनः धूर्जटिसुतस्य शिवपुत्रस्य निरीक्षणेन दर्शनमात्रेण, न तु प्रत्यस्त्रादिप्रयत्नेन, मुक्ता बभूवुः। अनेन शिशुनात्मनिरीक्षणेनैव स्वपक्षवर्तिनो देवा मोचिता अतो महाधन्योऽयमिति भावः। तत्तस्मान्मदीयशत्रूणां पक्षवृत्तित्वेन कृतनागपाशमोचनरूपापराधादिमान्पुरोवर्तिन इन्द्रादिदेवान्विहाय परित्यज्य। आहवाय। मया सहाहवं कर्तुमित्यर्थः। दर्पितमभिमानमूलकं भुजाबलं बाहुबलं बाहुवीर्यं यस्य न तु तत्त्वतः, तथाभूतममुं पुरोवर्तिनं शंभुसूनुं द्रष्टास्मि द्रक्ष्यामि। लुट उत्तमैकवचनम्। अथ च समरभूमौ सङ्ग्रामभुवि ये पशवो गृध्रप्रभृतयस्तेषामुपहारमुपदारूपं कर्तास्मि करिष्यामि। प्रागवलोकितमेनमत्र हत्वा सङ्ग्रामभूमिस्थेभ्यो विहंगेभ्योऽत्तुंविभज्य दास्यामीत्यर्थः। तत्तस्मादेवकार्यत्वात्सपदि सद्य एव स्यन्दनं रथं वाहय प्रापय। अवश्यकर्तव्ये विलम्बानौचित्यादिति भावः। इति सार्धैकपद्योक्तं सारथिमवोचत जगाद। 'नियन्ता प्राजिता यन्ता सूतः क्षत्ता च सारथिः' इत्यमरः॥

तत्स्यन्दनः सपदि सारथिसंप्रणुन्नः  

प्रक्षुब्ध[^1509]वारिधरधीरगभीरघोषः।  

[^1509]: "प्रारब्ध"

चण्ड[^1510]चाल दलिताखिलशत्रुसैन्य-  

[^1510]: "चण्डं"

मांसास्थिशोणितविपङ्कविलुप्तचक्रः[^1511]॥ १०॥

[^1511]: "शोणितसुपङ्कविलुप्तवेगः; शोणितपङ्कविलुप्तचक्रः"

 **तत्स्यन्दन इति॥** प्रक्षुब्धः कोपाविष्टः। अनेन प्रलयकालीन इति व्यज्यते, प्रायस्तत्रैव तस्य क्रोधाविष्टत्वदर्शनात्। यो वारिधरो मेघस्तस्य घोष इव धीरो गभीरो घनश्च घोषो यस्य तथोक्तः। तथा दलितं चूर्णीकृतमखिलं समस्तं यच्छत्रुसैन्यं वैरिसैन्यं तस्य मांसमस्थीनि शोणितविपङ्को रुधिरकर्दमश्चेत्येतैर्वि- लुप्तानि चक्राणि चरणानि यस्य। अत एव चण्डः प्रचण्डस्तत्स्यन्दनस्तारकरथः सपदि। स्वामिनोऽनुशासनक्षण एव न तु मुहूर्तमात्रं स्थित्वेति भावः। सारथिना संप्रणुन्नश्चलितुं नोदितः सन् चचाल॥

दृष्ट्वा रथं प्रलयवातचलद्गिरीन्द्र-  

कल्पं दलद्बलविराव[^1512]विशेषरौद्रम्।  

[^1512]: "विराम"

अभ्यागतं सुररिपोः सुरराजसैन्यं  

क्षोभं जगाम परमं भयवेपमानम्॥ ११॥

 **दृष्टेति॥** प्रलयवातेन युगान्तकालप्रभञ्जनेन चलतोड्डीयमानेन गिरीन्द्रकल्पं गिरीन्द्रेण हिमालयेनेषन्यूनम्। हिमालयौपम्यं धवलवसनवेष्टितत्वात्। 'ईषदसमाप्तौ कल्पप्'इति कल्पप्प्रत्ययः। तथा दलतामुपरि वेगपूर्वकवशाच्चूर्णीभवतां बलानां देवसैन्यानां विरावो हाहाहाहेति रुदितं तेन कृत्वा विशेषरौद्रमतिशयभयानकम् आत्मीयघोरारवरौद्रत्वाश्रयीभूतत्वेऽप्यतिजवप्रपतनचूर्णीकृतसकलसुरसैन्यविहितमहाघोरविरावधारणाजनितरौद्रत्वधारणा- नुकूलव्यापाराश्रयीभूतमित्यर्थः। तथाभ्यागतं संमुखमागतं सुररिपोस्तारकस्य रथं दृष्ट्वा भयेन वेपमानं कम्पमानं सुरराजस्य महेन्द्रस्य सैन्यं सेना जनसमूहः कर्तृ। परममतुलं क्षोभं व्यथां जगाम प्राप। तदीयरथावलोकनादेव क्षोभप्राप्तिः किं पुनस्तदीयाकृतिविलोकनादिति भावः॥

प्रक्षुभ्यमाणमवलोक्य दिगीशसैन्यं  

शंभोः सुतं कलहकेलि[^1513]कुतूहलोत्कम्।  

[^1513]: "समरकेलि"

**उद्दामदोःकलितकार्मुकदण्डचण्डः**  

**प्रोवाच वाचमुपगम्य स कार्तिकेयम्॥ १२॥**

** प्रक्षुभ्यमाणमिति॥** स तारको दिगीशसैन्यं देवसैन्यं प्रकर्षेण क्षुभ्यमाणं क्षोभं प्राप्नुवत्। बिभ्यदिति यावत्। क्षुभ्यतेर्दैवादिकत्वं तदाकृतिगणत्वाद्बोध्यम्। तथाभूतमवलोक्य दृष्ट्वोद्दामयोरुद्भटयोर्दोष्णोर्बाह्वोः कलितेन निहितेन कार्मुकरूपदण्डेन चण्डः सन्। कलहः सङ्ग्रामरूपो चिग्रहः स एव केलिः, न तु प्रयत्नसाध्यं कर्म, तत्र यत्कुतूहलं तत्रोत्कम्। तदभिलाषुकमित्यर्थः। तथा शंभोःशिवस्य सुतं पुत्रम्। अनेन तारकवीररसस्यानुभाव उक्तः। कार्तिकेयं कुमारमुपगम्य समीपं गत्वा वाचं प्रोवाचावोचत्॥

 इतः परम् 'रे'इत्यादिभिस्त्रिभिः श्लोकैर्वाचमेव प्रपञ्चयति—

**रे शंभुतापसशिशो[^1514] बत मुञ्च मुञ्च**  

[^1514]: "शंभुतान्तव शिशो"

**दोर्दर्पम[^1515]त्र विरम त्रिदिवेन्द्र[^1516]कार्यात्।**  

[^1515]: "दौर्हृद्यम्"

[^1516]: "त्रिदिवेश"

**शस्त्रैः[^250] किमत्र भवतोऽनुचितैर[^1518]तीव**  

[^1518]: "असारैः; चरित्रैः"

**बालत्वकोमलभुजातुलभारभूतैः[^1519]॥ १३॥**

[^1519]: "बालत्वकोमलभुजक्लमभारभूतैः; बालाब्जकोमलभुजाक्रमभीरुभूतैः"

 **तत्र रे इति॥** रे इति नीचोक्तिसंबोधने। भोः शंभुतापसशिशोशंभुः शिवः स एव तापसस्तपस्वी। अनेन महाकृपणत्वं व्यज्यते। तस्य शिशो कौमारावस्थानुभवरसिक, अन मयि विषये। विधीयमानमिति शेषः।दोर्दर्पं भुजदण्डगतवीर्यहेतुकमभिमानम्। 'दर्पोऽहंकारकस्तूर्योः'इति विश्वः। मुञ्च मुञ्च। सर्वथैव मुञ्चेत्यर्थः। अथ च त्रिदिवेन्द्रकार्यान्मदीयवधरूपमहेन्द्रविधेयाद्विरम।अनुद्युक्तो भवेत्यर्थः। 'व्याङ्परिभ्यो रमः'इति परस्मैपदम्। नन्वनेकसाधनकर्माश्रयीभूतत्वेन त्वदीयवधं चिकीर्षुरहं कथं विरमामीत्याशङ्क्य न हि तव साधनानि मयि विषये परिपक्त्रिमाणि भविष्यन्तीत्याह अतीव बालस्य भवतः संबन्धिनोः कोमलभुजयोर्बालत्वादतिशयपेलवबाह्वोरतुलं बहु भारभूतैः। दुर्वहैरित्यर्थः। अत एवात्र मय्यनुचितैरयोग्यैः शस्त्रैः कृपाणप्रभृ- तिभिः किम्। अपि तु न किमपीति भावः॥

**एवं[^1520] त्वमेव तनयो[^1521]ऽसि गिरीशगौर्योः**  

[^1520]: "एकः"

[^1521]: "एकतनयः"

**किं यासि कालविषयं वीषमैः शरैर्मे।**  

**संग्रामतो[^1522]ऽपसर जीव पितुर्जनन्या-**  

[^1522]: "तत्रासतः"

**स्तूर्णं[^1523] प्रविश्य वरमङ्कतलं विधेहि॥ १४॥**

[^1523]: "पूर्णम्"

 **एवमिति॥** रे शिशो, एवं नाम मद्विषयको यो दोर्दर्पस्तस्याङ्गीकारे रसिकः। त्वमिति शेषः। 'एवं प्रकारोपमयोरङ्गीकारावधारणे'इति विश्वः। विषमैर्दुः- सहैर्मेमम शरैर्बाणैः कृत्वा कालविषयं दण्डधरदेशम्। संयमिनीं पुरीमित्यर्थः। किं किमर्थं यासि प्राप्नोषि। 'नीवृज्जनपदो देशविषयौ तूपवर्तनम्'इत्यमरः। ननु कालविषयप्राप्तौ कैव नः खलु वीराणां हानिरित्याशङ्क्याह—यतो गिरीशगौर्योःशिवपार्वत्योः। अत्र गिरीशस्याभ्यर्हितत्वाद्बह्वचोऽपि पूर्वनिपातः। त्वमेव तनयोऽसि पुत्रोऽसि। अतिकृच्छ्रलब्धैकपुत्रस्य वृद्धस्य तनयकर्मककालविषयप्राप्तिरतिदुःखावहा भवतीति भावः। एतेन मया सह भवता न कदापि योद्धव्यमिति व्यज्यते। तर्हि किं कर्तव्यं मयेत्यत्राह—**सङ्ग्रामत इति॥** **रे** शिशो, सङ्ग्रामतः समरसकाशादपसर पलायस्व। मदग्रे मा तिष्ठेत्यर्थः। अत एव जीव प्राणान्धरस्व। इतः पलायनमेव तव परमं जीवातुरिति भावः। ननु पलायनपूर्वकजीवनेन कः पुरुषार्थो भविष्यतीत्यत आह—**पितुरिति॥** पितुर्जनकस्य। तथा जनन्या मातुश्च। अङ्कतलमुत्सङ्गतलं तूर्णं शीघ्रं प्रविश्योपविश्य वरं श्रेष्ठम्। कृतार्थमिति यावत्। विधेहि कुरु। पुत्रस्यायमेव परमो धर्मः, यन्मातापित्रोर्येन केनापि सद्व्यापारेण चित्तस्य परितोषकृत्याश्रयो भवति। कथं सङ्ग्रामतः पलायनं सद्व्यापारपदवाच्यमित्यस्याः शङ्कायाः पूर्वश्लोके तापसपदेन निवर्तितत्वात्॥

 इदानीं हितोपदेशनव्याजेन पलायनविधिमुपदिशति—

सम्यक्स्वयं किल विमृश्य गिरीशपुत्र  

जम्भद्विषोऽस्य जहिहि प्रतिपक्षमाशु।  

एष स्वयं पयसि मज्जति दुर्विगाह्ये[^1524]  

[^1524]: "दुर्विगाहे; दुर्विगाढे"

पाषाणनौरिव निमज्जयते पुरा त्वाम्॥ १५॥

 **सम्यगिति॥** भो गिरीशपुत्र शिवपुत्र, त्वं सम्यक्साधु यथा स्यात्तथा विमृश्य विचार्य। साधुविचारणमत्रोदर्कविचारणम्। तस्कृत्वास्य पुरोवर्तिनो जम्भद्विष इन्द्रस्य प्रतिपक्षं मां स्वयं किलात्मनैव, न तु परोक्षेण। प्रयोज्यकर्त्रेति यावत्। आशु सत्वरं जहिहि नाशय। साधु विचार्यैव मदीयहननकृत्याश्रयो भव। 'सहसा विदधीत न क्रियामविवेकः परमापदां पदम्। वृणुते हि विमृश्यकारिणं गुणलुब्धाः स्वयमेव संपदः॥'इति न्यायादिति भावः। प्रस्तुतेऽविमृश्य करणेन कैव विपत्तिरित्याशङ्क्याह—एष इति॥ रे शिशो, एषजम्भद्विट्पुरोग्रे दुःखेन कृच्छ्रेण विगाह्य उक्तार्थे पयसि नीरे। मदीयनाराचवर्षणरूप इत्यर्थः। पाषाणनौरिव प्रस्तरतरिरिव स्वयं मज्जति मङ्क्ष्यति। त्वां च निमज्जयते। निमज्जयिष्यत इत्यर्थः। 'यावत्पुरा–'इति भविष्यदर्थे लट्। यथा पाषाणघटितनौका पयःपतिता मज्जति, आत्मोपर्यारूढांश्च निमज्जयति, तथायमिन्द्रोऽपि मदीयघोरनाराचनिचय- रूपजलेनावृतः सन्मरिष्यति। स्वात्माश्रयीभूतं त्वामपि तत्र पातयित्वा मारयिष्यतीति वाच्यार्थः। अत आत्मजीवनाभिलाषुकस्वपक्ष एतदाश्रयी भूतत्वं विहाय वृद्धयोर्मातापित्रोः समीपमेव गन्तव्यम्। तेनेहामुत्र च महान्ति श्रेयांसि भविष्यन्तीति व्यङ्ग्यार्थः। तेनात्रालंकारेण वस्तुध्वनिः॥

**इत्थं निशम्य वचनं युधि तारकस्य**  

**कम्प्राधरो विकचकोकनदारुणास्यः।**  

**क्षोभात्त्रि[^1525]लोचनसुतो धनुरीक्षमाणः**  

[^1525]: "कोपात्"

**प्रोवाच वाचमुचितां परिमृश्य[^1526] शक्तिम्॥१६॥**

[^1526]: "परिमृज्य"

 **इत्थमिति॥** युधि सङ्ग्रामे स्थितस्य तारकस्य संबन्धीत्थमेवंभूतं वचनं निशम्य श्रुत्वा क्षोभात्क्रोधाद्धेतोः कम्प्रः कम्पनशीलोऽधरोऽधरोष्ठो यत्स। क्रोध- वशादधरविस्फुरणं लोकप्रसिद्धमेव। तथा विकचकोकनदवद्विलसद्रक्तोत्पलवदरुणे शोणिते अक्षिणी नेत्रे यस्य। क्रोधवशादरुणनेत्रत्वमपि प्रसिद्धमेव। एवंभूतस्त्रिलोचनसुतः कुमारः शक्तिमात्मीयवीर्यवैभवं परिमृश्य तुलयित्वा। मदीयवीर्यापेक्षया किमेतदीयवीर्यमित्यनादरपूर्वकमात्मीयशक्तेराधिक्यं परामृश्येत्यर्थः। धनुरीक्षमाणः पश्यन्सन्। अनेन त्वां क्षणादेव निहन्मि, सावधानो भव, मदीयैतद्धनुरग्रे कुतो यास्यसीति व्यज्यते। तेन वस्तुना वस्तुध्वनिः। उचितां योग्यां वाचं वचनं प्रोवाच प्रोचे॥

दैत्याधिराज भवता यदवादि[^1527] गर्वा-  

[^1527]: "यदवोचि"

त्तत्सर्वमप्युचितमेव तवैव किं तु।  

द्रष्टास्मिते प्रवरबाहुबलं वरिष्ठं  

शस्त्रं गृहाण कुरु कार्मुकमांततज्यम्॥१७॥

 **दैत्येति॥** भो दैत्यानामधिराज तारकसंज्ञक महाराज, भवता त्वया गर्वाद्धेतोर्यदवादि 'रे शंभुतापस–'(१३) इत्यादिना यदुक्तं तत्सर्वमपि तवोचितमेव योग्यमेव। अभिमानिनो महाराजस्य तव बालत्वाद्वराकीभूतमदवज्ञा योग्यैव। ननु मदुक्त्यौचित्याज्ञानवतस्तव कथमयं सङ्ग्रामकरणसमारम्भ इति चेत्तत्राह—किं त्विति। किं तु वरिष्ठमतिशयश्रेष्ठं ते त्वत्संबन्धिप्रवरौ प्रकृष्टौ श्रेष्ठौ यौ बाहू भुजौ तयोर्बलं वीर्यमेव द्रष्टास्मि द्रक्ष्यामि। त्वदीयपराजयं कृत्वा मदीयो विजयः स्यादित्यभिलाषे न मम तात्पर्यम्, किं तु लोकारोप्यमाणवीरताश्रयीभूतेन मया त्वदीयवीरतावलोकनमेव युद्धकरणे तात्पर्यम्। वस्तुतस्तु मयि वीरत्वासंभवात्त्वया सह युद्धकरणानौचित्येपि तत्र प्रवृत्तिः केवलं बालत्वजनितबालिशत्वमेवोद्भावयति। अतोऽपि भवता क्षन्तव्यम्। 'जनक इव शिशुत्वेऽसुप्रियस्यैकसूनोरविनयमपि सेहे पाण्डवस्य स्मरारिः'इत्यादिन्यायादिति भावः। अतो युद्धकरणपक्षे शस्त्रं कृपाणादिकं गृहाणादत्स्व। कार्मुकं धनुराततज्यं विस्तृतमौर्वीकं कुरु। युद्धार्थं शस्त्रसंधानेन सज्जो भवेति वाच्यार्थः॥

**इत्युक्तवन्तमवदत्रिपुरारिपुत्रं**

**दैत्यः क्रुधौष्ठमधरं किल निर्विभिद्य[^1528]।**

[^1528]: "निर्विभुज्य"

**युद्धार्थमुद्भटभुजाबलदर्पितो[^1529]ऽसि**

[^1529]: "भुजावलिदर्पितः"

**बाणान्सहस्व मम सादितशत्रुपृष्ठान्[^1530]॥१८॥**

[^1530]: "शातितशत्रुपृष्ठान् ; शोणितरक्तपृष्ठान्"

 **इतीति॥** इत्युक्तवन्तं निगदितवन्तं त्रिपुरारिपुत्रं कुमारं कर्म। दैत्यस्तारकः क्रुधा निमित्तेनाधरं नीचैरोष्ठम्। अधरोष्ठमित्यर्थः। निर्विभिद्य दन्तैश्वर्वयित्वा रे बाल, सादितं विभिन्नं शत्रुपृष्ठं यैर्नतुमुखम्। मदीयबाणानां तदुद्देशेनाभिगच्छतां प्रहृतिसहनासमर्थतया पलायमानत्वात्। एवंभूतान्मम बाणान्सहस्व। अपि तु त्वया न सहिष्यन्त इति ध्वन्यते। ननु बालत्वात्कथमहं सहे इत्याह—यतस्त्वं युद्धार्थं युद्धकरणायोद्भटे विपरीतलक्षणयानुद्भटे ये भुजे बाहू तयो- र्बलं वीर्यं तेन दर्पितोऽसि संजातगर्वोऽसि। विपरीतलक्षणापन्नभुजानुद्भटत्वमेव न सहिष्यन्त इति व्यङ्ग्ये हेतुः। अतो मया सह कथंचिदपि त्वया न योद्धव्यमिति फलितोऽर्थः। 'द्वौ परौ द्वयोः। भुजबाहू'इत्यमरः॥

**दुःप्रेक्षणीयमरिभिर्धनुराततज्यं**

**सद्यो विधाय विषमान्विशिखान्यधत्त।**

**स क्रोधभीमभुजगेन्द्रनिभं स्वचापं**

**चण्डं प्रपञ्चयति जैत्रशरैः कुमारे[^1531]॥१९॥**

[^1531]: "चण्डं प्रपञ्चयति जैत्रशरे कुमारे; चण्डप्रभं यशसि जैत्रशरं कुमारः"

 **दुरिति॥** स तारकः क्रोधेन भीमो यो भुजगेन्द्रस्तेन निभं सदृशम् अत एव चण्डं प्रचण्डं स्वचापमात्मधनुर्जैत्रशरैर्जयसाधनबाणैः प्रपञ्चयति संदधति सति। अरिभिर्वैरिभिर्दुःप्रेक्षणीयं दुरवलोकनीयं धनुः सद्यः सपद्याततज्यं विस्तृतप्रत्यञ्चं विधाय कृत्वा विषमानतितीक्ष्णान्विशिखान्बाणान्न्यधत्त निदधे। कुमारं सज्जमवलोक्य स्वयमपि तथाभूदिति भावः॥

**कर्णान्तमेत्य दितिजेन विकृष्यमाणं**

**कोदण्ड[^1532]मेदतभितः सुषुवे[^1533] शरौघान्।**

[^1532]: "कोदण्डदण्डम्"

[^1533]: "शुशुभे"

**व्योमाङ्गणे लिपिकरान्किरणप्ररोहैः[^1534]**

[^1534]: "स्वकरप्रहासान्"

**सान्द्रै[^1535]रशेषककुभां पलितंकरिष्णून्[^1536]॥ २०॥**

[^1535]: "अग्रैः"

[^1536]: "पतिवत्करिष्यत्"

** कर्णान्तमिति॥** दितिजेन तारकेण कर्णान्तं श्रवणप्रान्तमेत्य प्रापय्य। अन्तर्भावितणिजर्थः। आकर्णान्तमित्यर्थः। विकृष्यमाणं विस्तार्यमाणमेतत्कोदण्डं धनुः सान्द्रैः सघनैः किरणप्ररोहैर्मयूस्वाङ्कुरैः कृत्वा व्योमाङ्गण आकाशचत्वरे लिपिकराल्ँलेपनकर्तॄन्। तथा अशेषककुभां समस्तदिशां संबन्धि पलितं- करिष्णूञ्जराजनितशौक्ल्यंकर्तुं शीलं येषाम्। 'अलंकृञ्-' इत्यादिनेष्णुच्। एवंभूताञ्शरौघान्बाणसंघानभितः सर्वतः सुषुवे प्रासूत। कुमारोद्देशेन तारकनिः- क्षिप्तविशिखसमूहैर्व्योम दिशश्च व्याप्ता बभूवुरित्यर्थः। अनेन वाच्यार्थेन मदीयविशिखनिचयव्याप्यमानोऽयं बाल इतिकर्तव्यताहीनः सन्नन्तरेव निरुद्धश्वा- सतया प्रयत्नमन्तरैवमरिष्यति किं पुनरायोधनप्रयत्नेनेति व्यङ्ग्यार्थस्य प्रतीयमानत्वाद्गम्योत्प्रेक्षोत्थापिततद्गुणालंकारेण वस्तुध्वनिः॥

**बाणैः सुरारिधनुषः प्रसृतैरनन्यै-**

**र्निर्घोषभीषितभटो[^1537] लसदंशुजालैः।**

[^1537]: "भटैः"

**अन्धीकृताखिलसुरेश्वरसैन्य ईश-[^1538]**

[^1538]: "सैन्यकोऽसौ छन्नाकृतिः सः; सैन्यकैः स छन्नः कुतोऽपि"

**सूनुः कुतोऽपि[^1538] विषयं न जगाम दृष्टेः॥ २१॥**

** बाणैरिति॥** सुरारेस्तारकस्य धनुषः कार्मुकसकाशात्प्रसृतैः निःसृतैरिति फलितोऽर्थः। तथानन्तैरपारैः। असंख्यैरिति यावत्। लसद्दीप्यदंशुजालं किरणजालं येषाम्। अनेन सोल्का बाणा निःक्षिप्ता इति व्यज्यते। तथाभूतैर्बाणैः कर्तृभिः। अन्धीकृतं सर्वत अच्छादितत्वात्प्रतिरुद्धविलोचनीकृत- सकलजनम्। अखिलं सर्वं यत्सुरेश्वरसैन्यमिन्द्रसैन्यं तत्र मध्ये। 'यतश्च निर्धारणम्'इति सप्तमी। निर्घोषेण निर्ह्रादेन भीषिता भयं प्रापिता भटा योधा- स्तारकपक्षवर्तिनो येन एवंभूत ईशसूनुः कुमारः कुतोऽपि कुत्रापि। सप्तम्यर्थे तसिः। दृष्टेर्विषयं गोचरं न जगाम। तारकपरिक्षिप्तशितशरगणैः सर्वत आच्छादितत्वात्कुत्रासौ कुमारो गत इति चिन्तयतां सैनिकानां दृगिन्द्रियग्रहणविषयतासंबन्धावच्छिन्नकोटिगणनाबहिर्भूतोऽभूदिति भावः। 'विषयो गोचरे देशे'इति मेदिनी॥

**देवेन मन्मथरिपोस्तनयेन गाढ-**

**माकर्णकृष्टमभितो धनुराततज्यम्।**

**बाणानसूत निशितान्यु[^1540]धि यान्सुजैत्रा[^1541]-**

[^1540]: "विविधान्"

[^1541]: "विजैत्रैः; विजैत्रान्"

**स्तैः सायका बिभिदिरे[^1542] सहसा सुरारेः॥ २२॥**

[^1542]: "विविदिरे"

** देवेनेति॥** मन्मथरिपोः शिवस्य तनयेन पुत्ररूपेण देवेन कुमारेण गाढं दृढं यथा तथाकर्णकृष्टं कर्णंमर्यादीकृत्य कृष्टमाकृष्टम्। तथाततज्यं विस्तृतमौ- र्वीकं धनुः कर्तृ। युध्यायोधनेऽभितः सर्वतः सुतरां जैत्राञ्जयनशीलान्निशितांस्तीक्ष्णान्यान्बाणानसूत। कुमाराकृष्टाद्धनुषः सकाशान्निशिता ये बाणा निःसृता इत्यर्थः। तैर्बाणैः कर्तृभिः। सुरारेस्तारकस्य सायका बाणा बिभिदिरे भिन्नाः। कर्मणि लिट्। अनेन वाच्ये यथा यामिनीनामन्धतमसमम्बरमणिकिरणसमूहेन दूरीक्रियते, तथा कुमारनिक्षिप्तप्रज्वलद्धोरायमाणसायकनिकरेण तारकनिक्षिप्तसायकजनितमन्धतमसं निराकृतमित्युपमा व्यज्यते। अतोऽत्र वस्तुनालं- कारध्वनिः॥

**रेजे सुरारिशरदुर्दिनके निरस्ते**

**सद्य[^1543]स्तरां निखिलखेचरखेद[^1544]हेतौ।**

[^1543]: "सद्यः स्वयम्"

[^1544]: "खिन्नदेहे"

**देवः[^1545] प्रभाप्रभुरिव स्मरशत्रुसूनुः**

[^1545]: "देवप्रभोः प्रभुः"

**प्रद्योतनः सुघनदुर्धरधामधामा[^1546]॥२३॥**

[^1546]: "धाम"

 **रेज इति॥** निखिलाः समस्ता ये खेचराः सूर्यादयस्तेषां खेदस्य शरीरसंबन्धजनितदहनहेतुकदुःखस्य हेतौ निदाने सुरारेस्तारकस्य ये
शरास्तैर्यद्दुर्दि- नकं मेघच्छन्नदिवसस्तस्मिन्सद्यस्तरामतिसत्वरं निरस्ते दूरीकृते सति। सुतरां घनं सान्द्रं दुर्धरं दुर्धर्षणीयम्। दुःसहमिति यावत्। तथाभूतं यद्धाम तेजस्तस्य धाम स्थानम्। अत एव प्रकर्षेण द्योतते शोभते। कर्तरि ल्युट्। अथवा नन्द्यादित्वाल्ल्युः। तथाभूतः स्मरशत्रुसूनुः कुमारः। प्रभायाः कान्त्याः प्रभुर्देवः सूर्य इव। रेजे बभौ। यथा मेघजनितदुर्दिनोन्मुक्तोऽम्बरमणिः शोभते, तथा तारकविकीर्णसायकजनितदुर्दिनोन्मुच्यमानोऽसौ कुमारो रराजेत्यर्थः॥

**तत्राथ दुःसहतरं समरे[^1547] तरस्वी**

[^1547]: "तरसा"

**धामाधिकं दधति धीरतरं[^1548] कुमारे।**

[^1548]: "धामाधिकं दधति धीरतरे; धामादधादधिकधीरतरः"

**मायामयं समरमाशु महासुरेन्द्रो**

**मायाप्रचार[^1549]चतुरो रचयांचकार॥२४॥**

[^1549]: "प्रपञ्च"

 **तत्रेति॥** अथानन्तरं तत्र कुमारे धीरतरं गम्भीरतातिशयशालि धाम तेजोऽधिकं दुःसहतरं दधति सति। 'अयं बालोऽपि मदपेक्षयाधिकतरधामवान् अतः शस्त्रयुद्धेन नैव धर्षणीयः इति मनोविषयविचारकर्तृकता व्यज्यते। समरे युद्धे तरस्वी बलवान्महानसुराणामिन्द्रस्तारको मायामयं मायारूपं समरं युद्धमाशु सत्वरं रचयांचकार निर्ममे। शस्त्रैरधर्षणीयोऽयं मायाप्रधानैरस्त्रैः पराजयं प्राप्स्यतीति बुद्ध्या मायारचनापरो बभूवेत्यर्थः। यतो मायाप्रचारे मायानिर्माणे चतुरः कुशलः॥

**अह्नाय कोपकलुषो विकटं विहस्य**

**व्यर्थां[^1550]समर्थ्य वरशस्त्रयुधं कुमारे।**

[^1550]: "व्यर्थम्"

**जिष्णु[^1551]र्जगद्विजयदुर्ललितः सहेलं**

[^1551]: "जिष्णौ"

**वायव्यमस्त्रमसुरो धनुषि न्यधत्त॥ २५॥**

 **अह्नायेति॥** जिष्णुर्जयनशीलः, अत एव जगतां विजयेन दुर्ललिंत उद्भटः। तथा कोपेन क्रोधेन निमित्तेन कलुषोऽनच्छः। आविल इति यावत्। 'कलुषोऽनच्छ आविलः'इत्यमरः। असुरस्तारको विकटं करालं यथा स्यात्तथा विहस्य। इदानीं त्वां जेष्यामीति कुतो गमिष्यसीति विकटहासेन व्यज्यते। तथा कुमारे विषये वरैः श्रेष्ठैः शस्त्रैः कृत्वा युधं युद्धम्। 'समुदायः स्त्रियः संयत्समित्याजिसमिद्युधः'इत्यमरः। व्यर्थांफलराहित्येन निरर्थकां समर्थ्य सिद्धान्तयित्वा। निश्चित्येति यावत्। सहेलं सानादरम्। अयं मायोचितो नास्ति व्यर्थमेवात्र मायायुद्धमित्यवहेलनासहितं यथा स्यात्तथा। वायव्यं वायुदेवता- कमस्त्रमह्नाय झटिति धनुषि न्यधत्त निदधे॥

**संधानमात्रमपि यस्य[^1552] युगान्तकाल-**

[^1552]: "संधानमात्रसममस्य; संधानकालसममस्य"

**भूतभ्रमं[^1553] परुषभीषणघोरघोषः।**

[^1553]: "भूतभ्रमः"

**उद्धृतधूलिपटलैः पिहिताम्बराशः[^1554]**

[^1554]: "पटलीपिहिताम्बरान्तः; पटलीपिहिताम्बराशः; पटलीपिहिताम्बराङ्गः"

**प्रच्छन्नचण्डकिरणो व्यसरत्स[^1555]मीरः॥ २६॥**

[^1555]: "व्यहरत्; अप्यसरत्"

 **संधानमिति॥** यस्य वायव्यास्त्रस्य संधानमात्रमपि कोदण्डे प्रक्षेपणार्थमारोपणमात्रमपि युगान्तकाल इव भूतानां प्राणिनां भ्रमो भ्रान्तिरोगो येन तथाभूतम्। यस्य प्रक्षेपणेनेति शेषः। परुषः कठोरो भीषणो भयदायी घोरो महान्। परुषेण भयदत्वं दीर्घत्वेन भयदत्वं चेत्युभयविधस्य भयदायित्वस्य विवक्षितत्वान्न पौनरुक्त्यम्। तथाविधो घोष आरवो यस्य। तथोद्धूतान्युपर्युत्पातितानि यानि धूलिपटलानि रजोमण्डलानि तैः कृत्वा पिहिता आच्छादिता अम्बरं व्योम दिशश्च येन। तथा प्रच्छन्नः पिहितश्चण्डकिरणो रविर्येन तथाभूतः। एवंभूतश्च समीरो वायुर्व्यसरत्प्रससार। प्रचचालेति यावत्॥

**कुन्दोज्ज्वलानि सकलातपवारणानि**

**धूतानि तेन मरुता सुरसैनिकानाम्।**

**उड्डीयमानकलहंस[^1556]कुलोपमानि**

[^1556]: "वरहंस"

**मेघाभधूलिमलिने[^1557] नभसि प्रसस्रुः॥ २७॥**

[^1557]: "संग्रामधूलिमलिने; मेघाभ्रधूलिमिलिते"

 **कुन्दोज्ज्वलानीति॥** कुन्दपुष्पवदुज्ज्वलानि विमलानि। श्वेतानीति फलितोऽर्थः। तथा तेन वायव्यास्त्रप्रभूतेन मरुता धूतानि कम्पितानि। उपर्युड्डीयिता- नीति यावत्। अत एवोड्डीयमाना उत्पतन्तो ये कलहंसा राजहंसास्तेषां कुलेन समुदायेनोपमा सादृश्यं येषाम्। उत्पतत्कलहंससदृशानीत्यर्थः। सुरसैनि- कानां देवरूपसेनालोकानां सकलातपवारणानि समस्तानि छत्राणि मेघाभावर्षाकालीनपयोदसदृशभासो या धूलयः सेनोत्पतितरजांसि ताभिर्मलिने मेचके नभसि प्रसस्रुः। प्रभञ्जनवेगोड्डीयितानि विशदधर्मवारणान्युत्पतत्कलहंसकुलानीव रेजुरित्यर्थः॥

**विध्वस्य तेन सुरसैन्यमहापताका**

**नीता नभस्थलम[^1558]लं नवमल्लिकाभाः।**

[^1558]: "नभस्तलम्"

**स्वर्गापगाजलमहौघसहस्रलीलां**

**व्यातेनिरे दिवि सिताम्बरकैतवेन[^1559]॥ २८॥**

[^1559]: "दिविचरीं चिरविभ्रमेण; दिवि चराचरविभ्रमेण"

 **विध्वस्येति॥** तेन प्रभञ्जनेन कर्त्रा विध्वस्य भञ्जयित्वा नभःस्थलमाकाशतलं नीताः प्रापिताः। तथा नवमल्लिकाभा नूतनविदलन्मल्लिकाकुसुमसदृश- भासः सुरसैन्यस्य महान्त्यः पताकाः सिताम्बरकैतवेन श्वेतवस्त्रव्याजेन स्वर्गापगाया जलस्य महतामोघानां पूराणां सहस्रस्य लीलां शोभां व्यातेनिरे वितस्तरिरे। उत्पतन्त्यो व्योमनि स्थिताः श्वेताः पताका अतिविदूरदोषेण अलघवोऽपि लघव इव प्रतीयमाना नभोगतगगनवाहिनीनिर्झरा इव रेजुरिति भावः। अत्र कैतवापह्नुतिनिदर्शनालंकारयोः संसृष्टिः॥

**धूतानि तेन सुरसैन्यमहागजानां**

**सद्यः शतानि[^1560] विधुराणि दलत्कुथानि[^1561]।**

[^1560]: "कुलानि"

[^1561]: "गलत्कुथानि"

**पेतुः क्षितौ कुपितवासववज्रलून-**

**पक्षस्य भूधरकुलस्य तुलां वहन्ति॥ २९॥**

 **धूतानीति॥** तेन वायुना। धूतानि कम्पितानि। नभसि भ्रामितानीति यावत्। अत एव विधुराणि पीडितानि। तथा दलन्तः 'चरड् चरड्'इति स्फुटन्तः कुथाःकम्बला येषाम्। 'कुथः स्त्रीपुंसयोर्वस्त्रकम्बले पुंसि बर्हिषि' इति मेदिनी। अत एव कुपितस्य वासवस्य वज्रेण पविना लूनपक्षस्य छिन्नपत्रस्य भूधरकुलस्य पर्वतसमूहस्य तुलां साम्यं वहन्ति दधति। सुरसैन्यमहा- गजानां देवसैन्यबृहद्दन्तिनां शतानि शतसंख्याककुलानि क्षितौ भुवि पेतुः पतितवन्ति॥

**ता[^1562]स्ताः खरेण मरुता रथराजयोऽपि**

[^1562]: "भ्रष्टाः"

**दोधूयमाननिपतिष्णुतुरंगमाश्च[^1563]।**

[^1563]: "तुरंगमध्ये"

**विस्रस्तसारथिकुलप्रवराः[^1564] समन्ता-**

[^1564]: "वित्रस्तसारथिवरप्रकराः; विध्वस्तसारथिरथप्रवराः"

**द्व्यावृत्य पेतुर[^1565]वनौ सुरवाहिनीनाम्॥ ३०॥**

[^1565]: "व्यावृत्तिमापुः"

 **ता इति॥** तास्ताः सुरवाहिनीनां देवसेनानां रथराजयोऽपि स्यन्दनपङ्कयोऽपि स्वरेण तीक्ष्णेन मरुता वायुना दोधूयमानाः पुनःपुनरतिशयेन वा कम्प्य- माना अत एव निपतिष्णवः पतनशीलास्तुरंगमा अश्वा यासाम्। तथा विस्रस्ता अधःपतिताः सारथयएव कुलप्रवराः कुलश्रेष्ठाः। कुलीना इति यावत्। यासाम्। तथाभूताः सन्त्यो नभसि समन्ताद्व्यावृत्य परिभ्रम्यावनौ पेतुः॥

**हित्वायुधानि सुरसैन्यतुरंगवाहा[^1566]**

[^1566]: "तुरंगधारावेगेन; तुरंगवारा दैत्येन"

**वातेन तेन विधुराः[^1567] सुरसैन्यमध्ये।**

[^1567]: "विधुता विधुरा रणान्ते"

**शस्त्राभिघात[^1568]मनवाप्य निपेतुरुर्व्यां**

[^1568]: "शस्त्राभिघातमथिताः परिपेतुः"

**स्वीयेषु वाहनवरेषु[^1569] पतत्सु सत्सु॥ ३१॥**

[^1569]: "वारणवरेषु"

 **हित्वेति॥** तेन वातेन विधुराः पीडिताः सुरसैन्यस्य देवसैन्यस्य तुरंगवाहा अश्ववाहाः। अश्वारोहा इति यावत्। सुरसैन्यमध्य आयुधानि भल्लादीनि हित्वा परित्यज्य स्वीयेष्वात्मीयेषु वाहनवरेषु श्रेष्ठवाहनेषु पतत्सु सत्सु शस्त्राभिघातं शस्त्रप्रहारमनवाप्यापि न प्राप्याप्युर्व्यांभूमौ निपेतुः॥

**तेनाहतास्त्रिदशसैन्यपदातयोऽपि**

**स्रस्तायुधाः सुविधुराः परुषं रसन्तः।**

**वात्याविवर्तदलवद्धममेत्य[^1570] दूरं**

[^1570]: "वात्या विधूतदलवद्भ्रमम्, वायोर्द्विवृन्तदलवृन्दमिव"

**निःपेतुरम्बरतलाद्वसुधातलेऽस्मिन्[^1571]॥ ३२॥**

[^1571]: "अपि; ते"

 **तेनेति॥** तेन प्रभञ्जनेनाहताः पीडिताः। अत एव स्रस्तान्यधःपतितान्यायुधानि शस्त्राणि येषाम्। अत एव सुतरां विधुरा दुःखिताः। करेभ्यः शस्त्रगलनं वीराणामतिदुःखावहं भवतीति भावः। तथा परुषं कठोरं यथा स्यात्तथा रसन्तः क्रोशन्तः। रुदन्त इति यावत्। त्रिदशसैन्यपदातयोऽपि देवसैन्यपादचारिणो योधा अपि। पूर्वोक्तानां गजादीनामपेक्षया समुच्चयार्थकोऽपिशब्दः। 'अपि संभावनाप्रश्नशङ्कागर्हासमुच्चये'इति विश्वः। वात्यया वातसमूहेन विवर्तं भ्रान्तं यद्दलं पत्रं तद्वद्दूरमतिशयेन भ्रमं भ्रान्तिमेत्य प्राप्याम्बरतलादाकाशमध्यादस्मिन्वसुधातले भूतले निपेतुः। वातसमूहविवर्तितानि वृक्षशुष्कपत्राणि यथाधः पतन्ति, तथा देवसैन्यपत्तयोऽपि वायव्यास्रजनितप्रभञ्जनवशादम्बरमभित उड्डीयमानाः कियन्तमपि कालं तत्र रथचक्रवत्परि- भ्रम्य प्रक्षीणभ्रमणजवाः सन्तोऽधः पेतुरिति वाच्यार्थः। यथा पतितमपि दलं न चूर्णीभवति, तथाधःपतन्तोऽपि सैनिका न चूर्णीभूता इत्यभिहितयोपमया व्यज्यते। सति पतनेऽपि चूर्णत्वाभावे देवत्वादिति गूढो हेतुः। अतोऽलंकारेण वस्तुध्वनिः॥

**इत्थं विलोक्य सुरसैन्यमथो अशेषं[^1572]**

[^1572]: "अशेषमेव"

**दैत्येश्वरेण विधुरीकृतमस्त्रयोगात्।**

**स्वर्लोकनाथकमलाकुशलैकहेतु[^1573]-**

[^1573]: "कमलाकलनैकहेतुम् ; कमलाकुशलैकहेतुम्"

**र्दिव्यं प्रभावमतनोदतनुः[^1574] स देवः॥ ३३॥**

[^1574]: "अतनुम्"

 **इत्थमिति॥** अथ तारकप्रयोजितवायव्यास्त्रकृतसैन्यविप्लवानन्तरम्। अतनुर्महान्। महत्त्वं च विद्यया, विद्या चास्त्रशस्त्रनैपुण्यम्। स देवः षाण्मातुरः। अशेषं सकलं सुरसैन्यं देवसैन्यं कर्म दैत्येश्वरेण तारकेणेत्थं पूर्वोक्तप्रकारेणास्त्रयोगाद्वायव्यास्त्रप्रयोगान्निमित्ताद्विधुरीकृतं पीडितं विलोक्य दिव्यं लोकोत्तरं प्रभावं सामर्थ्यमतनोत्। अनेन वायव्यप्रतिरोधकं पवनाशनास्त्रमक्षिपदिति व्यज्यते। यतः स्वर्लोकनाथस्येन्द्रस्य कमलाया लक्ष्म्याः कुशले श्रेयस्येक एव हेतुर्निदानम्॥

**तेनोज्झितं[^1575] सकलमेव सुरेन्द्रसैन्यं**

[^1575]: "उद्गतम्; अन्वितम्"

**स्वास्थ्यं प्रपद्य पुनरेव युधि[^1576] प्रवृत्तम्।**

[^1576]: "युधे"

**दृष्ट्वासृजद्दहनदैवतमस्त्रमिद्ध-**

**मुद्दीप्तकोपदहनः[^1577] सहसा सुरारिः॥ ३४॥**

[^1577]: "उच्चैःप्रकोपदहनः"

 **तेनेति॥** तेन कुमारप्रभावेण सकलमेव, न तु त्यक्तभागम्। उज्झितं वायव्यास्त्रनिर्मुक्तं सुरेन्द्रसैन्यंइन्द्रसैन्यं कर्म स्वास्थ्यमविकलत्वं प्रपद्य प्राप्य पुनर्युध्येव, न त्वन्यकार्ये पलायनरूपे। एवंविधास्त्रप्रयोक्तासौ दुर्जेय इति बुद्ध्या। पलायनप्रसक्तिशङ्कानिरासार्थमेवकारः। प्रवृत्तं व्यापाराश्रयीभूतं दृष्ट्वा। उद्दीप्तोऽनुभावसन्निध्यात्प्रदीप्तः कोप एव दहनोऽग्निर्यस्यैवंभूतः सुरारिस्तारकः सहसा झटिति न तु विलम्बेन। इदं सिद्धम्, न तु तत्कालसाध- नीयम्। प्रदीप्तमिति वा। दहनदैवतमग्निदेवताकमस्त्रमसृजद्व्यसृजत्। 'सृज विसर्गे'इत्यस्मात्तौदादिकाल्लङ्।वायव्यास्त्रपरिहारानन्तरं वह्न्यस्त्रमक्षिप- दित्यर्थः॥

**वर्षातिकालजलद[^1578]द्युतयो नभोन्ते**

[^1578]: "तत्कालजातजलद"

**गाढा[^1579]न्धकारितदिशो घनधूमसंघाः।**

[^1579]: "तत्र"

**सद्यः प्रसस्रुरसितोत्पलदामभासो**

**दृग्गोचरत्वमखिलं न[^1580] हि सन्नयन्तः॥ ३५॥**

[^1580]: "द्युसदां हरन्तः"

 **वर्षेति॥** वर्षास्वतिकाला मेचकतरा ये जलदा मेघास्तेषां द्युतिः कान्तिरिव कान्तिर्येषाम्। वर्षाकालीनमेघसदृशमेचकितभास इत्यर्थः। श्यामत्वे द्वितीयविशेषणेनोपमिमीते। असितानां नीलानामुत्पलानां कमलानां दाम्नः स्रजो भा इव भा रुग्येषामत एव गाढं नितरामन्धकारिता विसंजातान्धकारी- कृता दिशो यैरेवंभूता घनधूमसंघा निविडधूमसमूहा अखिलं घटादिवस्तु दृग्गोचरत्वं दृष्टिविषयत्वं न हि नैव। 'हि पादपूरणे हेतौ विशेष्येऽप्यवधारणे'इति विश्वः। नयन्तः प्रापयन्तः सन्तः। घनधूमसंघव्याप्त्यैव न हि किंचिदपि वस्तु लक्षणीयं बभूवेति भावः। सद्यः सपदि प्रसस्रुः। प्रज्वलिष्यद्दहनप्राग्भावित्वेन धूमप्रसरणस्योचितत्वाद्धूमप्रसरणमुक्तम्। प्रपूर्वात् 'सृ गतौ'इत्यतो लिट्॥

**दिक्चक्रवालगिलनै[^1581]र्मलिनैस्तमोभि-**

[^1581]: "मिलितैः"

**र्लिप्तं नभःस्थलम[^1558]लं घनवृन्दसान्द्रैः।**

**धूमैर्विलोक्य मुदिताः[^1583] खलु राजहंसा**

[^1583]: "पिहिताः"

**गन्तुं सरः सपदि मानसमीषुरुच्चैः॥ ३६॥**

 **दिगिति॥** दिशां चक्रवालस्य मण्डलस्य गिलनैराच्छादकैः। 'गॄनिगरणे'इत्यतः कर्तरि ल्युट्। 'अचि विभाषा' इति रेफस्य लत्वम्। तथा मलिनैर्मेचकैः, अत एव घनवृन्दमिव मेघमण्डलमिव सान्द्रैः सघनैर्धूमैर्धूमरूपैस्तमोभिर्लिप्तं व्याप्तं नभःस्थलं विलोक्य दृष्ट्वा मुदिताः प्रसन्ना राजहंसाः सपदि सद्य उच्चैर्महन्मानसं सरः पल्वलं गन्तुमीषुरैच्छन्। दहनास्त्रप्रभूतधूमावलीव्याप्तनभोदर्शनजनितमेघागमभ्रान्तिमतां कलहंसानां मानससरोजिगमिषोचितैवेति भावः॥

**जज्वाल वह्निरतुलः सुरसैनिकेषु**

**कल्पान्तकालदहनप्रतिमः समन्तात्।**

**आशामुखानि विमलान्य[^1584]खिलानि कीला-**

[^1584]: "अपिदधन्निखिलानि"

**जालैरलं कपिलयन्स[^1585]कलं नभोऽपि॥ ३७॥**

[^1585]: "कपिशयन्"

 **जज्वालेति॥** कल्पान्तकालस्य प्रलयकालस्य दहनोऽग्निस्तस्य प्रतिमेव प्रतिमा स्वरूपं यस्य। तथातुलो बहुलो वह्निः कीलाजालैर्ज्वालासमूहैः। 'वह्नेर्द्व- योर्वज्वालकीलावर्चिर्हेतिः शिखा स्त्रियाम्'इत्यमरः। अखिलानि समस्तानि विमलानि शुद्धान्याशामुखानि दिगग्राणि। तथा सकलं नभोऽपि व्योम च कपिलयन्पिशङ्गीकुर्वन्सुरसैनिकेषु मध्ये। 'यतश्च निर्धारणम्'इति सप्तमी। समन्तात्परितो जज्वाल दिदीपे॥

**उज्जागरस्य दहनस्य निरर्गलस्य**

**ज्वालावलीभिरतुलाभिरनारताभिः।**

**कीर्णं पयोदनिवहैरिव धूमसंघै-**

**र्व्योमाभ्यलक्ष्यत कुलैस्तडितामिवोच्चैः॥ ३८॥**

 **उजागरस्येति॥** उज्जागरस्योद्दीप्तस्य। जागर्तेः'ऋदोरप्'इति भावेऽप्। निरर्गलस्य निर्गतप्रतिबन्धस्य दहनस्य वह्नेरतुलाभिर्बहुलाभिरनारताभिरक्षणि- काभिर्ज्वालावलीभिः। कीलपङ्क्तिभिः। तथा पयोदनियहैरिव मेघसमूहैरिव धूमसंघैःव्याप्तमिति शेषः। तथाभूतं व्योम नभः कर्तृ। उच्चैर्महद्भिस्तडितां विद्युतां कुलैर्गणैः कीर्णंवृतमिवाभ्यलक्ष्यत दर्शनीयं बभूव। मेघमण्डलान्तरे चमत्कारकारिणीभिः क्षणदामिर्नभो यथा राजति, तथा मेघमण्डलसदृश- धूमसंघमण्डलान्तर्गतक्षणदासदृशज्वालावलीभिरपि बभावित्यर्थः। भानुक्रियाकर्तोभयत्राप्येक एव, अतो ज्वालावलीषु क्षणदात्वेनोत्प्रेक्षितम्॥

गाढाद्भ[^1586]याद्वियति विद्रुतखेचरेण[^1587]

[^1586]: "तद्भीतितः; तत्प्रान्ततः"

[^1587]: "चाद्भुतसंचरेण"

दीप्तेन[^1588] तेन दहनेन सुदुःसहेन।

[^1588]: "दीर्घेण"

दन्दह्यमानमखिलं[^1589] सुरराजसैन्य-

[^1589]: "अनिशम्"

मत्याकुलं शिवसुतस्य समीपमाप[^1590]॥ ३९॥

[^1590]: "आगात्"

 **गाढादिति॥** गाढाद्भयाद्धेतोर्वियति नभसि विद्रुता विद्राविताः। पलायिता इति यावत्। खेचरा रव्यादयो येन। रच्दयायो ग्रहा अपि यद्भयाद्दुद्रुवु- रित्यर्थः। तथा दीप्तेन प्रदीप्तेन। तथा सुतरां दुःसहेन सोढुमशक्येन तेन दहनेन कर्त्रा दन्दह्यमानं पुनरतिशयेन वा दह्यते भस्मीक्रियते तथाभूतमत एवात्याकुलमतिपीडितमखिलं समस्तं सुरराजसैन्यं कर्तृ शिवसुतस्य कुमारस्य समीपं संनिधिमाप। अतो नः पाहीति निवेदयितुं जगामेति व्यज्यते। तेन वस्तुना वस्तुध्वनिः॥

इत्यग्निना घनतरेण ततो[^1591]ऽभिभूतं

[^1591]: "तदा"

तद्देवसैन्यमखिलं विकलं विलोक्य।

सस्मेरवक्रकमलोऽन्धकशत्रुसूनु-

र्बाणासनेन[^1592] समधत्त स वारुणास्त्रम्॥४०॥

[^1592]: "बाणासनेऽथ"

 **इतीति॥** ततः सैन्यागमनानन्तरम्। सोऽन्धकशत्रुसूनुः कुमारः। इति पूर्वोक्तप्रकारेण घनतरेणातिसान्द्रेणाग्निनाभिभूतं पराभूतमखिलं समस्तं तद्देव- सैन्यं विकलं विधुरं विलोक्य सम्मेरं समन्दहासं वक्रकमलं यस्य। किंचिद्विहस्येत्यर्थः। अनेनात्मोत्कर्षव्यञ्जक उपहासो व्यज्यते। बाणासनेन धनुषा वारुणास्त्रमग्न्यस्त्रप्रतिरोधकं वरुणदेवताकमस्त्रंसमधत्त। संदध इत्यर्थः॥

घोरान्धकारनिकरप्रतिमो युगान्त-

कालानलप्रबलधूमनिभो नभोन्ते।

गर्जारवैर्विघटयन्न[^1593]वनीधराणां

[^1593]: "विधमयन्"

शृङ्गाणि मेघनिवहो घनमुज्जगाम॥४१॥

 **घोरेति॥** घोराणि भयानकानि यान्यन्धकाराणि तमांसि तेषां निकरस्य समूहस्य प्रतिमेव प्रतिमा स्वरूपं यस्य। गाढान्धकारसदृशकान्तिरित्यर्थः। तथा युगान्तकालस्य योऽनलोऽग्निस्तस्य प्रबलोऽधिको यो धूमस्तेन सदृशः। तथा गर्जारवैर्गर्जनाघोषैः कृत्वावनीधराणां पर्वतानां शृङ्गाणि सानूनि विघटयन्स्फो- टयन्मेघनिवहः पयोधरसमुदायो नभोऽन्ते व्योममध्ये घनं सान्द्रम्। न तु विरलतया। उज्जगामोदियाय॥

विद्युल्लता वियति वारिदवृन्दमध्ये[^1594]

[^1594]: "वृन्दवर्ग; वृन्दवर्गे"

गम्भीरभीषणरवैः[^1595] कपिशीकृताशा।

[^1595]: "रवे"

घोरा युगान्तचलितस्य भयंकराथ[^1596]

[^1596]: "भयंकरस्य"

कालस्य लोलरसनेव चमच्चकार॥४२॥

 **विद्युदिति॥** अथ मेघोदयानन्तरं वियति नभसि गम्भीराः सान्द्रा अत एव भीषणा भयदा ये रवा घोषास्तैरुपलक्षिता। तथा कपिशीकृताः पिशङ्गिता आशा दिशो यया। तथा युगान्तचलितस्य प्रलयकाले लोकादनाय प्रस्थितस्य कालस्य यमस्य भयंकरा भयदा लोलरसना चपलजिह्नवघोरा भीमा विद्युल्लता तडिद्रूपिणी हाटकलता वारिदवृन्दमध्ये जलदमण्डलान्तराले चमच्चकार। प्रतिक्षणव्यक्तीकृतात्मरोचिरासीदित्यर्थः। अनेनोपमालंकारेण तारकासुरसैनिकानामियमिव चमत्कुर्वन्ती वैवस्वतरसना नोऽभ्यवहरिष्यतीति बुद्धिरुत्पन्नेति ध्वन्यते। अतोऽलंकारेण वस्तुध्वनिः॥

**कादम्बिनी विरुरुचे विष[^1597]कण्ठिकाभि-**

[^1597]: "बिस"

**रुत्तालकालरजनीजलदावलीभिः[^1598]।**

[^1598]: "रजनीव रदावलीमिः"

**व्योम्न्युच्चकैरचिररुक्परि[^1599]दीपितांशा**

[^1599]: "अचिररोचताग्रे"

**दृष्टिच्छदा[^1600] विषमघोषविभीषणा[^1601] च॥४३॥**

[^1600]: "दृष्टिच्छलात्; दृष्टिच्छटा"

[^1601]: "विषमकोपविभीषणेव; विषमरोषविभीषणेव"

 **कादम्बिनीति॥** अचिररुग्भिर्विद्युद्भिः प्रयोज्यकर्त्रीभिः परिदीपिताः प्रकाशिता आशा यया प्रयोजककर्त्र्या। तथाऽदृष्टिच्छदा दृष्टिच्छदा नेत्रावरणकर्त्री सा न भवतीति, किं तु नेत्रप्रकाशिका।'पुसि संज्ञायां घः'इति घः। 'छादेर्घे'इति ह्रस्वः। तथा विषमेण करालेन घोषेण विभीषणा भयदा। उच्चकैर्महति व्योम्नयन्तरिक्षे विषं जलम्। 'विषं तुङ्गबले तोये'इति विश्वः। कण्ठे मध्ये यासाम्। जलपूर्णमध्याभिरित्यर्थः। उत्ताला विकरालाः। 'उत्तालो होमकुण्डे स्याद्गर्ते चोत्ताल उत्कटे। श्रेष्ठेऽपि विकरालेऽपि स्यादुत्तालः प्लवंगमे॥'इति विश्वः। तथा कालाः कृष्णपक्षीयाः। 'कालश्यामलमेचकाः'इत्यमरः। एवंभूता या रजन्यो रात्रयः। 'रजनी यामिनी तमी'इत्यमरः। ता इव या जलदावल्यो मेघपङ्कयः। 'मयूरव्यंसकादयश्च'इति समासः। ताभिरुपलक्षिता कादम्बिनीमाला विरुरुचे बभौ। अत्र कादम्बिनीशब्दः केवलमालापरः। तदुक्तम्—'विशिष्टवाचकानां पदानां सति हि पृथग्विशेषणसमवधाने विशेष्यमात्रपरता'इति॥

व्योम्नस्तलं पिदधतां ककुभां मुखानि

गर्जारवैरविरतै[^1602]")स्तुदतां मनांसि।

[^1602]: "अविततैः  ४४-४५ श्लोकयोर्मध्ये क्षेपकोऽयं दृश्यते— वह्णीयसाधिकराः सहसा रसेन घ्रन्त्यस्तटे निजकुलेऽप्यसुरप्ररुढे। मेघान्धकारपटलीपिहिते नभोन्ते नद्यः प्रचेलुरमितः प्रमदा इवाढ्यः॥ (१ बंंहीयसा. २ इव सुप्ररुढे. ३ प्रमदाहवाय.

अम्भोभृतामतितरामनणीयसीभि-

र्धारावलीभिरभितो ववृषे समूहैः॥४४॥[^1603]")

[^1603]: "४४-४५ श्लोकयोर्मध्ये क्षेपकोऽयं दृश्यते—  वह्णीयसाधिकराः सहसा रसेन घ्रन्त्यस्तटे निजकुलेऽप्यसुरप्ररुढे।  मेघान्धकारपटलीपिहिते नभोन्ते नद्यः प्रचेलुरमितः प्रमदा इवाढ्यः॥ (१ बंंहीयसा. २ इव सुप्ररुढे. ३ प्रमदाहवाय.

 **व्योम्न इति॥** व्योम्न आकाशस्य तलं स्वरूपम्। 'तलं स्वरूपाधरयोः खड्गमुष्टिचपेटयोः'इति विश्वः। तथा ककुभां दिशां मुखान्यग्राणि च पिदधतामाच्छादयताम्। 'पिधानाच्छादनानि च'इत्यमरः। तथाविरतैर्निरन्तरभवद्भिर्गर्जारवैर्गर्जनाघोषैः कृत्वा मनांसि तुदतां व्यथयतामम्भोभृतां जलधराणां समूहैः कर्तृभिः। अनणीयसीभिरणीयस्योऽतिलघ्व्यो न भवन्ति तथोक्ताभिः। महतीभिरित्यर्थः। धारावलीभिः संपातपङ्क्तिभिः कृत्वातितरां ववृषे वृष्टम्। भावे लिट्॥

**घोरान्धकारपटलैः[^1604] पिहिताम्बराणां**

[^1604]: "आप्लावितो बहुभवोऽपिहताम्बराणां गम्भीरगर्जनिपतद्विधुरासुराणाम्। आप्लाविताहवभुवा पिहिताम्बराणां गम्भीरगर्जितपतद्विधुरासुराणाम्"

**गम्भीरगर्जनरवैर्व्यथितासुराणाम्।**

**वृष्ट्या तया जलमुचां वरुणास्त्रजानां**

**विश्वोदरंभरिरपि[^267] प्रशशाम वह्निः॥ ४५॥[^1603]")**

 **घोरेति॥** घोराणि भयदानि यान्यन्धकारपटलान्धतमसपटलानि तैः कृत्वा पिहिताम्बराणामावृतगगनानाम्। तथा गम्भीरगर्जनरवैः कृत्वा व्यथिताः पीडिता असुरा यैस्ते वरुणास्त्रजानां वरुणदेवतास्त्रोत्पन्नानां जलमुचां मेघानाम्। तथाद्वितीयया वृष्ट्या वर्षेण विश्वेन समस्तजगता कृत्वोदरं भरतीति तथोक्तोऽपि समस्तलोकव्याप्यमानोऽपि वह्निरग्निः प्रशशाम। कुमारकृतवारुणास्त्रप्रयोगेणाग्न्यस्त्रमप्यनशदिति भावः॥

**दैत्योऽपि रोषकलुषो[^1607] निशितैः क्षुरप्रै-**

[^1607]: "कोपकलुषः"

**राकर्णकृष्टधनुरुत्पतितैः स भीमैः।**

**तद्भीतिविद्रुतसमस्तसुरेन्द्रसैन्यो[^1608]**

[^1608]: "सैन्यैः"

**गाढं जघान मकरध्वजशत्रुसूनुम्॥ ४६॥**

 **दैत्य इति॥** रोषेण क्रोधेन कलुप आविलः। 'कलुषं व्याविले पापे'इति मेदिनी। स दैत्योऽपि निशितैः खरैः। अत एव भीमैर्भयदैः। तथाकर्णमाश्रवणं कृष्टाद्धनुषः सकाशादुत्पतितैर्निःसृतैः क्षुरप्रैःशरविशेषैः कृत्वा। तेभ्यः क्षुरप्रेभ्यो भीत्या निमित्तेन विद्रुतं विद्रावितं समस्तं सुरेन्द्रसैन्यं पुरंदरबलं येन। 'सैन्यं क्लीवं बले सेनासमवेते तु वाच्यवत्'इति मेदिनी। तथाभूतः सन्। गाढं दृढं यथा स्यात्तथा मकरध्वजस्य कामस्य शत्रोः शंभोःसूनुं पुत्रं जघान। प्राणापहरणकरणाभिप्रायेण हिनस्ति स्मेत्यर्थः। 'पुनस्तत्रैवावलम्बितो वेतालः'इति न्यायेन मायया सुखेन जेय एवेति मन्यमानेन तारकेण बाणसमरं हित्वा मायासमरं कुर्वाणेन तत्र सत्यपि दुर्जेयताबुद्ध्या पुनर्बाणयुद्धमकार्षीदित्यर्थः। अनेन वाच्यार्थेन 'अप्रतिहतप्रचारा मदीया मायाप्यनेन वीरेण प्रतिहता'इति शोकग्रस्तेन दैत्येन यथा पराजितेनापि विदुषा युक्त्या विवाद्यते तथा युध्यते, न तु वीररसानुगतत्वेनेति ध्वन्यते॥

**देवोऽपि दैत्यविशिखप्रकरं[^1609] सचापं**

[^1609]: "प्रवरम्"

**बाणैश्चकर्त कणशो रणकेलिकारी[^1610]।**

[^1610]: "रणकेलिकारः"

योगीव योगविधिशुष्कमना[^1611] यमाद्यैः

[^1611]: "विनिषक्तमनः"

सांसारिकं विषयसंघ[^1612]ममोघवीर्यम्[^1613]॥ ४७॥

[^1612]: "विषयवर्गम्"

[^1613]: "अयोधवीर्यैः"

 **देवोऽपीति॥** रण एव केलिः क्रीडा तां करोति। सङ्ग्रामरूपक्रीडाविधायीत्यर्थः। देवोऽपि कुमारोऽपि बाणैः शरैः सचापं सकोदण्डं दैत्यस्य तारकस्य विशिखानां शराणां प्रकरं समूहं योगविधिना योगाभ्यासविधानेन शुष्कमना नीरसमनाः। निःस्पृहचेता इति तात्पर्यार्थः। योगी यमाद्यैर्यमनियमप्रभृतिभि- र्योगसाधनैः कृत्वामोघवीर्यं योगिनामपि मनः संभ्रान्तिकरणे सफलप्रभावं सांसारिकं संसारः प्रयोजनमस्येति तथोक्तम्। प्रयोजने ठक्। विषयसंघं चक्षुरा- दिकरणोपभोग्यसमाहारमिव कणशश्चकर्त बिभेद। यथा योगाभ्यासनिरतो यमनियमपूर्वैश्चक्षुरादिकरणभोग्यं दर्शनीयादिकरणवस्तु कृन्तति, तथा कुमा- रोऽपि यमनियमवत्तीब्रैर्बाणैर्विषयसंघमिव सफललक्ष्यभेदनक्रियोचितत्वमपि शरनिकरमभनगिति भावः॥

**भ्रूभङ्गभीषणमुखोऽसुरचक्रवर्ती**

**संदीप्तकोपदहनोऽथ रथं विहाय।**

**क्रीडत्करालकरवालकरोऽसुरेन्द्र[^1614]-**

[^1614]: "दधानश्चर्माभ्यधावत्"

**स्तं प्रत्यधावदभितस्त्रिपुरारिसूनुम्[^1615]॥ ४८॥**

[^1615]: "पुत्रम्"

 **भ्रुभङ्गेति॥** अथ शस्त्रास्त्रयुद्धानन्तरं सम्यगधिकं यथा तथा दीप्तः कोप एव दहनोऽग्निर्यस्य। अतएव भ्रुवोर्भ्रुकुट्योर्भङ्गेन वक्रत्वेनभीषणं विलोक- पितॄणां भयदं मुखं वदनं यस्य तथोक्तोऽसुराणां दैत्यानां चक्रवर्ती सम्राट्। सार्वभौम इत्यर्थः। 'राजा तु प्रणताशेषसामन्तः स्यादधीश्वरः। चक्रवर्ती सार्वभौमो नृपोऽन्यो मण्डलेश्वरः'इत्यमरः। असुरेन्द्रस्तारको रथं स्यन्दनं विहाय परित्यज्य क्रीडन्नूर्ध्वदिशि कम्पमानस्तथा करालो भीषणः करवालः खड्गः स करे पाणौ यस्य। धारितविकटकृपाणः सन्नित्यर्थः। तं त्रिपुरारिसूनुं शिवपुत्रमभितः संमुखं प्रत्यधावत्। कुण्ठितसर्वशस्त्रास्त्रत्वात्करवालेन शिरोनालजिहीर्षयाप्रतिदुद्रावेत्यर्थः। 'धावु गतौ'इत्यस्मात्कर्तरि लङ्॥

**अभ्यापतन्तमसुराधिपमी[^1616]शपुत्रो**

[^1616]: "असुरेश्वरम्"

**दुर्वारबाहुविभवं सुरसैनिकैस्तम्[^735]।**

**दृष्ट्वा युगान्तदहनप्रतिमां मुमोच**

**शक्तिं प्रमोदविकसद्वदनारविन्दः॥ ४९॥**

 **अभ्यापतन्तमिति॥** सुरसैनिकैर्देवसेनाजनैर्दुर्वारो दुःसह्यो बाहुविभवो भुजवीर्यं यस्य। सुरसैनिकैर्दुर्जेयमित्यर्थः। तमसुराधिपं दैत्यराजमभ्यापतन्तं संमुखमागच्छन्तं दृष्ट्वा विलोक्येशपुत्रो महेशतनयः कुमारः प्रमोदेन तदीयवशंगतत्वजनितानन्देन विकसद्विदलद्वदनारविन्दं मुखकमलं यस्य। किंचिद्वि- हस्येत्यर्थः। युगान्तदहनस्य प्रलयकालीनानलस्य प्रतिमेव प्रतिमा प्रतियातना यस्याः। प्रज्वलद्दहनकीलाजालपरिवृतामित्यर्थः। शक्तिमायुधविशेषं मुमोच। 'शक्तिः प्रहरणान्तरे'इति विश्वः॥

**उद्दयोतिताम्बरदिगन्तरमंशुजालैः**

**शक्तिः पपात हृदि तस्य महासुरस्य।**

**हर्षाश्रुभिः सह समस्त[^1618]दिगीश्वराणां**

[^1618]: "समग्र"

**शोकोष्ण[^1619]वाष्पसलिलैः सह दानवानाम्॥ ५०॥**

[^1619]: "शोकोत्थ"

 **उद्दयोतितेति॥** अत्र सेति शेषः। सा कुमारमुक्ता शक्तिः समस्ता ये दिगीश्वरा इन्द्रादयोऽष्टदिक्पालास्तेषां हर्षाश्रुभिरानन्दबाष्पैः सह। तेषामभिलषि- तत्वाद्युक्तमेव तदीयहृदयशक्तिपतनजनित आनन्दो यदासीत्। दानवानां तदीयपक्षपातिनां रक्षतां शोकेन भर्तृमरणजनितेनोष्णानि यानि बाष्पसलि- लानि तैः सह। अंशुजालैः किरणसमूहैः कृत्वोद्दयोतितं प्रकाशितमम्बरस्य दिशां चान्तरं मध्यं यत्र यस्यां क्रियायां यथा भवति तथा। उज्वालितसकलदि- गम्बरमध्यं तस्य महासुरस्य तारकस्य हृदि हृदये पपात पतितवती॥

**शक्त्या हृतासुम[^1620]सुरेश्वरमापतन्तं**

[^1620]: "हतासुम्; अथ तारम्"

**कल्पान्तवातहत[^1621]भिन्नमिवाद्रिशृङ्गम्।**

[^1621]: "हति"

**दृष्ट्वा प्ररूढपुलकाञ्चित[^1622]चारुदेहा**

[^1622]: "प्ररूढपुलकाङ्कित; अवरूढपुलकाश्चित"

**देवाः प्रमोदमगमंस्त्रिदशेन्द्रमुख्याः[^1623]॥ ५१॥**

[^1623]: "त्रिदिवेशमुख्याः"

 **शक्त्येति॥** शक्त्या कर्त्र्याहृता अपगमिता असवः प्राणा यस्य। शक्तिप्रहारेण गतप्राणमित्यर्थः। एवंभूतमसुरेश्वरं तारकं कल्पान्तवातेन प्रलयकालीनप्र- भञ्जनेन हतमास्फोटितमत एव भिन्नं विदीर्णमद्रिशृङ्गमिव पर्वतसान्विवापतन्तं मूर्च्छन्तं दृष्ट्वा प्ररूढैः प्रोद्गतैः पुलकैः रोमभिरञ्चिता व्याप्ता अत एव चारवो मनोहरा देहा गात्राणि येषां प्रफुल्लितरोमाञ्चितविग्रहास्त्रिदशेन्द्रमुख्याः पुरंदरप्रभृतयो देवाः प्रमोदमानन्दमगमन्प्रापुः॥

यत्रापतत्स दनुजाधिपतिः परासुः

संवर्तकाल[^1624]निपतच्छिखरीन्द्रतुल्यः[^1625]।

[^1624]: "संवर्तवात"

[^1625]: "कल्पः"

तत्रादधात्फणिपतिर्धरणीं फणाभि-

स्तद्भूरिभारविधुराभिरधो व्रजन्तीम्॥ ५२॥

 **यत्रेति॥** परासुर्गतप्राणः। मृत इति यावत्। अत एव संवर्तकालःप्रलयकालस्तत्र निपतता शिखरीन्द्रेण पर्वतराजेन तुल्यः समानः स दनुजानां दैत्यानामधिपतिस्तारको यत्र भूमिदेशेऽपतन्मूर्च्छितस्तत्र भूमिदेशे फणिपतिः शेषोऽधोव्रजन्तीं नीचैर्गन्तुं प्रवर्तमानां धरणीं फणाभिस्तस्य तारकस्य भूरिभारेण विधुराभिर्भुग्नीभवन्तीभिरदधादधःपतनान्निवर्तयांचक्रे। अनेन तारकविग्रहस्यातिभारवत्त्वं ध्वनितम्॥

**स्वर्गापगासलिलसीकरिणी समन्ता-**

**त्सौरभ्यलुब्धमधुपावलिसेव्यमाना।**

**कल्पद्रुमप्रसववृष्टिरभून्नभस्तः**

**शंभोः सुतस्य शिरसि त्रिदशारिशत्रोः॥ ५३॥**

 **स्वर्गापगेति॥**त्रिदशानां देवानामरेस्तारकस्य शत्रोः शातयितुः। हन्तुरिति यावत्। शंभोः सुतस्य कुमारस्य शिरसि शीर्षे। 'उत्तमाङ्गं शिरः शीर्षम्' इत्यमर। नभस्त आकाशसकाशात्। पञ्चम्यास्तसिल्। स्वर्गापगाया गङ्गायाः सलिलस्य सीकराः सृताम्बुकणाः। 'सीकरोऽम्बुकणाः सृताः'इत्यमरः। तेविद्यन्ते यस्याम्। तथा सौरभ्ये सौगन्ध्ये लुब्धया मधुपानां भ्रमराणामावल्या पङ्क्त्याकर्त्र्यासेव्यमानाश्रीयमाणा कल्पद्रुमस्य कल्पवृक्षस्य प्रसवानां पुष्पाणाम्। 'प्रसवस्तु फले पुष्पे वृक्षाणां गर्भमोचने'इति विश्वः। वृष्टिरभूत्। तारकवधजनितानन्दार्णवमग्नाव्योमस्थिता विष्ण्वादयो देवाः कुमारमस्त- कोपरि कल्पद्रुमपुष्पाणि विचकरुरित्यर्थः॥

पुलकभरविभिन्नवारबाणा[^1626] भुजविभवं बहु तारकस्य शत्रोः।  
सकलसुरगणा[^1627] महेन्द्रमुख्याः प्रमदमुखच्छवि[^1628]संपदोऽभ्यनन्दन्॥ ५४॥

[^1626]: "चारुदेहा"

[^1627]: "ससुरवरगणा"

[^1628]: "द्यति"

 **पुलकेति॥** प्रमदा उत्कृष्टा या मुखच्छविवर्दनकान्तिः सैव संपद्वैभवं येषां तारकवधजनितमानन्दमेव महतीं संपदं मन्यमानाः। अत एव पुलकभरेण रोमाञ्चभारेण विभिन्नानि स्फुटितानि वारबाणानि कवचानि येषाम्। 'कञ्जुको वारबाणोऽस्त्री'इत्यमरः। प्रथमविग्रहप्रमाणनिर्मितानां कवचानामिदानी- मानन्दवशात्प्रफुल्लद्विग्रहेषु संकीर्णतया विदलनमुचितमेवेति भावः। एवंभूता महेन्द्रमुख्याः पुरंदरप्रभृतयः सकलसुरगणाः समस्तवृन्दारकसंघा बहु महत्तारकस्य शत्रोः कुमारस्य भुजविभवं बाहुपराक्रममभ्यनन्दन् 'साधुस्ते विक्रमः'इति तुष्टुवुः। पुष्पिताग्रा वृत्तम्॥

इति विषमशरारेः सूनुना जिष्णुनाजौ

त्रिभुवनवरशल्ये[^1629] प्रोद्धृते[^1630] दानवेन्द्रे।

[^1629]: "खलशल्ये"

[^1630]: "प्रेरिते; पातिते"

बलरिपुरथ[^304] नाकस्याधिपत्यं प्रपद्य

व्यजयत सुरचूडारत्नघृष्टाग्रपादः॥ ५५॥

 **इतीति॥** जिष्णुना जयशीलेन विषमशरारेः पञ्चशरशत्रोर्हरस्यसूनुना कुमारेण त्रिभुवनस्य भुवनत्रयस्य वरे श्रेष्ठे शल्ये शत्रौ। 'शल्यश्च कथितः शत्रौ मदनद्रुमयोरपि'इति विश्वः। दानवेन्द्रे तारक इत्येवंप्रकारेण प्रोद्धृत उत्खनिते। मारिते सतीत्यर्थः। अथ तारकवधानन्तरं बलरिपुः पुरंदरो नाकस्य स्वर्गस्याधिपत्यं राज्यं प्रपद्य प्राप्य सुराणां चूडारत्नैर्मुकुटमणिभिर्घृष्टावग्रपादौ पादाग्रे यस्य। षष्ठीसमासे राजदन्तादित्वादग्रशब्दस्य पूर्वनिपातः। तथाभूतः सन्। व्यनयत। सर्वोत्कर्षेण वर्वृत इत्यर्थः। स स्वर्गराज्यं प्राप्य निष्कण्टकतयाभुनगिति भावः। व्यजयतेति 'विपराभ्यां जेः' इत्यात्मनेपदम्। मालिनीवृत्तम्। लक्षणं तूक्तप्रायम्॥

यं प्रासूत सुतं पुरा च जननी नाम्ना सुहीरेति सा  
ख्यातो यस्य बुधेन्द्रमस्तकमणिः श्रीलक्ष्मणाख्यः पिता।  
यद्भ्रातृद्वितयं महद्विजयते विद्वत्तया मण्डितं  
तेनासौ रचिता कुमारविवृतिः संजीविनी जीवदा॥

संवत्सरेऽङ्काद्रिपुराण (१८७९) तुल्ये नभसमासे बहुले दले च।  

तिथावनङ्गस्य सजीववारे टीका कुमारस्य समापदेषा॥  
शुद्धं त्वशुद्धं च विवेचनीयं सर्वत्र विद्यार्णवपारगेण।  
मयोक्तमेतद्विदुषा परेण पक्षेऽपरस्मिन्ननुकम्पनीयः॥

टीकासंयुक्तकाव्यपञ्चकमथ स्तोत्राणि दिक्संख्यका-  
न्येकश्छन्दसि चैक एव गणिते साहित्यशास्त्रे त्रयः।  
प्राक्काव्यद्वयटिप्पणीद्वयमिति ग्रन्थावलीसंगता  

सीतारामकवेः

कृतिः कृतिगले नक्षत्रमालायताम्॥

इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीतारामकविविरचितया संजीविनीसमाख्यया व्याख्यया समेतः श्रीकालिदासकृतौ कुमारसंभवे महाकाव्ये तारकासुरवधो नाम सप्तदशः सर्गः॥

\_\_\_\_\_\_\_\_\_\_\_\_\_\_\_\_

समाप्तमिदं कुमारसंभवकाव्यम्।

**अथ कुमारसंभवस्य**

**अष्टमः सर्गः।**

**मल्लिनाथकृतया संजीविन्या समेतः॥**  

**<MISSING_FIG href="../books_images/U-IMG-1721976793K.S_1-removebg-preview.png"/>**

अथ शृङ्गारमुभयोः ..........................…।  
कुमारसंभवफले सर्गेऽस्मिन्नाह संप्रति॥  
सोऽपि संक्षिप्तसंपन्नसंयुक्तश्च समृद्धिमान्।  
इति भेदाश्चतुर्धोक्ताश्चतुर्णां च वियोगिनाम्॥  
तत्रावस्थाप्रभेदेन शृङ्गारे नायिका त्रिधा।  
मुग्धा मध्या प्रगल्भा च तत्र हृीसाध्वसाविलाम्॥  
मुग्धावस्थां समाश्रित्य देव्या आद्यसमागमे।  
आदावेकादश श्लोकाः ख्यातपूर्वानुरागिणोः॥  
प्रथमं नाम शृङ्गारं शिवयोः कथितं कविः (?)।  
चुम्बनेष्वधरेत्यत्र लक्षणं त्वस्य वक्ष्यते॥

**पाणिपीडनविधेरनन्तरं शैलराजदुहितुर्हरं प्रति।  
भावसाध्वसपरिग्रहादभूत्कामदोहदसुखं मनोहरम्॥ १॥**

** पाणीति॥** पाणिपीडनविधेरनन्तरं पाणिग्रहणानन्तरम्। विधेरिति पञ्चमी कः तं हरं प्रति भावसाध्वसपरिग्रहान्मनोहरं चित्ताकर्षकं कामदोहदम्। कामसंवर्धकमित्यर्थः। 'तरुगुल्मलतादीनामकाले कुशलैः कृतम्। पुष्पाद्युत्पादकं द्रव्यं दोहदं स्यात्'इति शब्दार्णवे। तच्च तत्सुखं कामदोहदसुखम- भूत्। हरस्येति शेषः। नायिकानायकयोरन्योन्यानुभवदर्शनात्सुखमाविर्भवति। तच्च मदनोद्दीपकमिति रसविदां स्थितिः। तथा च हरस्य गौर्यां नवोढायां स्वगोचरभावप्रयुक्तसाध्वसदर्शनात्सुखमाविर्भवति। तच्च मदनाकारं प्रादुर्बभूवेत्यर्थः। तन्न रसभावस्थायिनः कार्यमनुभावः। तदुक्तम्—'रसा गच्छन्ति संस्थानं यत्कार्यमुपलक्ष्यते। सोऽनुभावः…………संस्थानसूचकः॥'इति॥

 उक्तं भावसाध्वसम्। तस्य सुखमयत्वं च वर्णयति—

व्याहृता प्रतिवचो न संदधे गन्तुमैच्छदवलम्बितांशुका।  
सेवते स्म शयनं पराङ्मुखी सा तथापि रतये पिनाकिनः॥ २॥

 **व्याहृतेति॥** सा पार्वती व्याहृता यत्किंचिदभिहिता सती प्रतिवचः प्रत्युत्तरं न संदधे न ददावित्यर्थः। अवलम्बितांशुका गृहीतवस्त्रा सती गन्तुमपसर्पि- तुमैच्छदिच्छति स्म। इषिधातोर्लङ्। 'इषुगमियमां छः'इति छकारः। पराङ्मुखी सती शयनं सेवते स्म। अनभिमुखमशयिष्टेत्यर्थः। तथापि इत्थं साध्वसात्प्रतिकूलचेष्टितापीत्यर्थः। पिनाकिनः शिवस्य रतये सुखाय। बभूवेति शेषः। प्रातिकूल्यमपि तस्यानन्दकरमभूदित्यर्थः। एतेन नवोढाया देव्या मौग्ध्याद्विजितंतन्ममत्वमवसेयम्॥

कैतवेन शयिते कुतूहलात्पार्वती प्रति मुखं निपातितम्।  
चक्षुरुन्मिषति सस्मितं प्रिये विद्युदाहतमिव न्यमीलयत्॥३॥

** कैतवेनेति॥** प्रिये भर्तरि कुतूहलात्। एषा किं करिष्यतीति बुभुत्सयेत्यर्थः। कैतवेन कपटेन शयिते सुप्ते सति पार्वती कर्त्री प्रतिमुखं यथा तथा निपातितम्। प्रियस्वापपरीक्षार्थं तदभिमुखं प्रवर्तितमित्यर्थः। चक्षुः स्वदृष्टिं सस्मितमुन्मिषति। पुनः प्रिये सहासं पश्यतीत्यर्थः। विद्युदाहृतं विद्युता प्रतिहतमिव न्यमीलयत्। साध्वसादिति भावः। एतेन किंचित्साध्वसस्यापचयो व्यज्यते॥

नाभिदेशनिहितः सकम्पया शंकरस्य रुरुधे तया करः।  
तद्दुकूलमथ चाभवत्स्वयं दूरमुच्छ्वसितनीवि बन्धनम्॥४॥

** नाभीति॥**नाभिदेशनिहितः। नीविमोचनायेति शेषः। शंकरस्य करः सकम्पया वेपथुमत्या। प्रियकरस्पर्शादुत्पन्नसात्विकभावयेत्यर्थः। तया पार्वत्या रुरुधे निवारितः। अथ च तथापीत्यर्थः। तद्दुकूलं स्वयं स्वत एव दूरमत्यन्तमुच्छ्वसितं स्रस्तं नीविबन्धनं नीविग्रन्थिर्यस्य तत्तथाभूतमभवत्। रतिपारवश्या- दिति भावः॥

एवमालि निगृहीतसाध्वसं शंकरो रहसि सेव्यतामिति।  
सा सखीभिरुपदिष्टमाकुला नास्मरत्प्रमुखवर्तिनि प्रिये॥५॥

** एवमिति॥** हे आलि सखि पार्वति, रहसि शंकर एवम्। स्वोपदिष्टप्रकारेणेत्यर्थः। निगृहीतसाध्वसं निरस्तभयं यथा तथा सेव्यतामिति सखीभिरुपदिष्ट- मुक्तं वचनं सा पार्वती प्रिये शंकरे प्रमुखवर्तिनि सत्याकुला साध्वसविह्वला सती नास्मरत्। न स्मृतवतीत्यर्थः। स हि भयपरिप्लुतेचेतसि दृष्टतरोऽप्युप- देशः संसारमाधत्त इति भावः ॥

अप्यवस्तुनि कथाप्रवृत्तये प्रश्नतत्परमनङ्गशासनम्।  
वीक्षितेन परिगृह्य पार्वती मूर्धकम्पमयमुत्तरं ददौ॥६॥

** अपीति॥** कथाप्रवृत्तये संलापप्रवर्तनायावस्तुन्यप्रस्तुतार्थेऽपि प्रश्नतत्परम्। यत्किंचित्पृच्छन्तमित्यर्थः। अनङ्गशासनमीश्वरं पार्वती वीक्षितेन। न तु वाचेत्यर्थः। परिगृह्याङ्गीकृत्य मूर्धकम्पमयं शिरःकम्पस्वरूपम्। स्वार्थे मयट्। उत्तरं ददौ। न तु वाङ्मयं साध्वसादिति भावः। विहृतनामा लज्जानुभाव उक्तः। तदुक्तं रतिरहस्ये—'ईर्ष्यामानातिलजाभ्यां न दत्तं योग्यमुत्तरम्। क्रियया व्यज्यते यत्र विहृतं तदुदीरितम्॥'इति॥

पुनस्तमेवाह—

**शूलिनः करतलद्वयेन सा संनिरुध्य नयने हृतांशुका।  
तस्य पश्यति ललाटलोचने मोघयत्नविधुरा रहस्यभूत्॥७॥**

 **शूलिन इति॥** सा पार्वती रहसि हृतांशुका प्रियेणाकृष्टवस्त्रासती करतलद्वयेन। स्वकीयेनेत्यर्थः। शूलिनो हरस्य नयने नेत्रद्वयं संनिरुध्य संच्छाद्य तस्य शूलिनो ललाटलोचने तृतीयेऽक्षिण पश्यति सति मोघयत्नाखिलप्रयासात एव विधुराभूत्। तृतीयकराभावादिति भावः। एतेन किंचिद्धार्ष्ट्यादयो व्यज्यन्ते॥

**चुम्वनेष्वधरदानवर्जितं सन्नहस्तमदयोपगूहनम्।  
क्लिष्टमन्मथमपि प्रियं प्रभोर्दुर्लभप्रतिकृतं वधूरतम्॥८॥**

** चुम्बनेष्विति॥** चुम्बनेष्वधरदानवर्जितमोष्ठार्पणरहितमदयोपगूहने निर्दयालिङ्गने सन्नौस्तब्धौ हस्तौ करौ यस्मिंस्तत्तथोक्तम्। तथा दुर्लभप्रतिकृतम्।प्रगल्भत्वान्नखदन्तताडनाद्यकृतप्रयत्नमित्यर्थः। अत एव क्लिष्टमन्मथं लज्जयोपरुद्धमदनमपि वध्वा नवोढाया रतं वधूरतं प्रभोरीश्वरस्य प्रियम्। अभूदिति शेषः। 'वधूः स्नुषानवोढास्त्रीभार्यासृष्टाङ्गनासु च' इति विश्वः। अयं लज्जासाध्वसाभ्यां संकुचितोपचारत्वात्संक्लिष्टसंभोगः। तदुक्तं भूपालेन–'युवानौ यत्र संक्षिप्तसाध्वसव्रीडनादिभिः।उपचारान्निषेवन्ते स संकिष्ट इतीरितः॥' इति॥

**यन्मुखग्रहणमक्षताधरं दत्तमत्रणपदं नखं च यत्।**  

**यद्रतं च सदयं प्रियस्य तत्पार्वती विषहते स्म नेतरत्॥९॥**

** यदिति॥** पार्वती प्रियस्य संबन्ध्यक्षतोऽखण्डितोऽधरो यस्मिंस्तत्तथोक्तं यन्मुखग्रहणं मुखचुम्बनम्। अव्रणपदं लक्ष्मरहितम्। 'पदं व्यवसितत्राणस्थान- लक्ष्माङ्घ्रिवस्तुषु' इत्यमरः। दत्तं यच्च नखं नखकर्म। यत्सदयं रतं तत्सर्वं विषहते स्म सहते स्म। नेतरद्विपरीतम्। प्रचण्डमिति यावत्। तच्चुम्बनं नखं सुरतं वा न सहते स्म। नवोढात्वादिति हृदयम्। तदुक्तं रतिरहस्ये—'नात्यन्तमानुलोम्येन न चातिप्रतिलोमतः। सिद्धिं गच्छन्ति वा तस्मान्म- ध्येन साधयेदिति॥नवोढाम्' इति॥

**रात्रिवृत्तमनुयोक्तुमुद्यतं सा प्रभातसमये सखीजनम्।  
नाकरोदपकुतूहलं ह्रिया शंसितुं तु हृदयेन तत्वरे॥१०॥**

** रात्रीति॥** सा पार्वती विभातसमये प्रभातकाले रात्रिवृत्तम्। सुरतवृत्तान्तमित्यर्थः। अनुयोक्तुं प्रष्टुम्। 'प्रश्नोऽनुयोगः पृच्छा च' इत्यमरः। उद्यतं प्रवृत्तं सखीजनं ह्रिया लज्जयापकुतूहलं निराकाङ्क्षं नाकरोत्। न किंचिदाचष्ट इत्यर्थः। हृदयेन हृदा शंसितुं तत्वरे त्वरिताभूत्। औत्सुक्यादिति भावः। त्वरा संभ्रमादीनामनुभावत्वादिति॥

**दर्पणे च परिभोगदर्शिनी पृष्ठतः प्रणयिनो निषेदुपः।  
प्रेक्ष्य विम्बमनुविम्बमात्मनः कानि कानि न चकार लज्जया॥११॥**

** दर्पण इति॥** किंचेति चार्थः। दर्पणे मुकुरे परिभोगो नखक्षतादिसंभोगचिह्नं दर्शति पश्यतीति परिभोगदर्शिनी सा पार्वती पृष्ठतः पश्चाद्भागे निषेदुषः स्थितवतः। सदेः क्वसुः। प्रणयिनः प्रियस्य हरस्य विम्बं प्रतिबिम्बम्। दर्पणे संक्रान्तमित्यर्थः। आत्मनः स्वस्य बिम्बमनु। प्रतिबिम्बस्य पृष्टत इत्यर्थः। 'अनुर्लक्षणे' इति कर्मप्रवचनीयत्वाद्वितीया। प्रेक्ष्य लज्जया। स्वचापलप्राकट्यकृतयेत्यर्थः। कानि कानि यानि यानि भेदवाच्यानि। अङ्गसंवरणादिचेष्टिता- नीत्यर्थः। उक्तं च—'लजानुभावेन साचीकृता वर्णवैवर्ण्याधोमुखादिकृत्' इति। न चकार॥

**नीलकण्ठपरिभुक्तयौवनां तां विलोक्य जननी समाश्वसीत्।  
भर्तृवल्लभतया हि मानसीं मातुरस्यति शुचं वधूजनः॥१२॥**

** नीलकण्ठेति॥** नीलकण्ठेन परिभुक्तं यौवनं यस्याः सा तां तथोक्ताम्। प्रियेण भुक्तयौवनामित्यर्थः। तां पार्वतीं विलोक्य जननी मेना समाश्वसीत्। संतुतोपेत्यर्थः। श्वसिधातोर्लङ्। 'अड्गार्ग्यगालवयोः' इति विकल्पादडागमः। तथाहि। वधूजनो भर्तृवल्लभतया पतिवात्सल्येन मातुर्मानसीं मनोभवां शुचं शोकमस्यति निरस्यति हि। विपर्ययाद्विपर्ययश्चेत्यर्थादवसेयम्।सामान्यैकविशेषणसमर्थनरूपोऽर्थान्तरन्यासः॥

  संप्रति देव्या मुग्धावस्थातो मध्यमावस्थाप्राप्तिमाह—

**वासराणि कतिचित्कथंचन स्थाणुना पदमकार्यत प्रिया।  
ज्ञातमन्मथरसा शनैः शनैः सा मुमोच रतिदुःखशीलताम्॥१३॥**

** वासराणीति॥** स्थाणुना शंभुना कर्त्रा प्रिया पार्वती कर्मभूता कतिचिद्वासराणि। कैश्चिदहोभिरित्यर्थः। अत्यन्तसंयोगे द्वितीया। कथंचन कृच्छ्रेण पदं पदप्रक्षेपमकार्यत कारिता। सुरतकर्मणीति शेषः। करोतेर्ण्यन्तात्कर्मणि लुङ्। 'हृक्रोरन्यतरस्याम्' इत्यणि कर्तुः कर्मत्वे 'ण्यन्ते कर्तुश्च कर्मणः' इत्यभिहितत्वं च। सा कृतपदा पार्वती ज्ञातमन्मथरसानुभूतसुरतसुखास्वादा सती। 'आस्वादे विरसमाहुः' इति शब्दानुशासने। शनैःशनैः क्रमेण रतौ रते दुःखशीलतां प्रतिकूलस्वभावतां मुमोच। 'शीलं स्वभावे सद्वृत्ते' इत्यमरः। मध्यमावस्थां प्राप्तेत्यर्थः॥

  तुल्यलज्जास्मरत्वमेवाह—

**सस्वजे प्रियमुरोनिपीडिता प्रार्थितं मुखमनेन नाहरत्।  
मेखलाप्रणयलोलतां गतं हस्तमस्य शिथिलं रुरोध सा॥१४॥**

** सस्वज इति॥** सा पार्वत्युरोनिपीडितोरसि गाढमाश्लिष्टा सती प्रियं सस्वजे। न तु निष्पन्दमास्तेत्यर्थः। अनेन स्मरातिशयः सूचितः। अनेन प्रियेण प्रार्थितं चुम्बनार्थं याचितम्। 'याञ्चायामभिधाने च प्रार्थना कथ्यते बुधैः' इति केशवः। मुखं नाहरत्। मेखलायां प्रणयः परिचयः। 'प्रणयः स्यात्परिचये याञ्चायां सुहृदेऽपि च' इति यादवः। तत्र लोलतां चञ्चलतां गतमस्य प्रियस्य हस्तं शिथिलं रुरोध न्यवारयत्। न तु निर्भरमिति भावः। अत्र सहनप्रती काराभ्यां तुल्यलज्जास्मरत्वं व्यज्यते॥

 अथ देव्याः प्रगल्भावस्थां दर्शयितुं तयोः समानरागित्वं तावदाह—

**भावसूचितमदृष्टविप्रियं चाढुमत्क्षणवियोगकातरम्।**  

**कैश्चिदेव दिवसैस्तदा तयोः प्रेम रूढमितरेतराश्रयम्॥१५॥**

** भावेति॥** तयोः शिवयोः कैश्चित्कतिभिश्चिदेव दिवसैः। भावसूचितं भावैश्रेष्टाभिः कटाक्षनिक्षेपादिभिः संजातमदृष्टं विप्रियमप्रियाचरणं यत्र तत्तथोक्तं चाटूनि प्रियोक्तयो यस्मिन्सन्ति तच्चादुमत्। भूतार्थे मतुप्। क्षणवियोगात्क्षणमात्रविरहादपि कातरं भीरु इतरेतराश्रयमन्योन्यविषयं प्रेम। प्रेमपदाभिलष्या- ङ्कुरावस्था भवतीत्यर्थः। रूढमभूत्। क्रमेणानुरागपदाभिलाषं प्राप्तमित्यर्थः। तदेतत्सर्वं स्फुटीकृतं भूपालेन—'अङ्कुरपल्लव कलिकाप्रसूनफल- भागियम्' इत्यादिना। एका रतिरेव स्थायीभूता रसीभवति। तस्याश्चाङ्कुरावस्थाभेदोपपत्तौ सा प्रेमादिपदैरभिलष्यत इत्यर्थः। 'सप्रेमभेदरहितं यूनोर्यद्भा- वबन्धनम्। भावो रती राग एव स्वसंवेद्यदशाप्राप्तयावदाश्रयवृत्तिश्चेदनुरागः' इति। मानादिलक्षणं विस्तरभयान्न लिख्यत इत्याकर एव द्रष्टव्यम्॥

**तं यथात्मसदृशं वरं वधूरन्वरज्यत वरस्तथैव ताम्।**  

**सागरादनपगा हि जाह्नवी सोऽपि तन्मुखरसैकनिर्वृतिः॥१६॥**

** तमिति॥** वधूरात्मसदृशं स्वानुरूपं तं वरं वोढारं प्रति यथान्वरज्यतानुरक्ताभूत्। रञ्जेर्दैवादिकात्कर्तरि लकारः। स्वरितत्वादात्मनेपदम्। तथैव वरोऽपि नवोढाण्यात्मनः सहक्तामात्मसदृशम्। 'त्यदादिषु दृशोऽनालोचने कञ्च' इति चकारात्क्विप्प्रत्ययः। तां वधूं प्रत्यन्वरज्यत। वध्वामनुरक्तोऽभूदित्यर्थः। 'गत्यथकर्मक–'इत्यादिना सकर्मकत्वम्। दृष्टान्तमाह—जाह्नवी गङ्गा सागरान्नापगच्छतीत्यनपगानपेता हि। सोऽपि सागरस्तया जाह्नव्या मुखरसेनाग्रस- लिलेन वक्त्रास्वादेनैका मुख्या निर्वृतिरानन्दो यस्य स तथोक्तः। अत्र दृष्टान्तालंकारः। लक्षणं तूक्तम्। इत्थं समानानुरागकथनाद्रसाभासत्वं निरस्तम्। तदुक्तम्—'यो षितो बहुसक्तिश्चद्रसाभासः स उच्यते'। कविनाप्युक्तं मालविकायाम्—'अनातुरोक्तं प्रति विप्रसिद्ध्यता समीपगेनापि रतिर्न मां प्रति। परस्परप्राप्तिनिराशयोर्वा शरीरनाशोऽपि समानरागयोः॥'इति॥

 अथ देव्याः प्रगल्भावस्थामाश्रित्य संभोगमाह—

**शिष्यतां निधुवनोपदेशिनः शंकरस्य रहसि प्रपन्नया।  
शिक्षितं युवतिनैपुणं तया यत्तदेव गुरुदक्षिणीकृतम्॥१७॥**

** शिष्यतामिति॥** रहस्येकान्ते निधुवनमुपदिशतीति निधुवनोपदेशिनः सुरतविद्यागुरोः। 'व्यवायो ग्राभ्यधर्मो मैथुनं निधुवनं रतम्' इत्यमरः। शंकरस्य शिष्यतां प्रपन्नया प्राप्तया तया पार्वत्या यद्युवतिनैपुणं युवतिजनोचितं नैपुणम्। सुरतकौशल मित्यर्थः। शिक्षितमभ्यस्तम्। आचरितमित्यर्थः। तदेव गुरुदक्षिणीकृतम्। यथोपदेशकरणाद्दक्षिणासममभूदित्यर्थः। अनेन कृतप्रतिकृतं सूच्यते॥

**दष्टमुक्तमधरोष्ठमम्बिका वेदनाविधुरहस्तपल्लवा।  
शीतलेन निरवापयत्क्षणं मौलिचन्द्रशकलेन शूलिनः॥१८॥**

** दष्टमिति॥** अम्बिका पार्वती दष्टश्चासौ मुक्तश्च तं दष्टमुक्तम्। 'पूर्वकाल–'इत्यादिना समासः। अधरोष्ठं वेदनया विधुतौ कम्पितौ हस्तपल्लवौ पाणिपल्लवौ यस्याः सा तथोक्ता सती शीतलेन शूलिनो मौलिचन्द्रशकलेन क्षणं निरवापयत् शीतलोपचारेण निर्व्यथमकरोदिति विश्रम्भोक्तिः। निवातेर्धा- तोर्ण्यन्तात् 'अर्तिह्री–'इत्यादिना पुगागमः। अत्राधरपीडनात्सुखेऽपि दुःखवदुपचारात्कुट्टिमानामानुभाव उक्तः। तदुक्तम्—'केशाधरादिसंग्रहणे मोदमानापि मानसे। दुःखितेव वहिः कुप्येत्तत्कुट्टिममुदाहृतम्' इति ॥

**चुम्बनादलकचूर्णदूषितं शंकरोऽपि नयनं ललाटजम्।  
उच्छ्वसत्कमलगन्धये ददौ पार्वतीवदनगन्धवाहिने॥१९॥**

** चुम्बनादिति॥** अथ शंकरोऽपि चुम्बनाञ्चुम्बनार्थितोऽलकचूर्णेन दूषितमुपहतं ललाटजं नयनमुच्छ्वसत्कमलगन्धये विकचारविन्दगन्धधारिणे। 'उपमानाच्च' इतीकारः। पार्वत्या वदनगन्धवाहिने। फूत्कारमारुतायेत्यर्थः। ददौ। रजोनिःसारणार्थं तदाभिमुख्येन स्थापितवानित्यर्थः। एतेन देव्याः प्रियवशंवदत्वमुक्तम्। अत्र हरचक्षुष्यलकचूर्णकथनाद्देच्या उपरिभावः सूचितः॥

एवमिन्द्रियसुखस्य वर्त्मनः सेवनादनुगृहीतमन्मथः।  
शैलराजभवने सहोमया मासमात्रमवस

द्वृषध्वजः॥२०॥

** स इति॥** वृषध्वजो हर एवमुक्तरीत्येन्द्रियाणां सुखस्यानुकूलस्य वर्त्मनो मार्गस्य। स्त्रीप्रसङ्गस्येत्यर्थः।सेवनात्परिभोगादनुगृहीतमन्मथः पुनरुज्जीवित- मदनः सन्। उमया सह शैलराजभवने हिमवद्गेहे मासमात्रमवसत्। अत्यन्तसंयोगे द्वितीया। मासमात्रमिति वधूवशीकरणकालक्लृप्तिः प्रदर्शिता॥

**सोऽनुमान्य हिमवन्तमात्मभूरात्मजाविरहदुःखखेदितम्।  
तत्र तत्र विजहार संचरन्नप्रमेयगतिना ककुद्मता॥२१॥**

** स इति॥** स आत्मभूः शिव आत्मजाया दुहितुर्विरहदुःखेन पीडितं हिमवन्तमनुमान्यानुमतं कृत्वाप्रमेयगतिनापरिच्छेद्यगतिना ककुद्मता वृषेण संचर- न्संचरमाणस्तत्र तत्र नानादेशेषु विजहार॥

मेरुमेत्य मरुदाशुवाहनः पार्वतीस्तनपुरस्कृतः कृती।  
हेमपल्लवविभङ्गसंस्तरामन्वभूत्सुरततत्परः क्षपाम्॥२२॥

 **मेरुमिति॥** मरुदाशुवाहनः पवनजवनवाहनः पार्वतीस्तनाभ्यां पुरस्कृतः। पार्वतीपुरोगतयाश्लिष्ट इत्यर्थः। अन्वभूदित्यनेनान्वयः। कृती कुशलो हरो मेरुमेत्य हेमपल्लवानां विभङ्गाः खण्डास्त एव संस्तरस्तल्पं यस्यां तां तथोक्तां क्षपां रात्रिं सुरततत्परः सुरतासक्तः सन्। अन्वभूत्॥

पद्मनाभवलयाङ्किताश्मसु प्राप्तवत्स्वमृतविप्रुषो नवाः।  
मन्दरस्य कटकेषु चावसत्पार्वतीवदनपद्मषट्पदः॥२३॥

 **पद्मनाभेति॥**पार्वतीवदनपद्मे षट्पदः। प्रियामुखरसास्वादलोल इत्यर्थः। स हरः पद्मं नाभिर्यस्य स पद्मनाभो विष्णुः। 'अच्प्रत्यन्ववपूर्वात्सामलोम्नः' इत्यत्राजिति योगविभागात्समासान्तः। तस्य वलयैरङ्किता अइमानो येषां तेषु। अमृतमथनसमय इति भावः। तथा नवाः प्रत्यग्रा अमृतविप्रुषः सुधाबिन्दून्प्रा- प्तवत्सु मन्दरस्य मन्थाचलस्य कटकेषु नितम्बेषु चावसत्। एतेन मन्दरस्यानेकाद्भुताधारत्वान्मनोविनोदकत्वमुक्तम् ॥

रावणध्वनितभीतया तया कण्ठसक्तमृदुबाहुबन्धनः।  
एकपिङ्गलगिरौ जगद्गुरुर्निर्विवेश विशदाः शशिप्रभाः॥२४॥

 **रावणेति॥** जगद्गुरुः। विश्रवसोऽपत्यं रावणो दशकण्ठः। 'तस्यापत्यम्' इत्यण्प्रत्ययः। वृत्तिविषये विश्रवस्शब्दस्य रवणादेशः। रावणस्य ध्वनितात्कै- लासोत्पाटनसमयक्ष्वेडिताद्भीतया तया पार्वत्या कण्ठसक्ताभ्यां मृदुबाहुभ्यां बन्धनं यस्य स तथाभूतः। एकनेत्रत्वादेकपिङ्गलः कुबेरस्तस्य गिरौ कैलासे विशदा निर्मलाः शशिप्रभाश्चन्द्रिका निर्विवेश बुभुजे। 'निर्वेशो भृतिभोगयोः' इत्यमरः॥

तस्य जातु मलयस्थलीरतेर्धूतचन्दनलतः प्रियाक्लमम्।  
आचचाम सलवङ्गकेसरश्चाटुकार इव दक्षिणानिलः॥२५॥

 **तस्येति॥** जातु कदाचिद्धूतचन्दनलतः कम्पितपटीरशाखः। 'समे शाखालते' इत्यमरः। सह लवङ्गस्य केसरैः सलवङ्गकेसरः। 'लवङ्गं देवकुसुमम्' इत्यमरः। विशेषणाभ्यां शैत्यसौरभ्ये दर्शिते। दक्षिणानिलो मलयमारुतः। चाटुकारश्चाटुप्रयोगः। प्रियवाद इति यावत्। भावे घञ्। स इव मलयस्थलीषु मलयाचलप्रदेशेषु रतिः सुरतं यस्य तथोक्तस्य। तत्र रममाणस्येत्यर्थः। तस्य शिवस्य प्रियाक्लमं प्रियायाः सुरतश्रममाचचाम जहार। यथा लोके महानपि श्रम एकेन प्रियवादेनापैति तद्वद्दक्षिणमारुतेनाप्यस्य सकलोऽपि सुरतक्लमो हृत इत्यर्थः॥

**हेमतामरसताडितप्रिया तत्कराम्बुविनिमीलितेक्षणा।  
खे व्यगाहत तरङ्गिणीमुमा मीनपङ्क्तिपुनरुक्तमेखला॥२६॥**

 **हेमेति॥** उमा गौरी हेमतामरसेन कनककमलेन ताडितः प्रियो यया सा। तेनोत्थितस्य प्रियस्य कराम्बुना कराक्षिप्ताम्भसा विनिमीलितेक्षणा मुकुलिताक्षी। मीनपङ्कया पुनरुक्ता द्विगुणिता मेखला यस्याः सा तथाभूता सती खे तरङ्गिणीं व्यगाहत। तत्र तत्र जलक्रीडामकरोदित्यर्थः॥

तां पुलोमतनयालकोचितैः पारिजातकुसुमैः प्रसाधयन्।  
नन्दने चिरमयुग्मलोचनः संस्पृहं सुरवधूभिरीक्षितः॥२७॥

** तामिति॥** अयुग्मानि लोचनानि यस्य सोऽयुग्मलोचनरुयम्बकः। युग्मशब्दो विशेष्यनिघ्नोऽध्यास्ते। 'तस्मिन्युग्मासु संविशेत्', 'युग्मान्दैवे यथाशक्ति पित्र्येऽयुग्मांस्तथैव च' इत्यादिप्रयोगदर्शनात्। नन्दने नन्दनोद्याने पुलोमतनया शची। 'पुलोम्नस्तु शची सुता' इति हरिवंशे। तस्या अलकानामुचितैः पारिजातकुसुमैस्तां प्रसाधयन्नलंकुर्वश्चिरं सुरवधूमिः सस्पृहमीक्षितः। केन वा पुण्येनायं लभ्य इति साभिलाषदृष्ट इत्यर्थः। अत्र देवस्यानुकूलनायकत्वं देव्याः स्वाधीनपतिकात्वं चावसेयम्॥

इत्यभौममनुभूय शंकरः पार्थिवं च दयितासखः सुखम्।  
लोहितायति कदाचिदातपे गन्धमादनवनं व्यगाहत॥२८॥

** इतीति॥** इतीत्थं शंकरो वनितासखः सन्। भूमौ भवं भौमम्। न भौममभौमं दिव्यं पृथिव्यां भवं पार्थिवं च सुखमनुभूय कदाचिदातपे लोहितायति लोहितवर्णे भवति। अस्तंगते सवितरीत्यर्थः। 'लोहितादिडाज्भ्यः क्यप्' इति क्यष्प्रत्ययः। गन्धमादनगिरिं व्यगाहत। पर्वतमुद्दिश्य निवृत्त इत्यर्थः। उद्देशक्रियां प्रति गिरेः कर्मत्वम्। यथाह भाष्यकारः–…………ll

तत्र काञ्चनशिलातलाश्रयो नेत्रगम्यमवलोक्य भास्करम्।  
दक्षिणेतरभुजव्यपाश्रयां व्याजहार सहधर्मचारिणीम्॥२९॥

** तत्रेति॥** तत्र गन्धमादने काञ्चनस्य विकारः काञ्चनं सौवर्णं तच्च तच्छिलातलं तदाश्रयो यस्य स भगवान्नेत्रगम्यं सायंतनम्। अर्थाद्दर्शनयोग्यम्। भास्करं सूर्यम्। 'दिवाविभा–'इत्यादिना टप्रत्ययः। अवलोक्य दक्षिणेतरभुजः सव्य बाहुर्व्यपाश्रयो यस्यास्ताम्। निजवामभुजमवष्टभ्योपविष्टामित्यर्थः। सह धर्मं चरतीति सहधर्मचारिणीं पत्नीं व्याजहार जगाद॥

पद्मकान्तिमरुणत्रिभागयोः संक्रमय्य तव नेत्रयोरिव।  
संक्षये जगदिव प्रजेश्वरः संहरत्यहरसावहर्पतिः॥३०॥

** पद्मकान्तिमिति॥** असावह्नां पतिरहर्पतिः सूर्यः। 'अहरादीनां पत्यादिषूपसंख्यानम्' इति रेफादेशः। पद्मकान्तिं पद्मशोभाम्। तृतीयो भागस्त्रिभागः। वृत्तिविषये पूरणार्थत्वं संख्याया इत्युक्तम्। अरुणस्त्रिभागो ययोस्तयोः। अरुणोपान्तयोरिति भाग्यलक्षणोक्तिः। तव नेत्रयोः संक्रमय्येव। तदानीं पद्मानामविकासान्नेत्रयोस्तु विकासाच्चेयमुत्प्रेक्षा। संक्षये प्रलयकाले प्रजेश्वरः प्रजापतिर्जगदिवाहर्दिवसं संहरति। अस्तं गच्छतीत्यर्थः॥

सीकरव्यतिकरं मरीचिभिर्दूरयत्यवनते विवस्वति।  
इन्द्रचापपरिवेषशून्यतां निर्झरास्तव पितुर्व्रजन्त्यमी॥३१॥

** सीकरेति॥** विवस्तेजोऽस्यास्तीति विवस्वांस्तस्मिन्विवस्वति सूर्ये मरीचिभिः सहार्थविवक्षायां तृतीया। अत एव विनापि सहशब्देन तृतीया। सीकरव्य- तिकरं पयःकिरणसंपर्कं दूरयति दूरीकुर्वति सति। हे अवनते पार्वति। अभी तव पितुर्भवत्पितुर्हिमवतो निर्झराः प्रवाहाः। 'प्रवाहो निर्झरो

झरः' इत्यमरः। इन्द्रचापं नानावर्णप्रभासमूहस्तस्य परिवेषेण शून्यतां व्रजन्ति। अर्ककिरणसंपर्ककृतत्वादैन्द्रचापस्य तन्निवृत्या निवृत्तिरित्यर्थः॥

दष्टतामरसकेसरस्रजोः क्रन्दतोर्विपरिवृत्तकण्ठयोः।  
निघ्नयोः सरसि चक्रवाकयोरल्पमन्तरमनल्पतां गतम्॥३२॥

** दष्टेति॥** दष्टमर्धजग्धं तामरसकेसरं पद्मकिञ्जल्कम्। मुखद्वयेनैकमिति भावः। तत्त्यजत इति तथोक्तयोः क्रन्दतोः कूजतोर्विपरिवृत्तकण्ठयोः। परस्प- रालोकनार्थं वक्रीकृतग्रीवयोरित्यर्थः। निघ्नयोर्दैवाधीनयोः। 'अधीनो निघ्न आयतः' इत्यमरः। चक्रवाकी च चक्रवाकश्च तयोः। 'पुमान्स्त्रिया' इत्येकशेषः। सरस्यल्पमन्तरं व्यवधानमनल्पतामाधिक्यं गतम्। सरसि वियुज्यमानयोर्महद्व्यवधानमभूदित्यर्थः॥

स्थानमाह्निकमपास्य दन्तिनः सल्लकीविटपभङ्गवासितम्।  
आविभातचरणाय गृह्णते वारि वारिरुहबद्धषट्पदम्॥३३॥

** स्थानमिति॥**दन्तिनो गजाः। अह्नि भवमाह्निकम् 'कालाट्वञ्'। स्थानमपास्य विहाय सल्लकी गजप्रिया काचिल्लता। 'सल्लकी स्याद्गजप्रिया' इति हलायुधः। तस्य विटपभङ्गैः पल्लवखण्डैर्वासितं सुरभितं वारिरुहेषु बद्धासंगताः षट्पदा यस्मिंस्तद्वारि जलमाविभातं प्रभातमारभ्य यच्चरणं तस्मै। तत्पः र्याप्तमित्यर्थः। गृह्णत उपाददते। गजा हि भुक्तिपर्याप्तजलं सकृदेव सायं पिबन्तीति प्रसिद्धम्॥

पश्य पश्चिमदिगन्तलम्बिना निर्मितं मितकथे विवस्वता।  
दीर्घया प्रतिमया सरोम्भसां तापनीयमिव सेतुबन्धनम्॥३४॥

** पश्येति॥** हे मितकथे हे मितभाषिणि। एतेन स्वस्य तत्संलापने लौल्यं सूचयति। पश्चिमदिगन्तलम्बिना विवस्वता कर्त्रा दीर्घया दिगन्तलम्बित्वादायतया प्रतिमया निजप्रतिबिम्बेन। 'प्रतिमानं प्रतिबिम्बं प्रतिमा प्रतियातना प्रतिच्छाया। प्रतिकृतिर्चापुंसि प्रतिनिधिरुपमोपमानं स्यात्॥' इत्यमरः। सरोम्भसां तपनीयविकारस्तापनीयं हिरण्मयम्। 'तपनीयं शातकुम्भम्' इत्यमरः। सेतुबन्धनं निर्मितम्। इवेत्युत्प्रेक्षा। अस्तमयसमये सरः पारावारिणामरुणमायतमर्कप्रतिबिम्बं हिरण्मयसेतुरिव दृश्यत इत्यर्थः। पश्येति वाक्यार्थः कर्म॥

उत्तरन्ति विनिकीर्य पल्वलं गाढपङ्कमतिवाहितातपाः।  
दंष्ट्रिणो वनवराहयूथपा दष्टभङ्गुरविसाङ्कुरा इव॥३५॥

** उत्तरन्तीति॥** दंष्ट्रिणो दंष्ट्रावतः। व्रीह्यादित्वादिनिः। अत एव दष्टा भङ्गुराः कुटिला बिसाङ्कुरा मृणालाङ्कुरा यैस्ते त इव स्थिता वनवराहाणां यूथपाः। 'यूथनाथस्तु यूथपः' इत्यमरः। गाढपङ्कमतिपङ्किलं पल्वलमल्पसरः। 'वेशन्तः पल्वलं चाल्पसरः' इत्यमरः। विनिकीर्य विक्षिप्यातिवाहितातपा उत्तरन्ति पल्वलान्निर्गच्छन्ति॥

एषवृक्षशिखरे कृतास्पदो जातरूपरसगौरमण्डलः।  
हीयमानमहरत्ययातपं पीवरोरु पिबतीव बर्हिण॥३६॥

** एष इति॥** हे पीवरोरु, एष वृक्षशिखरे वृक्षाग्रे कृतास्पदः कृतस्थितिर्जातरूपरसगौरमण्डल आतपरूपणात्काञ्चनद्रववदरुणबर्हमण्डलः। 'चामीकरं जातरूपं महारजतकाञ्चने' इत्यमरः। बर्हमस्यास्तीति बर्हिणो मयूरः। 'फलबर्हाभ्यामिनच' इतीनच्प्रत्ययः। हीयमानं क्षीयमाणमहरत्ययातपं दिनान्तातपं पिबतीव। कथमन्यथा क्षीयमाणत्वमिति भावः॥

पूर्वभागतिमिरप्रवृत्तिभिर्व्यक्तपङ्कमिव जातमेकतः।  
खं हृतातपजलं विवखता भाति किंचिदिव शेषवत्सरः॥३७॥

** पूर्वभागेति॥** पूर्वभागे प्राचीमूले तिमिरप्रवृत्तिभिर्ध्वान्तप्रसरैरेकतो व्यक्तपङ्कं स्फुटपङ्कमिव जातं तथा विवस्वता हृतमातप एवं जलं यस्य तथोक्तं खमाकाशं किंचिदीषच्छेषोऽस्यास्तीति शेषवच्छुष्कं सर इव भाति॥

आविशद्भिरुटजाङ्गणं मृगैर्मूलसेकसरसैश्चवृक्षकैः।  
आश्रमाः प्रविशदग्र्यधेनवो बिभ्रति श्रियमुदीरिताग्नयः॥३८

॥

** आविशद्भिरिति॥** उटजाङ्गणं पर्णशालाङ्गणमाविशद्भिः। प्रविशद्भिरित्यर्थः। 'पर्णशालोटजोऽस्त्रियाम्' इत्यमरः। 'उपान्वध्याङ्वसः' इति कर्मत्वम्। मृगैः। तथा मूलानां सेकेन सेचनेन सरसैः सद्रवैर्वृक्षकैश्चोपलक्षिताः। अल्पार्थे कप्रत्ययः। प्रविशन्त्यो वनादागच्छन्त्योऽग्निधेनवोऽग्निहोत्रार्थाधेनव उदीरिता- ग्नयश्चाश्रमाः श्रियं बिभ्रति॥

बद्धकोशमपि तिष्ठति क्षणं सावशेषविवरं कुशेशयम्।  
षट्पदाय वसतिं ग्रहीष्यते प्रीतिपूर्वमिव दातुमन्तरम्॥३९॥

** बद्धकोशमिति॥** बद्धकोशमपि। मुकुलितमपीत्यर्थः। कुशेशयं कर्तृ। 'शतपत्रं कुशेशयम्' इत्यमरः। वसतिं ग्रहीष्यते। स्थितिं करिष्यत इत्यर्थः। 'लृटः सद्वा' इति शतृप्रत्ययः। पट्पदाय प्रीतिपूर्वमन्तरमवकाशं दातुमिव क्षणं सावशेषविवरं तिष्ठति॥

दूरलग्नपरिमेयरश्मिता वारुणी दिगरुणेन भानुना।  
भाति केसरवतेव मण्डिता बन्धुजीवतिलकेन कन्यका॥४०॥

** दूरलग्नेति॥** वारुणी दिक्प्रतीची दूरं लग्ना अतएव परिमेया अल्पावशिष्टा रश्मयो यस्य तेन तथोक्तेनारुणेन लोहितवर्णेन भानुना केसरवता किञ्जल्क- वता बन्धुजीवं बन्धुजीवककुसुमम्। 'बन्धूको बन्धुजीवकः' इत्यमरः। तदेव तिलकं तेन मण्डितालंकृता कन्यकेव भाति॥

सामभिः सहचराः सहस्रशः स्यन्दनाश्वहृदयंगमस्वनैः।  
भानुमग्निपरिकीर्णतेजसं संस्तुवन्ति किरणोष्मपायिनः॥४१॥

** सामभिरिति॥** किरणोष्मपायिनः किरणोष्माणं पिबन्तीति तथोक्ताः। तदाहारा इत्यर्थः। चरन्तीति चराः। पचाद्यच्। सहभूताश्चराः सहचरा वालखिल्य- प्रभृतयो महर्षयोऽग्नौ परिकीर्णे तेजो यस्य तत्तथोक्तम्। 'अग्निं वाचादित्यः सायमनुप्रविशति' इति श्रुतेः। भानुम्। हृदयं गच्छन्तीति हृदयंगमा मनोरमाः। गमेः सुपीति वक्तव्यात्खच्। स्यन्दनाश्वानां हृदयंगमाः स्वना येषां तैः सामभिः सामवेदैः सहस्रशः संस्तुवन्ति। 'सामवेदेनास्तमये गीयते' इति श्रुतेः॥

सोऽयमानतशिरोधरैर्हयैः कर्णचामरविघट्टितेक्षणैः।  
अस्तमेति युगभुग्नकेसरैः संनिधाय दिवसं महोदधौ॥४२॥

** स इति॥** सोऽयं भानुर्दिवसं महोदधौ संनिधाय। निधायेत्यर्थः। दिवसस्यादर्शनादियमुत्प्रेक्षा। आनतशिरोधरैर्गगनावतरणान्नम्रकन्धरैरतएव कर्णचामर- विघट्टितेक्षणैर्युगभुग्नकेसरैः कुटिलितस्कन्धरोमभिर्हयैरस्तमेति। 'अस्तस्तु चरमक्ष्माभृत्' इत्यमरः॥

खं प्रसुप्तमिव संस्थिते रवौ तेजसो महत ईदृशी गतिः।  
तत्प्रकाशयति यावदुत्थितं मीलनाय खलु तावता च्युतम्॥४३॥

** खमिति॥** रवौ संस्थितेऽस्तमिते सति खं व्योम प्रसुप्तमिव निःप्रकाशत्वान्निद्रितमिव। स्थितमित्यर्थः।युज्यते चैतदित्याह—महतस्तेजस ईदृशी वक्ष्यमा- णप्रकारा गतिः। स्वभाव इत्यर्थः। तां गतिमेवाह– तदिति। तन्महत्तेज उत्थितं सद्यावत्। स्थानमिति शेषः। प्रकाशयति। तावताधश्चयुतं सत्। तत्स्थाना- दिति शेषः। मीलनाय संकोचाय खलु भवति। यत्र स्थाने तेजस्तिष्ठति तत्प्रकाशत इति स्थितिः। यतो गच्छति न तत्प्रकाशते। अतः सूर्यापाये खं प्रसुप्तमिवेति युक्तोत्प्रेक्षेति भावः। अस्यार्थस्य तेजोमात्रसाधारण्येऽपि महति स्फुटमिति महद्ग्रहणं कृतम्॥

संध्ययाप्यनुगतं रवेर्वपूर्वन्द्यमस्तशिखरे समर्पितम्।  
प्रोक्तथेयमुदये पुरस्कृता नानुयास्यति कथं तमापदि॥४४॥

** संध्ययेति॥** संध्ययाप्यस्तशिखरेऽस्ताद्रिशृङ्गे समर्पितं निहितं वन्द्यं रवेर्वपुरनुगतमन्वगामि। असंयुतं रविमन्वगादिति भावः। युक्तं चैतदित्याह— प्राक्पुर्वमुदये तथा तेन प्रकारेण पुरस्कृताग्रतः कृता। पूजिता चेति गम्यते। प्रातः सूर्योदयात्प्रागेव संध्यागम इति हि प्रसिद्धम्। इयं संध्या तं रविमापद्यस्त- समये कथं नानुयास्यति। अनुयास्यत्येवेत्यर्थः। संपदसंपदोस्तुल्यरूपमेव साधूनामिति भावः॥

रक्तपीतकपिशाः पयोमुचां कोटयः कुटिलकेशि भान्त्यमूः।  
द्रक्ष्यसि त्वमिति सांध्यवेलया वर्तिकाभिरिव साधुवर्तिताः॥४५॥

** रक्तेति॥** हे कुटिलकेशि। 'स्वाङ्गाच्चोपसर्जनादसंयोगोपधात्' इति ङीप्। अमुःपुरोगता रक्ताः पीताः कपिशाश्च रक्तपीतकपिशाः। नानावर्णा इत्यर्थः। चार्थे द्वन्द्वः। न तु 'वर्णो वर्णेन' इति तत्पुरुषः। सामानाधिकरण्याभावात्। पयोमुचां कोटयोऽश्रयः। 'स्यात्कोटिरश्रौ चापाग्रेसंख्याभेदप्रकर्षयोः' इति विश्वः। त्वंद्रक्ष्यसीति हेतोरनया सांध्यवेलया। संध्ययेत्यर्थः। 'संधिवेलया' इति क्वचित्पाठः। वर्तिकाभिश्चित्रशलाकाभिः साधुवर्तिता उत्पादिताश्च भान्ति॥

सिंहकेसरसटासु भूभृता पल्लवप्रसविषु द्रुमेषु च।  
पश्य धातुशिखरेषु चात्मना संविभक्तमिव सांध्यमातपम्॥४६॥

** सिंहेति॥** सिंहानां केसराणि स्कन्धरोमाणि तान्येव सटा जटास्तासु। 'सटा जटाकेसरयोः' इति विश्वः। अथवा सटाशब्देन समूहो लक्ष्यतेऽन्यथा पौनरु- क्तत्यात्। पल्लवप्रसविषु पल्लववत्सु द्रुमेषु च तथा धातुशिखरेषु च भूभृतास्ताद्विणात्मना स्वयमेव संविभक्तमिव स्थितं संध्यायां भवं सांध्यमातपं यस्य तथा पश्य। आरुण्यमरुणद्रव्येषु भूयिष्ठमुपलभ्यत इति भावः॥

**पार्ष्णिमुक्तवसुधास्तपस्विनः पावनाम्बुविहिताञ्जलिक्रियाः।  
ब्रह्म गूढमभिसंध्यमाद्दताः शुद्धये विधिविदो गृणन्त्यमी॥४७॥**

** पाणीति॥** पार्ष्णयो गुल्फाधोभागास्तैर्मुक्तवसुधारत्यक्तभूतलाः। पादाप्रस्थिता इत्यर्थः। 'गोशृङ्गमात्रमुद्धृत्य मुक्तपार्ष्णिःक्षिपेज्जलम्' इति सरणात्। पावनैरम्बुभी रचिताञ्जलिक्रियाः। विहितार्घ्यप्रक्षेपा इत्यर्थः। विधिविदः। शास्त्रज्ञा इत्यर्थः। अमी तपस्विन आदृता आदरवन्तः। श्रद्दधाना इत्यर्थः। कर्तरि कः। अभिसंध्यं संध्यामभि। 'लक्षणेनाभिप्रती आभिमुख्ये' इत्यव्ययीभावः। शुद्धये शुद्ध्यर्थं ब्रह्म गायत्रीं गूढमुपांशु गृणन्ति जपन्ति। 'प्रत्यगातारकोदयात्' इति स्मरणात्॥

तन्मुहूर्तमनुमन्तुमर्हसि प्रस्तुताय नियमाय मामपि।  
त्वां विनोदनिपुणः सखीजनो वल्गुवादिनि विनोदयिष्यति॥४८॥

** तदिति॥** तत्तस्मात्कारणान्मामपि प्रस्तुताय नियमाय प्रकृतसंध्याविधये मुहूर्तमनुमन्तुमर्हसि। हे वल्गुवादिनि मञ्जुभाषिणि, विनोदनिपुणः कालक्षेप- चतुरः सखीजनस्त्वां विनोदयिष्यति।विनोदशब्दात् 'तत्करोति' इति णिच्॥

निर्विभुज्य दशनच्छदं ततो वाचि भर्तुरवधीरणापरा।  
शैलराजतनया समीपगामाललाप विजयामहेतुकम्॥४९॥

** निर्विभुज्येति॥** ततो भर्तुर्वाचि वचनेऽवधीरणापरावज्ञापरा शैलराजतनया पार्वती। छाद्यतेऽनेनेति छदः। 'पुंसि संज्ञायां घः प्रायेण' इति घप्रत्ययः। दशनच्छदं निर्विभुज्य कुटिलीकृत्य समीपगां विजयां विजयाख्यां सखीमहेतुकं निर्निमित्तमाललाप न तु रोषाद्भर्तुरुत्तरं ददावित्यर्थः॥

ईश्वरोऽपि दिवसात्ययोचितं मन्त्रपूर्वमनुतस्थिवान्विधिम्।  
पार्वतीमवचनामसूयया प्रत्युपेत्य पुनराह सस्मितम् ॥५०॥

** ईश्वर इति॥** ईश्वरोऽपि दिवसात्ययोचितं सायंकालोचितं विधिं संध्याबन्दनकृतं मन्त्रपूर्वमनुतस्थिवाननुष्ठितवान्। तिष्ठतेः क्वसुप्रत्ययः। असूयया संध्यावन्दनजनितासुययावचनामभाषमाणां पार्वतीं पुनः प्रत्युपेत्य सस्मितमाह॥

मुञ्च कोपमनिमित्तकोपने संध्यया प्रणमितोऽस्मि नान्यथा।  
किं न वेत्सि सहधर्मचारिणं चक्रवाकसमवृत्तिमात्मनः॥५१॥

** मुञ्चेति॥** हे अनिमित्तकोपनेऽकारणकोपिनि। नन्द्यादित्वात्कर्तरि ल्युः। कोपं मानं मुञ्च। संध्यया प्रणमितोऽस्मि प्रमाणं कारितोऽस्मि। अन्यथा प्रकारान्तरं न। धर्माभिसंधायिनं मां कामाभिसंधायिनं मा मन्यस्वेत्यर्थः। आत्मनस्तव सह धर्मं चरतीति सहधर्मचारिणं मां चक्रवाकेन समवृत्तिं तुल्यव्यवहारं न वेत्सि किम् \। अनन्यसङ्गिनं वेत्स्येवेत्यर्थः॥

 प्रणामकारणमाह—

निर्मितेषु पितृषु स्वयंभुवा या तनुः सुतनु पूर्वमुज्झिता।  
सेयमस्तमुदयं च सेवते तेन मानिनि ममात्र गौरवम्॥५२॥

** निर्मितेष्विति॥** हे सुतनु सुगात्रि, पूर्वं स्वयं भवतीति स्वयंभूश्चतुराननः। 'भुवः संज्ञान्तरयोः' इति क्विप्। मयूरव्यंसकादित्वात्समासः। तेन पितृष्वग्निष्वा त्तादिषु निर्मितेषु सत्सु या तनुरुज्झिता सेयं तनुरस्तमस्तमयकाल उदयमुदयकाले। अव्ययमेतत्। सेव्यते पूज्यते च संध्यारूपेणेति शेषः। हे मानिनि। अविमृश्यकारिणीति भावः। तेन ब्रह्मतनुत्वेन हेतुना ममात्र संध्यायां गौरवमादरः। तदेतदुक्तं भविष्यपुराणे—'पितामहः पितृन्सृष्ट्वा मूर्ति तामुत्ससर्ज ह। प्रातःसायं समागत्य संध्यारूपेण पूज्यते॥ एतां संध्यां यतात्मानो ये तु दीर्घामुपासते। दीर्घायुषो भविष्यन्ति नीरुजः पाण्डुनन्दन॥' इति॥

 इत्थं देव्याः कोपमपनीय धातुसंध्यादिवर्णनं करोति—

तामिमां तिमिरवृत्तिपीडितां भूमिलग्नमिव संप्रति स्थिताम्।  
एकतस्तटतमालमालिनीं पश्य धातुरसनिम्नगामिव॥५३॥

** तामिति॥**संप्रति तिमिरवृत्तिपीडितां तमोवृत्त्युपरुद्धामतएव भूमौ लग्नमिव स्थितां तामिमां संध्यामेकत एकत्र तटतमालमालिनीं तीरतमालतरुपङ्किम- तीम्। व्रीह्यादित्वादिनिः। धातुरस

निम्नगां धातुद्रवनदीमिव पश्य॥

सांध्यमस्तमितशेषमातपं रक्तलेखनपरा विभर्ति दिक्।  
संपरायवसुधा सशोणितं मण्डलाग्रमिव तिर्यगुज्झितम्॥५४॥

** सांध्यमिति॥** अपरा दिक्प्रतीची। अस्तमिति मकारान्तमव्ययम्। तस्येतशब्देन समासः अस्तमितशेषमस्तंगतावशिष्टमतएव रक्ता रेखाकृतिर्यस्य तं संध्यायां भवं सांध्यमातपं संपरायवसुधा युद्धभूमिः। 'समरे संपरायः स्यात्' इति विश्वः। तिर्यगुत्थितं तिर्यक्फलितं सशोणितं मण्डलाग्रं कृपाणमिव विभर्ति। 'कौक्षेयको मण्डलाग्रः करवालः कृपाणवत्' इत्यमरः॥

यामिनीदिवससंधिसंभवे तेजसि व्यवहिते सुमेरुणा।  
एतदन्धतमसं निरर्गलं दिक्षु दीर्घनयने विजृम्भते॥५५॥

** यामिनीति॥** यामिनी दिवसयोः संधिः संध्या तत्र संभवे तेजसि संध्यारागे सुमेरुणा व्यवहिते सति हे दीर्घनयने, एतदन्धतमसम्। 'अवसमन्धेभ्यस्तमसः' इति समासान्तः। दिक्षु निरर्गलं विजृम्भते॥

नोर्ध्वमीक्षणगतिर्न चाप्यधो नाभितो न पुरतो न पृष्ठतः।  
लोक एष तिमिरोल्बवेष्टितो गर्भवास इव वर्तते निशि॥५६॥

** नेति॥** ऊर्ध्वमुपरीक्षणगतिर्दृष्टिप्रसारो नास्ति। अधोऽपि च न। अभितः पार्श्वयोश्च न। पुरतोऽग्रे च न। पृष्ठतः पश्चादपि न। ईक्षणगतिरिति सर्वत्र संबध्यते। तथाप्येष लोको निशि तिमिरमेवोल्वं जरायुः। 'गर्भाशयो जरायुः स्यात्' इत्यमरः। तेन वेष्टितः आवृतः सन्। गर्भ एव वासो वसतिस्तत्र गर्भवासे वर्तते। इवेत्युत्प्रेक्षा॥

शुद्धमाविलमवस्थितं चलं वक्रमार्जवगुणान्वितं च यत्।  
सर्वमेव तमसा समीकृतं धिङ्महत्त्वमसतां हतान्तरम्॥५७॥

** शुद्धमिति॥** शुद्धं स्वच्छमाविलं मलिनमवस्थितं स्थावरं चलं जंगमं वक्रंकुटिलं ऋजोर्भाव आर्जवं तदेव गुणस्तेनान्वितं च यद्वस्तुजातम्। तदिति यत्तदोर्नित्यसंबन्धाल्लभ्यते। तत्सर्वमेव तमसा समीकृतं दुर्लक्ष्यविशेषं कृतम्। तथाहि। हतमन्तरं विशेषो येन तद्धतान्तरमसतामसाधूनां महत्त्वं वृद्धिं धिक्। धिक्शब्दयोगाद्वितीया। समत्वेन परगतिविशेषतिरस्करणमसतां स्वभाव इति सुप्रसिद्धम्। तमसोऽपि तथा महत्त्वं धिगित्यर्थः॥

नूनमुन्नमति यज्वनां पतिः शार्वरस्य तमसो निषिद्धये।  
पुण्डरीकमुखि पूर्वदिङ्मुखं कैतकैरिव रजोभिराहतम्॥५८॥

** नूनमिति॥**यज्वानो विधिनेष्टवन्तः। 'यज्वा तु विधिनेष्टवान्' इत्यमरः। 'सुयजोर्ङ्वनिप्' इति ङ्वनिष्प्रत्ययः। तेषां पतिः प्रियः। दर्शपूर्णमासादियागप्रवृ- त्तिहेतुत्वादिति भावः। शार्वरस्य शर्वर्यांभवस्य तमसो निषिद्धये निरासाय नूनमुन्नमत्युदेति। कुतः। हे पुण्डरीकमुखि, पूर्वस्या दिशो मुखं पुरोभागः पूर्वदिङ्मुखं केतक्या इमानि कैतकानि तै रजोभिः परागैरावृतमिव। दृश्यत इति शेषः। अतो नूनमुदेति चन्द्र इति संबन्धः॥

मन्दरान्तरितमूर्तिना निशा लक्ष्यते शशभृता सतारका।  
त्वं मया प्रियसखीसमागता श्रोष्यतेव वचनानि पृष्ठतः॥५९॥

** मन्दरेति॥** सतारका निशा मन्दरान्तरितमूर्तिना मन्दराद्रिव्यवहितमण्डलेन शशभृता चन्द्रेण पृष्ठतः पश्चाद्भागे वचनानि श्रोष्यता। श्रोतुं स्थितेनेत्यर्थः। मया प्रियसखीसमागता प्रियसखीभिरावृता त्वमिव लक्ष्यते॥

रुद्धनिर्गमनमा दिनक्षयात्पूर्वदृष्टतनुचन्द्रिकास्मितम्।  
एतदुद्गिरति रात्रिचोदिता दिग्रहस्यमिव चन्द्रमण्डलम्॥६०॥

** रुद्धेति॥** दिक्पूर्वदिक्। नायिका ध्वन्यते। आ दिनक्षयादा सायं रुद्धं निर्गमनं निःसरणं यस्य तत्तथोक्तम्। अन्यत्र बहिरप्रकाशितमित्यर्थः। तनुचन्द्रि- कास्मितमिव पूर्वदृष्टं तनुचन्द्रिकास्मितं यस्मात्तत्तथोक्तम्। एतच्चन्द्रमण्डलं नर्मरहस्यं गोप्यार्थमिव रात्रिचोदिता। राज्या सख्यैव प्रेरिता सतीत्यर्थः। उद्गिरति प्रकाशयति। यथा काचिदा सायं मनस्विनी गूहितमभिलाषं प्रदोषे सख्या मह्यंब्रूहीति निर्बन्धात्पृष्टा सती प्रकटयति तद्वदित्यर्थः॥

पश्य पक्कफलिनीफलत्विषा बिम्बलाञ्छितवियत्सरोम्भसा।  
विप्रकृष्टविवरं हिमांशुना चक्रवाकमिथुनं विडम्ब्यते॥६१॥

** पश्येति॥** पक्कफलिनीफलत्विपोदयरागाद्विम्बाभ्यां प्रतिबिम्बाभ्यां लाञ्छिते चिह्निते वियत्सरोम्भश्च येन तथोक्तेन हिमांशुना विप्रकृष्टं विवरमन्तरालं यस्य तत्तथोक्तम्। अतिदूरस्थमित्यर्थः।चक्रवाकमिथुनं विडम्ब्यतेऽनुक्रियते पश्य। रात्रौ वियति सरोजले चेन्दोर्बिम्बप्रतिबिम्बौ विरहाद्दूरवर्तिनौ चक्रवाकाविव दृश्येते इत्यर्थः॥

शक्यमोषधिपतेर्नवोदयाः कर्णपूररचनाकृते तव।  
अप्रगल्भयवसूचिकोमलाच्छेत्तुमग्रनखसंपुटैः कराः॥६२॥

** शक्यमिति॥** नवोदयाः सद्य उत्पादिता अप्रगल्भयवसूचिकोमला अकठोरयवाङ्कुरसुकुमारा ओषधिपतेरिन्दोः करास्तव कर्णपूररचनाकृते कर्णाव- तंसनिर्माणक्रियायै। संपदादित्वाद्भावे क्विप्। अग्रनखसंपुटैर्नखाग्रसंभेदैश्छेत्तुं शक्यम्। शक्या इत्यर्थः। 'शकिसहोश्च' इति कर्मणि यत्प्रत्ययः। शक्यमिति विपरीतलिङ्गवचनस्तथापि सामान्योपक्रमात्कर्माभिधायकत्वम्। पश्चात्कर्मविशेषाकाङ्क्षायां करा इति निर्देशो न विरुध्यते। यथाह वामनः—' शक्यमिति रूपं लिङ्गवचनस्यापि सामान्योपक्रमत्वा' दिति। अत्र प्रमाणम्—'शक्यं श्वमांसेनापि क्षुत्प्रतिहन्तुमितिभाष्यकारप्रयोगः' इति॥

अङ्गुलीभिरिव केशसंचयं संनिगृह्य तिमिरं मरीचिभिः।  
कुड्मलीकृतसरोजलोचनं चुम्बतीव रजनीमुखं शशी॥६३॥

** अङ्गुलीभिरिति॥** शशी चन्द्रमाः। नायकश्च प्रतीयते। अङ्गुलीभिः केशसंचयमिव मरीचिभिस्तिमिरं संनिगृह्य गृहीत्वा। सरोजे लोचने इवेत्युपमित- समासोऽङ्गुलीभिरिवेत्युपमायास्तत्साधकत्वात्। कुडालीकृते सरोजलोचने यस्य तत्तथोक्तं रजन्या मुखं प्रारम्भः। वदनं चेति गम्यते। चुम्बतीव। अत्रार्था- पत्त्यतिशयोक्तिरलंकार उत्प्रेक्षासंकरश्चेति॥

पश्य पार्वति नवेन्दुरश्मिभिः सामिभिन्नतिमिरं नभस्तलम्।  
लक्ष्यते द्विरदभोगदूषितं संप्रसीददिव मानसं सरः॥६४॥

** पश्येति॥** हे पार्वति, नवेन्दुरश्मिभिः सामिभिन्नतिमिरमर्धनिरस्तध्वान्तं नभस्तलं द्विरदभोगदूषितं गजक्रीडाकलुषितं संप्रसीदत्प्रसादं गच्छन्मानसं मानसाख्यं सर इव लक्ष्यते पश्य॥

रक्तभावमपहाय चन्द्रमा जात एष परिशुद्धमण्डलः।  
विक्रिया न खलु कालदोषजा निर्मलप्रकृतिषु स्थिरोदया॥६५॥

** रक्तभावमिति॥** एष चन्द्रमा रक्तभावं रक्तत्वमुदयरागमपहाय परिशुद्धमण्डलः शुभ्रबिम्बो निष्कण्टको जातः। तथाहि। निर्मलप्रकृतिषु स्वच्छस्व- भावेषु शुद्धसचिवसंपन्नेषु च कालदोषेण जाता कालदोषजा विक्रिया विकारः स्थिरोदया स्थायिनी न भवति खलु। चन्द्रोऽपि स्वभावनिर्मल इति। यथा कश्चिद्राजा कुतश्चिन्निमित्ताद्विरक्तमण्डलः पश्चात्प्रतिकृतिशुद्ध्या स्वस्थमण्डलो भवति तद्वदिति भावः। तत्र प्रथमार्थे समासोक्तिरलंकारस्त- स्यार्थान्तरन्यासेनाङ्गाङ्गिभावेन संकरः॥

उन्नतेषु शशिनः प्रभा स्थिता निम्नसंश्रयपरं निशातमः।  
नूनमात्मसदृशी प्रकल्पिता वेधसैव गुणदोषयोर्गतिः॥६६॥

** उन्नतेष्विति॥** शशिनः प्रभा चन्द्रिकोन्नतेष्वद्विशृङ्गादिषु स्थिता। निशातमस्तु निम्नसंश्रयपरं गर्तादिनीचस्थानप्रवणम्। तथाहि। वेधसा गुणदोषयोरात्म- सदृशी स्वभावानुरूपा गतिः प्रवृत्तिः प्रकल्पितैव ननु। तेजस्विन उन्नमन्ति मलिनास्तु नीचन्तीति भावः॥

चन्द्रपादजनितप्रवृत्तिभिश्चन्द्रकान्तजलविन्दुभिर्गिरिः।  
मेखलातरुषु निद्रितानमून्वोधयत्यसमये शिखण्डिनः॥६७॥

** चन्द्रपादेति॥** गिरिर्हिमाद्विश्चन्द्रपादैरिन्दुकिरणैर्जनितप्रवृत्तिभिर्जनितप्रसरैश्चन्द्रकान्तमणीनां जलबिन्दुभिः करणैः मेखलातरुषु निद्रितान्संजातनिद्रान्। तारकादित्वादितच्।

अमूञ्शिखण्डिनो मयूरानसमयेऽकाले बोधयति। इन्दुकिरणसंपर्कादुपरिचन्द्रमणिस्पन्देष्वधोवृक्षेशयाः शिखण्डिनो बृष्टिभयाज्जाग्र- तीत्यर्थः। शिखण्डिग्रहणमितरशकुन्तानां कुलायनिलयत्वादिति भावः॥

कल्पवृक्षशिखरेषु संप्रति प्रस्फुरद्भिरविकल्पसुन्दरि।  
हारयष्टिगणनामिवांशुभिः कर्तुमुद्यतकुतूहलः शशी॥६८॥

** कल्पवृक्षेति॥** हे अविकल्पेनाविवादेन सुन्दरि अविकल्पसुन्दरि, शशी संप्रति कल्पवृक्षाणां शिखरेष्वग्रेषु प्रस्फुरद्भिरंशुभिः। करस्थानीयैरिति भावः। हारयष्टिगणनां कल्पतरुलम्बिहारपरिगणनां कर्तुमुद्यतकुतूहल इवोत्पन्नकौतुकः किम्। इत्युत्प्रेक्षा॥

उन्नतावनतभागवत्तया चन्द्रिका सतिमिरा गिरेरियम्।  
भक्तिभिर्बहुविधाभिरर्पिता भाति भूतिरिव मत्तदन्तिनः॥६९॥

** उन्नतेति॥** गिरेरुन्नतावनतभागवत्तया निम्नोन्नतप्रदेशवत्त्वेन हेतुना सतिमिरा तिमिरमिश्रा। समोन्नतेषु तमसोऽनवकाशादिति भावः। इयं चन्द्रिका बहुविधाभिर्भक्तिभी रचनाभिरर्पिता विन्यस्ता मत्तदन्तिनो भूतिर्भसितमिवाभाति। 'भूतिर्मातङ्गशृङ्गारे' इति विश्वः। तत्र भक्तिसहितानि गजाङ्गान्येव तिमिरभागोपमानमित्यनुसंधेयम्॥

एतदुच्छ्वसितपीतमैन्दवं सोढुमक्षममिव प्रभारसम्।  
मुक्तषट्पदविरावमञ्जसा भिद्यते कुमुदमा निबन्धनात्॥७०॥

** एतदिति॥** एतत्कुमुदं कैरवं कर्तृ उच्छ्वसितेन पीतमुच्छ्वसितपीतम्। अतितृष्णयोच्छ्वस्योच्छ्वस्य पीतमित्यर्थः। इन्दोरिदमैन्दवं प्रभा चन्द्रिका सैव रसो द्रवस्तं सोढुमक्षममिवाञ्जसा मुक्तषट्पदविराचंप्रवर्तितभृङ्गनादं यथा तथा निबन्धनादा वृन्ताद्भिद्यते विकसति। कर्मकर्तरि लट्। यथा लोके कस्यचिदति- पानान्निःसहात्मन उच्चैः क्रोशत उदरं भिद्यते तथैतदिति भावः॥

पश्य कल्पतरुलम्बि शुद्धया ज्योत्स्नयाजनितरूपसंशयम्।  
मारुते चलति चण्डि केवलं व्यज्यते विपरिवृत्तमंशुकम् ॥७१॥

** पश्येति॥** शुद्धया ज्योत्स्नया जनिता रूपसंशया अंशुकं ज्योत्स्ना वेति स्वरूपसंदेहो यस्य तत्तथोक्तं कल्पतरुलम्व्यंशुकं हे चण्डि अत्यन्तकोपने। गौरादित्वान्ङीष्। केवलं मारुते चलति सति विपरिवृत्तं चलं

सद्व्यज्यते पश्य। ज्योत्स्नासच्छायत्वान्न रूपतो विविच्यते परंतु क्रिययेत्यर्थः॥

**शक्यमङ्गुलिभिरुद्धृतैरधः शाखिनां पतितपुष्पपेशलैः।  
पत्रजर्जरशशिप्रभालवैरेभिरुत्कचयितुं तवालकान्॥७२॥**

** शक्यमिति॥** अङ्गुलिभिरुद्धृतैरुच्चितैः शाखिनामधःपतितपुष्पवत्पेशलैःकोमलैः। तथा भ्रमकरैरित्यर्थः। एभिः पत्रैर्जर्जरा शकलिता शशिप्रभा- चन्द्रिका तस्या लवैः खण्डैः। तरुमूलेषु पत्रान्तराललक्ष्यज्योत्स्नामण्डलैरित्यर्थः। तवालकानुत्कचयितुं बद्धुम्। 'कच दीप्तिबन्धनयोः' इति धातोस्तुमु- न्प्रत्ययः। शक्यम्। शक्या इत्यर्थः। शक्यमिति लिङ्गवचनस्य सामान्योपक्रमादित्याद्यनुपदमेवोक्तम्॥

एष चारुमुखि योग्यतारया युज्यते तरलविम्बया शशी।  
साध्वसादुपगतप्रकम्पया कन्ययेव नवदीक्षया वरः॥७३॥

** एष इति॥**हे चारुमुखि हे उज्वलानने। 'स्वाङ्गाच्चोपसर्जनादसंयोगोपधात्' इति ङीप्। एष शशी तरलबिम्बया स्फुरन्मण्डलया योगतारया। प्रत्ययं यथा युज्यते सा योगतारा। नित्यनक्षत्रेणेत्यर्थः। साध्वसान्नवसंगमभयादुपगतप्रकम्पया वेपथुमत्या नवदीक्षया नवोद्वाहया कन्यया वरो वोढेव युज्यते संगच्छते। युजेर्दैवादिकत्वात्कर्तरि लट्॥

**पाकभिन्नशरकाण्डगौरयोरुल्लसत्प्रतिकृतिप्रदीप्तयोः।  
रोहतीव तव गण्डलेखयोश्चन्द्रविम्बनिहिताक्षिचन्द्रिका॥७४॥**

** पाकेति॥**हे चन्द्रबिम्बनिहिताक्षि चन्द्रबिम्बनिहितेक्षणे, पाकभिन्नः पाकविकसितो यः शरकाण्डस्तद्वद्गौरयोः सितयोः। 'अवदातः सितो गौरः' इत्यमरः। उल्लसन्त्या प्रतिकृत्या चन्द्रिकाप्रतिबिम्बेन प्रदीप्तयोः प्रोज्वलयोस्तव गण्डलेखयोश्चन्द्रिका रोहतीव। गण्डस्थलप्रतिबिम्बसंक्रमणमूर्च्छिता चन्द्रिका तयोरेव प्ररूढेति प्रतीयत इत्यर्थः॥

 अत्रान्तरे कांचिदवलोक्याह—

लोहितार्कमणिभाजनार्पितं कल्पवृक्षमधु विभ्रती स्वयम्।  
त्वामियं स्थितिमतीमुपस्थिता गन्धमादनवनाधिदेवता॥७५॥

** लोहितेति॥** लोहितेऽरुणेऽर्कमणिभाजने सूर्यकान्तपात्रेऽर्पितं कल्पवृक्षमधु कल्पतरुप्रसूतं मद्यं स्वयं बिभ्रती गन्धमादनवनाधिदेवता स्थितिमतीम- वस्थानवतीम्। इह स्ववने तिष्ठन्तीमित्यर्थः। त्वामियं प्रत्यक्षोपस्थिता प्राप्ता। स्वगृहागतां त्वां संभावयितुमागतेत्यर्थः॥

आर्द्रकेसरसुगन्धि ते मुखं रक्तमेव नयनं स्वभावतः।  
अत्र लब्धवसतिर्गुणान्तरं कं विलासिनि मधुः करिष्यति॥७६॥

** आर्द्रेति॥** हे पार्वति इदं ते स्वभावत आर्द्रकेसरसुगन्धि सरसकेसरसुगन्धि। 'गन्धस्येत्– 'इत्यादिनेकारः। मुखम्। रक्तमेव नयनम्। हे बिलासिनि विलसनशीले, अत्र त्वन्मुखे लब्धवसतिर्लब्धानुप्रवेशो मधुर्मद्यं कं गुणान्तरं गुणविशेषं करिष्यति। न कंचिदित्यर्थः। केसरसौगन्ध्यादिगुणानां त्वन्मुखे स्वभावसिद्धत्वान्मधुनः फलं न पश्यामीत्यर्थः। 'अर्धर्चाः पुंसि च' इति पुंलिङ्गत्वम्। यदाहुः—'मकरन्दस्य मद्यस्य माक्षिकस्य च वाचकः। अर्धर्चादिगणे पाठात्पुंनपुंसकयोर्मधुः॥'इति॥

मान्यभक्तिरथवा सखीजनः सेव्यतामिदमनङ्गदीपकम्।  
इत्युदारमभिधाय शंकरस्तामपाययत पानमम्बिकाम्॥७७॥

** मान्यभक्तिरिति॥** अथवा सखीजनो मान्या भक्तिर्यस्य स तथोक्तः। सखीजनः स्वकीय इत्यर्थः। ततोऽनङ्गदीपकमिदं वक्ष्यमाणं पानं सेव्यता- मित्युदारं चतुरमभिधाय शंकरस्तामम्बिकां पीयत इति पानं मद्यमपाययत पाययामास। पिबतेर्ण्यन्ताल्लुङि तङ्। पिबतेः प्रत्यवसानार्थादणि कर्तुः कर्मत्वम्। पिबतेनिंगरणार्थत्वेऽपि 'न पादम्य–' इति परस्मैपदप्रतिषेधः। ननु मान्यभक्तिरित्यत्र कथं पुंवद्भावः। 'अप्रियादिषु' इति निषेधाद्भक्तिशब्दस्य प्रियादिपाठाञ्चैष दोषो नपुंसकपूर्वपदत्वात्। यथाह वृत्तिकारः—'दृढभक्तिरित्येवमादिषु स्त्रीपूर्वपदस्याविवक्षितत्वात्सिद्धम्' इति। भोजराजस्तु—'भज्यत इति कर्मसाधनस्यैव प्रियादिपाठतया दृढभक्तिरिति न तु भजनं भक्तिरिति भावसाधनस्य। अतोऽत्र स्त्रीपूर्वपदत्वेऽपि न दोषःइत्याह॥

पार्वती तदुपयोगसंभवां विक्रियामपि सतां मनोहराम्।  
अप्रतर्क्यविधियोगनिर्मिता नम्रतेव सहकारतां ययौ॥७८॥

** पार्वतीति॥** \[ अस्य लोकस्य व्याख्या नोपलब्धा \]

तत्क्षणं विपरिवर्तितह्रियोर्नेष्यतोः शयनमिद्धरागयोः।  
सा वभूव वशवर्तिनी द्वयोः शूलिनः सुवदना मदस्य च॥७९॥

** तदिति॥** सुवदना पार्वती तत्क्षणं तथैव विपरिवर्तितह्रियोर्निवर्तितलज्जयोः शयनं तल्पं नेष्यतोः प्रापयिष्यतोरित्थं प्रवृद्धो रागोऽनुराग आरुण्यं च ययोरिद्धरागयोः शूलिनः प्रियतमस्य मदस्य चेति द्वयोर्वशे वर्तत इति वशवर्तिन्यधीना बभूव॥

 मदपारवश्यं तावदाह—

घूर्णमाननयनं स्खलत्कथं स्वेदविन्दुमदकारणस्मितम्।  
आननेन न तु तावदीश्वरश्चक्षुषा चिरमुमामुखं पपौ॥ ८०॥

** घूर्णमानेति॥** ईश्वरो घूर्णमाननयनं भ्राम्यन्नेत्रं स्खलत्कथं स्खलद्वचनं स्वेदबिन्दुमत्स्वेदयुक्तमकारणस्मितमाकस्मिकहासयुक्तमुमामुखं तावत्। आ तृष्णागममित्यर्थः। आननेन मुखेन न पापौ। न चुचुम्त्रेत्यर्थः। किंतु चिरं चक्षुषापपौ। तृष्णयाद्राक्षीदित्यर्थः। तस्या मदपारवश्यं दृष्ट्वा मुदं तावदन्व- भूदित्यर्थः॥

 संप्रति प्रियवशंवदत्वमाह—

तां विलम्बितपनीयमेखलामुद्वहञ्जघनभारदुर्वहाम्।  
ध्यानसंभृतविभूतिसंभृतं प्राविशन्मणिशिलागृहं रहः॥८१॥

** तामिति॥** हरो विलम्बितपनीयमेखलां विस्रंसिहेमरसनां जघनभारेण दुर्वहां तां पार्वतीमुद्वहन्ध्यानसंभृतया संकल्पमात्रसिद्धया विभूत्या भोगसाधनेन संभृतं संपूर्णं मणिशिलागृहं प्राविशत्। रिरंसुरिति भावः॥

तत्र हंसधवलोत्तरच्छदं जाह्नवीपुलिनचारुदर्शनम्।  
अध्यशेत शयनं प्रियासखः शारदाभ्रमिव रोहिणीपतिः॥८२॥

** तत्रेति॥** तत्र मणिभवने हंसवद्धवल उत्तरच्छदः प्रच्छदपटो यस्य तत्तथोक्तं जाह्नवीपुलिनमिव चारुदर्शनं शयनं शय्यां रोहिणीपतिश्चन्द्रः शरदि भवं शारदमभ्रं मेघमिव। शरद्गहणं धावल्यार्थम्। प्रियसखः सन्। प्रियया सहेत्यर्थः। अध्यशेत शयितवान्। 'अधिशीङ्स्थासां कर्म' इति कर्मत्वम्। रोहिणी- ग्रहणसामर्थ्यादिन्दोरप्यभ्रारोहणे रोहिणीसाहित्यमनुसंधेयम्॥

क्लिष्टचन्द्रमदयैः कचग्रहैरुत्पथार्पितनखं समत्सरम्।  
तस्य तच्छिदुरमेखलागुणं पार्वतीरतमभूदतृप्तये॥८३॥

** क्लिष्टेति॥** अदयैर्निर्दयैः कचग्रहैः केशकर्षणैः क्लिष्टचन्द्रं पीडितहरचन्द्रमुत्पथमुन्मर्यादमर्पिता नखा यस्मिंस्तत्समत्सरमन्योन्यविजिगीषापूर्वकं छिदुराः स्वयमेव छिद्यमाना मेखलागुणा यस्मिंस्तत्तथोक्तम्। 'विदिभिदिच्छिदेः कुरच' इति कुरच्प्रत्ययः कर्मकर्तरि इति काशिका।पार्वतीरतं तस्येश्वरस्यातृप्तयेऽभूत्। तृप्तये नाभूदिति भावः॥

केवलं प्रियतमादयालुना ज्योतिषामवनतासु पङ्क्तिषु।  
तेन तत्प्रतिगृहीतवक्षसा नेत्रमीलनकुतूहलं कृतम्॥८४॥

** केवलमिति॥** प्रियतमादयालुना केवलम्। प्रियतमायां दययैव तस्येश्वरस्य सौकुमार्यादनवरतं सुरतासहिष्णुत्वात्। नतु स्वयं तृप्त्येत्यत्यर्थः। तत्परिगृ- हीतवक्षसा तयापार्वत्याश्लिष्टवक्षसा तेनेश्वरेण ज्योतिषां नक्षत्राणां पङ्क्तिष्ववनतासु सतीषु। पश्चिमायामित्यर्थः। नेत्रमीलनकुतूहलं कृतम्। निद्रा स्वीकृतेत्यर्थः॥

स व्यबुध्यत बुधस्तवोचितः शातकुम्भकमलाकरैः समम्।  
मूर्च्छनापरिगृहीतकैशिकैः किंनरैरुषसि गीतमङ्गलः॥८५॥

** स इति॥** बुधस्तवोचितो विद्वत्स्तोत्रार्हःस हर उषसि प्रभाते। स्वराणामारोहक्रमो मूर्च्छना। 'क्रमयुक्ताः स्वरास्तत्र मूर्च्छना परिकीर्तिता' इति भरतः। तथा मूर्च्छनया परिगृहीतकैशिकैः स्वीकृतरागविशेषैः किंनरैर्गीतमङ्गलः सन्। शातकुम्भकमलाकरैः समं कनकपद्माकरैः सह। 'तपनीयं शातकुम्भं गाङ्गेयं भर्म कर्बुरम्' इत्यमरः। व्यबुध्यत विबुद्धवान्। बुध्यतेर्दैवादिकात्कर्तरि लङ्। अत्र बुध्यतेर्जागरविकासयोः बोधयोः श्लेषनिमित्तकाभेदाध्यव- सायमूला सहोक्तिरलंकारः॥

तौ क्षणं शिथिलितोपगूहनौ दंपती रचितमानसोर्मयः।  
पद्मभेदनिपुणाः सिषेविरे गन्धमादनवनान्तमारुताः॥८६॥

** ताविति॥** शिथिलितोपगूहनौ शिथिलितालिङ्गनौ जाया च पतिश्च दंपती। जायाशब्दस्य दंभावो निपातितः। तौ शिवौ रचितमानसोर्मयः। मानसे सरसि रचिततरङ्गा इत्यर्थः। पद्मभेदनिपुणाः। पद्मभेदपिशुना इति यावत्। विकाससूचका इत्यर्थः। गन्धमादनवनान्तमारुताः क्षणं सिषेविरे॥

ऊरुमूलनखमार्गराजिभिस्तत्क्षणं हृतविलोचनो हरः।  
वाससः प्रशिथिलस्य संयमं कुर्वतीं प्रियतमामवारयत्॥८७॥

** ऊर्विति॥** तत्क्षणं मारुतवीजनसमय ऊरुमूले नखमार्गराजिभिर्नखपदपङ्किभिः। मारुता प्रसारितवस्त्रतया प्रकाशिताभिरित्यर्थः। हृतविलोचन आकृष्ट- दृष्टिर्हरःप्रशिथिलस्य वाससः संयमं बन्धनं कुर्वतीं प्रियतमामवारयत्॥

स प्रजागरकषायलोचनं गाढदन्तपदताडिताधरम्।  
आकुलालकमरंस्त रागवान्प्रेक्ष्य भिन्नतिलकं प्रियामुखम् ॥८८॥

** स इति॥** रागवान्रागी स हरः प्रजागरेण कषायलोचनं रक्तनेत्रं गाढैर्दन्तपदैर्दन्तक्षतैस्ताडिताधरमाकुलालकं भिन्नतिलकं प्रियामुखं प्रेक्ष्यारंस्तान्वरज्यत। तादृङ्मुखदर्शनमेव तस्योद्दीपकमित्यर्थः॥

तेन भङ्गिविषमोत्तरच्छदं मध्यपिण्डितविसूत्रमेखलम्।  
निर्मलेऽपि शयनं निशात्यये नोज्झितं चरणरागलाञ्छितम्॥८९॥

** तेनेति॥** तेन हरेण भङ्गिभिर्भङ्गैर्विषमो निम्नोन्नत उत्तरच्छदः प्रच्छदपटो यस्मिंस्तत्। मध्ये पिण्डिता पुञ्जीकृता विसूत्रमेखला छिन्नरसना यस्मिंस्तत्त- थोक्तं चरणयो रागेण लाक्षारागेण लाञ्छितं चिह्नितं शयनं निशात्यये प्रभाते निर्मलेऽपि। सूर्योदये सत्यपीत्यर्थः। नोज्झितं न त्यक्तम्। अत्र देव्या सकल- सुरतोपचारसंपन्नत्वं पुरुषायितं सूच्यते॥

स प्रियामुखरसं दिवानिशं हर्षवृद्धिजननं सिषेविषुः।  
दर्शनप्रणयिनामदृश्यतामाजगाम विजयानिवेदितः॥९०॥

** स इति॥** स हरो हर्षवृद्धिजननं सुखातिशयकारणं प्रियामुखरसं मदिरामृतं दिवा च निशि च दिवानिशम्। द्वन्द्वैकवद्भावः। सिषेविषुः सेवितुमिच्छुः सन्। विजयानाम्नी काचिद्देव्याः सखी तया निवेदितः। एतदर्थमागतेति ज्ञापितोऽपीत्यर्थः। दर्शनप्रणयिनामदृश्यतामाजगाम। दर्शनं न ददातित्यर्थः॥

समदिवसनिशीथं सङ्गिनस्तत्र शंभोः  

\।शतमगमदृतूनां साग्रमेका निशेव।  

न स सुरतसुखेभ्यश्छिन्नतृष्णो बभूव  

ज्वलन इव समुद्रान्तर्गतस्तज्जलौघैः॥९१॥

** समेति॥** निशीथोऽत्र निशामात्रलक्षकः। समदिवसनिशीथं तुल्याहर्निशं यथा तथा तत्र तस्यां पार्वत्यां सङ्गिन आसक्तस्य। रात्रिंदिवं रममाणस्येत्यर्थः। शंभोःशिवस्य सार्धमर्धेन सहितमृतूनां शतं पञ्चाशदुत्तरं मानुषमानेन पञ्चविंशतिवर्षाण्यगमन्। स शंभुः समुद्रान्तर्गतः समुद्रस्यान्तर्वृत्तिज्वलनो वडवाग्निरिव तज्जलौघैस्तस्य समुद्रस्य प्रवाहैरिव सुरतसुखेभ्यश्छिन्नतृष्णो निवृत्ताभिलाषो न बभूव। किंतु चिरमवर्धतेत्यर्थः॥

इति श्रीमन्महामहोपाध्यायकोलाचलमल्लिनाथसूरिविरचितया संजीविनी-  
समाख्यया व्याख्यया समेतः श्रीकालिदासकृतौ कुमारसंभवे  
महाकाव्ये उमासुरतवर्णनं नामाष्टमः सर्गः॥

\_\_\_\_\_\_\_\_\_\_\_\_\_\_\_\_\_

[TABLE]

\[ All rights reserved by the Publisher. \]

\_\_\_\_\_\_\_\_\_\_\_\_\_

PUBLISHER:–Pandurang Jawaji.              Nirnaya-sagar Press,  
PRINTER:– Ramchandra Yesu Shedge.

}

 26-23, Kolbhat Lane, Bombay.  

[TABLE]

श्रीः।

**कुमारसंभवम्।**

**संजीविन्याख्यव्याख्यासमेतम्।**

<MISSING_FIG href="../books_images/U-IMG-1720678076कूमार5.JPG"/>

प्रथमः सर्गः।

मातापितृभ्यां जगतो नमो वामार्धजानये।  
सद्यो दक्षिणदृक्पातसंकुचद्वामदृष्टये॥

अन्तरायतिमिरोपशान्तये शान्तपावनमचिन्त्यवैभवम्।  
तन्नरं वपुषि कुञ्जरं मुखे मन्महे किमपि तुन्दिलं महः॥  
शरणं करवाणि शर्मदं ते चरणं वाणि चराचरोपजीव्यम्।  
करुणामसृणैः कटाक्षपातैः कुरु मामम्ब कृतार्थसार्थवाहम्॥

इहान्वयमुखेनैव सर्वं व्याख्यायते मया।  
नामूलं लिख्यते किंचिन्नानपेक्षितमुच्यते॥  
भारती कालिदासस्य दुर्व्याख्याविषमूर्च्छिता।  
एषा संजीविनी व्याख्या तामद्योज्जीवयिष्यति॥

 तत्रभवान्कालिदासः कुमारसंभवं काव्यं चिकीर्षुः ‘आशीर्नमस्क्रिया वस्तुनिर्देशो वापि तन्मुखम्’ इति शास्त्रात्काव्यादौ वक्ष्यमाणार्थानुगुणं वस्तु निर्दिशति—

अस्त्युत्तरस्यां दिशि देवतात्मा हिमालयो नाम नगाधिराजः।  
पूर्वापरौ तोयनिधी[^1] वगाह्य[^2] स्थितः पृथिव्या इव मानदण्डः॥१॥

 **अस्तीति॥** उत्तरस्यां दिशि। अनेनास्य देवभूमित्वं सूच्यते। देवतात्माधिष्ठाता यस्य सः। एतेनास्य वक्ष्यमाणमेनकापरिणयपार्वतीजननादिचेतनव्यवहारयोग्यत्वसिद्धिः। हिमस्यालयः स्थानमिति हिमालयो नाम हिमालय इति प्रसिद्धः। अधिको राजाधिराजः। ‘राजाहःसखिभ्यष्टच्’। न गच्छन्तीति नगा अचलास्तेषामधिराजो नगाधिराजोऽस्ति। कथंभूतः। पूर्वापरौ प्राच्यपश्चिमौ तोयनिधी समुद्रौ वगाह्य प्रविश्य अतएव पृथिव्या भूमेर्मानं हस्तादिना परिच्छेदः। भावे ल्युट्। तस्य दण्डः। यद्वा मीयतेऽनेनेति मानम्। करणे ल्युट्। स चासौ दण्डश्च स इव स्थितः। आयामपरिच्छेदकदण्ड इव स्थित इत्यर्थः। पूर्वापरसागरावगाहित्वं चास्य हिमालयस्यास्त्येव। उक्तं च ब्रह्माण्डपुराणे—'कैलासो हिमवांश्चैव दक्षिणे वर्षपर्वतौ। पूर्वपश्चिमगावेतावर्णवान्तरूपस्थितौ॥' अत्र हिमाचलस्योभयाब्धिव्याप्तिसाम्यान्मानदण्डत्वेनोत्प्रेक्षणादुत्प्रेक्षा-लंकारः। 'प्रकृतेऽप्रकृतगुणक्रियादिसंबन्धादप्रकृतत्वेन प्रकृतस्य संभावनमुत्प्रेक्षा' इत्यलंकारसर्वस्वकारः। अस्मिन्सर्गे प्रायेण वृत्तमुपजातिः। क्वचिदिन्द्रवज्रोपेन्द्रवज्रे च। तल्लक्षणं तु—'स्यादिन्द्रवज्रा यदि तौ जगौ गः'। उपेन्द्रवज्रा जतजास्ततो गौ'। अनन्तरोदीरितलक्ष्मभाजौ पादौ यदीयावुपजातयस्ताः' इति॥

 इतःपरं षोडशभिः श्लोकैर्हिमाद्रिं वर्णयति। तत्र नगाधिराजत्वं निर्वोढुमाह—

यं सर्वशैलाः परिकल्प्य वत्सं मेरौ स्थिते दोग्धरि दोहदक्षे।  
भास्वन्ति रत्नानि महौषधीश्च पृथूपदिष्टां दुदुहुर्धरित्रीम्॥२॥

** यमिति॥** सर्वे च ते शैलाश्च सर्वशैलाः। 'पूर्वकालैकसर्वजरत्पुराणनवकेवलाः समानाधिकरणेन' इति समासः। यं हिमालयं वत्सं परिकल्प्य विधाय दोहदक्षे दोहनसमर्थे मेरौ दोग्धरि स्थिते सति। 'यस्य च भावेन भावलक्षणम्' इति सप्तमी। पृथूपदिष्टां पृथुना वैन्येनोपदिष्टामीदृक्तया प्रदर्शितां धरित्रीम्। गोरूपधरामिति शेषः। 'गौर्भूत्वा तु वसुंधरा' इति विष्णुपुराणात्। 'अकथितं च' इति कर्मत्वम्। भास्वन्ति च भास्वत्यश्च भास्वन्ति द्युतिमन्ति। ओषधिविशेषणं चैतत्। 'नपुंसकमनपुंसकेन–' इत्यादिना नपुंसकैकशेषः। रत्नानि मणीञ्जातिश्रेष्ठवस्तूनि च। 'रत्नं श्रेष्ठे मणावपि' इति विश्वः। 'जातौ जातौ यदुत्कृष्टं तद्रत्नमिति कथ्यते' इति यादवः। महौषधीश्च संजीवनीप्रभृतीश्च क्षीरत्वेन परिणता इति शेषः। 'ताः क्षीरपरिणामिनीः' इति विष्णुपुराणात्। दुदुहुः। 'दुहियाचि–' इत्यादिना द्विकर्मकत्वम्। अत्र प्रयोजकत्वेऽपि शैलानां 'पञ्चभिर्हलैः कर्षति ग्रामणीः' इति वत्तत्समर्थाचरणात्कर्तृत्वेन व्यपदेशः। दुहेः स्वरितेत्त्वेऽप्यकर्त्रभिप्रायविवक्षायां परस्मैपदम्। अत्रार्थे प्रमाणम्—'गौर्भूमिरचलाः सर्वे कर्तारोऽत्र पयांसि च। ओषध्यश्चैव भास्वन्ति रत्नानि विविधानि च॥ वत्सश्च हिमवानासीद्दोग्ध्रा मेरुर्महागिरिः॥' इति। एतेन वत्सस्य मातुः प्रेमास्पदत्वादस्य सारग्राहित्वं गम्यते। तथा चास्य नगस्य रत्नविशेषभोक्तृत्वान्नगाधिराजत्वं युक्तमिति भावः। अत्र हिमवद्वर्णनस्य प्रकृतत्वात्तङ्गतौषधिरत्नानां द्वयानामपि प्रकृतत्वात्तेषां दोहनक्रियारूपसमानधर्मसंबन्धादौपम्यस्य गम्यत्वात्केवलप्राकरणिकविषयस्तुल्ययोगितानामालंकारः। तदुक्तम्—'प्रस्तुतानां तथान्येषां केवलं तुल्यधर्मतः। औपम्यं गम्यते यत्र सा मता तुल्ययोगिता॥' न चात्र रूपकपरिणामाद्यलंकारशङ्का कार्या तेषामारोपहेतुत्वात्। हिमहेमाचलादिषु वत्सत्वदोग्धृत्वादीनामागमसिद्धत्वेनानारोप्यमाणत्वादिति॥

 ननु हिमदोषदूषितस्य तस्यात्यन्तमनभिगम्यत्वाच्छ्वित्रिण इव सर्वमपि सौभाग्यं विफलमित्याशङ्क्याह—

**अनन्तरत्नप्रभवस्य यस्य हिमं न सौभाग्यविलोपि जातम्।  
एको हि दोषो गुणसंनिपाते निमञ्जतीन्दोः किरणेष्विवाङ्कः॥३॥**

** अनन्तेति॥** प्रभवत्यस्मादिति प्रभवः कारणम्। अनन्तानामपरिमितानां रत्नानां श्रेष्ठवस्तूनां प्रभवस्य यस्य हिमाद्रेर्हिमम्। कर्तृ। सुभगस्य भावः सौभाग्यम्। ‘हृद्भगसिन्ध्वन्ते पूर्वपदस्य च’ इत्युभयपदवृद्धिः। तद्विलुम्पतीति सौभाग्यविलोपि सौन्दर्यविघातकं न जातं नाभूत्। तथाहि। एको दोषो गुणसंनिपात इन्दोः किरणेष्वङ्क इव निमज्जति। अन्तर्लीयत इत्यर्थः। नहि स्वल्पो दोषोऽमितगुणाभिभावक एव किंतु कश्चिदिन्दुकलङ्कादिवद्गुणैरभिभूयते। अन्यथा सर्वरम्यवस्तुहानिप्रसङ्गादिति भावः। अत्रोपमानुप्राणितोऽर्थान्तरन्यासालंकारः। तल्लक्षणं तु—‘ज्ञेयः सोऽर्थान्तरन्यासो वस्तु प्रस्तुत्य किंचन। तत्साधनसमर्थस्य न्यासो योऽन्यस्य वस्तुनः॥’ इति दण्डी॥

**यश्चाप्सरोविभ्रममण्डनानां संपादयित्रीं शिखरैर्बिभर्ति।  
बलाहकच्छेदविभक्तरागामकालसंध्यामिव धातुमत्ताम्॥४॥**

** यश्चेति॥** किंचेति चकारार्थः। यो हिमाद्रिरप्सरसां विभ्रममण्डनानि विलासालंकरणानि। अथवा विभ्रमो विपरीतन्यासः। ‘विभ्रमस्त्वरयाकाले भूपास्थानविपर्यये’ इति दशरूपकात्। तेन मण्डनानि तेषां संपादयित्रीम्। एतद्धातुरागदर्शिन्योऽप्सरसः संध्याभ्रमेण प्रसाधनाय त्वरयन्त इति भावः। तथात्वे भ्रान्तिमदलंकारो व्यज्यते। ‘कर्तृकर्मणोः कृति’ इति कर्मणि षष्ठी। वारीणां वाहका बलाहकाः। पृषोदरादित्वात्साधुः। तेषां छेदेषु खण्डेषु विभक्तः संक्रमितो रागो यया ताम्। एतेनाद्रेरभ्रंकषत्वं गम्यते। इदं विशेषणद्वयं संध्यायामपि योज्यम्। धातवः सिन्दूरगैरिकादयोऽस्य सन्तीति धातुमान्। नित्ययोगे मतुप्। तस्य भावो धातुमत्ता ताम्। धातुयोगित्वमिति संबन्धोऽपि वाच्यार्थः। ‘समासकृत्तद्धितेषु संबन्धाभिधानं भावप्रत्ययेन’ इति वचनात्। लक्षणया नित्यानुषङ्गिकधातुमित्यर्थः।अकालसंध्यामिवानियतकालप्राप्तसंध्यामिव शिखरैर्बिभर्ति धत्ते। अत्र संध्याशब्दस्य जातिवाचित्वाज्जात्युत्प्रेक्षा॥

**आमेखलं संचरतां घनानां छायाम[^3]धःसानुगतां निषेव्य।  
उद्वेजिता दृष्टिभिराश्रयन्ते शृङ्गाणि यस्यातपवन्ति सिद्धाः॥५॥**

** आमेखलमिति॥** सिद्धा अणिमादिसिद्धा देवयोनिविशेषाश्च। ‘पिशाचो गुह्यकः सिद्धो भूतोऽमी देवयोनयः’ इत्यमरः। आ मेखलाभ्य आमेखलं नितम्बपर्यन्तम्। ‘मेखला खण्डबन्धे स्यात्काञ्चीशैलनितम्बयोः’ इति विश्वः।

‘आङ् मर्यादाभिविध्योः’ इत्यव्ययीभावः। संचरतां घनानां मेघानामधःसानूनि मेघमण्डलादधस्तानि गतां प्राप्ताम्। ‘द्वितीया श्रितातीतपतितगतात्यस्तप्राप्तापन्नैः’ इति समासः। छायामनातपम्। ‘छाया सूर्यप्रिया कान्तिः प्रतिबिम्बमनातपः’ इत्यमरः। निषेव्य वृष्टिभिरुद्वेजिताः क्लेशिताः सन्तः। ‘उद्वेगस्तिमिते क्लेशे भये मन्थरगामिनि’ इति शब्दार्णवः। यस्य हिमाद्रेरातपवन्ति सातपानि शृङ्गाण्याश्रयन्ते। आश्रित्य स्थिता इत्यर्थः। अतिमेघमण्डलमस्यौन्नत्यमिति भावः॥

**पदं तुषारस्रुतिधौतरक्तं यस्मिन्नदृष्ट्वापि हतद्विपानाम्।  
विदन्ति[^4] मार्गं नखरन्ध्रमुक्तैर्मुक्ताफलैः केसरिणां किराताः॥६॥**

** पदमिति॥** यस्मिन्नद्रौ किरातास्तुषारस्रतिभिर्हिमनिस्यन्दैर्धौतं क्षालितं रक्तं शोणितं यस्य तत्तथोक्तम्। अतो दुर्ग्रहमिति भावः। हता द्विपा गजा यैस्तेषां हतद्विषानां केसरिणां सिंहानां पदं पादप्रक्षेपस्थानमदृष्ट्वापि नखरन्ध्रैर्नखद्रोणिनिभिर्मुक्तैर्मुक्ताफलैर्मार्गं विदन्ति जानन्ति। अत्र व्याधाः सिंहघातिनो गजेन्द्राश्च मुक्ताकरा इति भावः। ‘करीन्द्रजीमूतवराहशङ्खमत्स्याहिशुक्त्युद्भववेणुजानि। मुक्ताफलानि प्रथितानि लोके तेषां तु शुक्त्युद्भवमेव भूरि॥’

**न्यस्ताक्षरा धातुरसेन यत्र भूर्जत्वचः कुञ्जरविन्दुशोणाः।  
व्रजन्ति विद्याधरसुन्दरीणामनङ्गलेखक्रिययोपयोगम्॥७॥**

** न्यस्ताक्षरेति॥** यत्र हिमाद्रौ धातुरसेन सिन्दूरादिद्रवेण।‘शृङ्गारादौ विषे वीर्ये गुणे रागे द्रवे रसः’इत्यमरः। न्यस्ताक्षरा लिखितवर्णा अतएव कुञ्जरस्य ये विन्दवः काये वयोविशेषभाविनः पद्माकख्याः। 'पद्मकं बिन्दुजालकम्' इत्यमरः। त इव शोणा रक्तवर्णाः। लिखितभागेष्विति शेषः। भूर्जत्वचो भूर्जपत्रवल्कलानि। 'भूर्जपत्रो भुजो भूर्जोमृदुत्वक्चार्मिका अपि’ इति यादवः। विद्याधरसुन्दरीणाम्। लिख्यन्ते येषु ते लेखाः पत्रिकाः। अनङ्गस्य लेखास्तेषां क्रियया। कामव्यञ्जकलेखकरणेनेत्यर्थः। उपयोगमुपकारं व्रजन्ति। दिव्याङ्गनाविहारयोग्योऽयं शैल इति भावः॥

**यः पूरयन्कीचकरन्ध्रभागान्दरीमुखोत्थेन समीरणेन।  
उद्गास्यतामिच्छति किंनराणां तान[^5]प्रदायित्वमिवोपगन्तुम्॥८॥**

** य इति॥** यो हिमाद्रिः दरी गुहा सैव मुखं तस्मादुत्थेनोत्पन्नेन। ‘आतश्चोपसर्गे’ इति कप्रत्ययः। समीरणेन वायुना कीचका वेणुर्विशेषाः। ‘वेणवः कीचकास्ते स्युर्ये स्वनन्त्यनिलोद्धताः’इत्यमरः। तेषां रन्ध्रभागाञ्छिद्रप्रदेशान्पूरयन्धमयन्। वांशिकोऽपि वंशरन्ध्राणि मुखमारुतेन पूरयतीति प्रसिद्धिः। उद्गास्यतां देवयोनित्वादुच्चैर्गान्धारग्रामेण गानं करिष्यताम्। उक्तं च नारदेन— ‘षड्जमध्यमनामानौ ग्रामौ गायन्ति मानवाः। न तु गान्धारनामानं स लभ्यो देवयोनिभिः॥’ इति। किंनराणां देवगायकानां तानप्रदायित्वम्। तानो नाम स्वरान्तरप्रवर्तको रागस्थितिप्रवृत्त्यादिहेतुरंशापरनामा वंशवाद्यसाध्यः प्रधानभूतः स्वरविशेषः। ‘तानस्त्वंशस्वरो मतः’ इत्यभिनवगुप्तः। ‘गाता यं यं स्वरं गच्छेत्तं तं वंशेव तानयेत्’ इति भरतः। ‘तत्प्रदानशीलत्वं तानप्रदायित्वं वांशिकत्वमुपगन्तुमिच्छतीवेत्युत्प्रेक्षा। सा च दरीमुखोत्थेनेत्येकदेशविवर्तिरूपकोज्जीविता। मुखसाध्यत्वात्तानप्रदायित्वस्य। यत्रावयवरूपणादवयवनिरूपणं गम्यते तदेकदेशविवर्ति रूपकम्। गम्यते चात्रावयविनः पुंसो रूपणं यच्छब्दनिर्दिष्टे हिमाद्रावित्यलं बहुना॥

**कपोलकण्डूः[^6] करिभिर्विनेतुं विघट्टितानां सरलद्रुमाणाम्।  
यत्र स्रुतक्षीरतया प्रसूतः[^7] सानूनि गन्धः[^8] सुरभीकरोति॥९॥**

 **कपोलेति॥** यत्र हिमाद्रौ करिभिगैर्जः। कपोलकण्डूर्गण्डस्थलकण्डूर्विनेतुमपनेतुं विघट्टितानां घर्षितानां सरलद्रुमाणां संबन्धि स्रुतानि करिकपोलघर्षणात्क्षरितानि क्षीराणि येषां तेषां भावस्तत्ता तया हेतुना प्रसूत उत्पन्नो गन्धः सानूनि सुरभीकरोति। एतेनास्य गजाकरत्वं गम्यते। तथा च गजायुर्वेदे —‘हिमवद्विन्ध्यमलया गजानां प्रभवा नगाः’ इति॥

**वनेचराणां वनितासखानां दरीगृहोत्सङ्गनिषक्तभासः।  
भवन्ति यत्रौषधयो रजन्यामतैलपूराः सुरतप्रदीपाः॥१०॥**

 **वनेचराणामिति॥** यत्र हिमाद्रौ रजन्यां दर्यः कन्दरा एव गृहास्तेषामुत्सङ्गेष्वभ्यन्तरेषु निषक्ताः संक्रान्ता भासो यासां ता ओषधयस्तृणज्योतींषि। ‘अग्नावोषधीषु च तेजो निधाय रविरस्तं याति’ इत्यागमः। वनितानां सखायो वनितासखाः। ‘राजहःसखिभ्यष्टच्’। तेषाम्। रममाणानामित्यर्थः। वने चरन्तीति वनेचराः किराताः। ‘चरेष्टः’ इति टप्रत्ययः। ‘तत्पुरुषे कृति बहुलम्’ इत्यलुक्। तेषां वनेचणाम्। अतैलपूराः। अनपेक्षिततैलसेका इत्यर्थः। सुरते सुरतकर्मणि प्रदीपा भवन्ति। अत्रौषधीष्वारोप्यमाणस्य प्रदीपत्वस्य प्रकृतसुरतोपयोगित्वात्परिणामालंकारः। तदुक्तम्—‘आरोप्यमाणस्य प्रकृतोपयोगित्वे परिणामः’ इति। तथा प्रदीपकारणतैलपूरणनिषेधादकारणकार्योत्पत्तिलक्षणा विभावना चेत्युभयोः संसृष्टिः॥

**उद्वेजयत्यङ्गुलिपार्ष्णिभागान्मार्गे शिलीभूतहिमेऽपि यत्र।  
न दुर्वहश्रोणिपयोधरार्ता भिन्दन्ति मन्दां गतिमश्वमुख्यः॥११॥**

 **उद्वेजयतीति॥** यत्र हिमाद्रौ। शिलीभूतं घनीभूतं यत्र तस्मिन्। अतएवाङ्गुलीनां पार्ष्णीनां च भागान्प्रदेशानुद्वेजयत्य-तिशैत्यात्क्लेशयत्यपि मार्गे। श्रोणयश्च पयोधराश्च श्रोणिपयोधरम्। दुर्वहेण दुर्धरेण श्रोणिपयोधरेणार्ताः पीडिताः। आङ्पूर्वादृच्छतेः क्तः। ‘उपसर्गादृति धातौ’ इति वृद्धिः। अश्वानां मुखानीव मुखानि यासां ता अश्वमुख्यः किंनरस्त्रियः। उष्ट्रमुखवत्समासः। ‘स्यात्किंनरः किंपुरुषस्तुरंगवदनो मयुः’ इत्यमरः। मन्दां मन्थरां गतिं न भिन्दन्ति। न त्यजन्तीत्यर्थः। पादपीडाकरेऽप्यतिभारभङ्गुरशरीरतया न शीघ्रं गन्तुं शक्यत इति भावः॥

**दिवाकराद्रक्षति यो गुहासु लीनं दिवाभीतमिवान्धकारम्।  
क्षुद्रेऽपि नूनं शरणं प्रपन्ने ममत्वमुच्चैः शिरसां सतीव[^9]॥१२॥**

 **दिवाकरादिति॥** यो हिमाद्रिर्दिवा दिवसे भीतं भयाविष्टमिव। उलूकमिवेति च ध्वनिः। गुहासु लीनमन्धकारं ध्वान्तम्। दिवा दिनं करोतीति दिवाकरस्तस्माद्दिवाकरात्। ‘दिवाविभानिशाप्रभाभास्कार–’ इत्यादिना टप्रत्ययः। ‘भीत्रार्थानां भयहेतुः’ इत्यपादानत्वात्पञ्चमी। रक्षति त्रायते। ननु क्षुद्रसंरक्षणमनर्हमित्याशङ्क्याह—क्षुद्र इति। उच्चैःशिरसामुन्नतानां शरणं प्रपन्ने शरणागते क्षुद्रे नीचेऽपि सति सज्जन इव नूनं ममत्वं ममायमित्यभिमानः। अस्तीति शेषः। ममशब्दात्वप्रत्ययः। अर्थान्तरन्यासोऽलंकारः॥

**लाङ्गूलविक्षेपविसर्पिशोभैरितस्ततश्चन्द्र[^10]मरीचिगौरैः।  
यस्यार्थयुक्तं गिरिराजशब्दं कुर्वन्ति वालव्यजनैश्चमर्यः॥१३॥**

 **लाङ्गूलेति॥** चमर्यो मृगीविशेषा इतस्ततो लाङ्गूलानि वालधयः। ‘पुच्छोऽस्त्री लोमलाङ्गूले वालहस्तश्च वालधिः’ इत्यमरः। तेषां विक्षेपैर्विधूननैर्विसर्पिण्यो विसृमराः शोभाः कान्तयो येषां तैश्चन्द्रमरीचिरिव गौरैः शुभ्रैः। ‘गौरः करीरे सिद्धार्थे शुक्ले पीतेऽरुणेऽपि च’ इति यादवः। ‘उपमानानि सामान्यवचनैः’ इति समासः। वालव्यजनैश्चामरैर्यस्य हिमाद्रेर्गिरिराजशब्दं गिरिराज इति संज्ञामर्थयुक्तमभिधेयवन्तं कुर्वन्ति। राजानो हि छत्रचामरादिचिह्निता इति भावः॥

**यत्रांशुकाक्षेपविलज्जितानां यदृच्छया किंपुरुषाङ्गनानाम्।  
दरीगृहद्वार[^11]विलम्बिविम्बास्तिरस्करिण्यो जलदा भवन्ति॥१४॥**

 **यत्रेति॥** यत्र हिमाद्रौ। अंशुकाक्षेपेण वस्त्रापहरणेन विलज्जितानां किंपुरुषाङ्गनानां किंनरस्त्रीणां यदृच्छया दैवगत्या दरीगृहद्वारेषु विलम्बिबिम्बा लम्बमानमण्डला जलदास्तिरस्करिण्यो जवनिका भवन्ति। ‘प्रतिसीरा जवनिका स्यात्तिरस्करिणी च सा’ इत्यमरः। ‘तिरसोऽन्यतरस्याम्’ इति सत्वम्। अत्र जलदेष्वारोप्यमाणस्य तिरस्करिणीत्वस्य प्रकृतोपयोगित्वात्परिणामालंकारः।

भागीरथीनिर्झरसीकराणां वोढा मुहुः कम्पितदेवदारुः।  
यद्वायुरन्विष्टमृगैः किरातैरासेव्यते भिन्नशिखण्डिवर्हः॥१५॥

 **भागीरथीति॥** भागीरथीनिर्झरसीकराणां गङ्गाप्रवाहपाथःकणानाम्। कर्मणि षष्ठी। वोढा प्रापकः। वहेस्तृच्। मुहुः पुनःपुनः सद्यो वा। 'पौनःपुन्ये भृशार्थे च सद्यो वा स्यान्मुहुःपदम्' इति वैजयन्ती। कम्पिता देवदारवो येन स तथोक्तः। भिन्नानि विश्लेषितानि शिखण्डिनां बर्हाणि गतिलाघवार्थं किरातकटिबद्धानि येन स तथोक्तः। क्रमाद्विशेषणत्रयेण शैत्यसौरभ्यमान्द्यान्युक्तानि। यस्य हिमाद्रेर्वायुः। अन्विष्टमृगैर्मार्गितमृगैः। श्रान्तैरिति भावः। 'अन्विष्टं मार्गितं मृगितम्' इत्यमरः। किरातैरासेव्यते॥

सप्तर्षिहस्तावचिता[^12]वशेषाण्यधो विवस्वान्परिवर्तमानः।  
पद्मानि यस्याग्रसरोरुहाणि प्रबोधयत्यूर्ध्वमुखैर्मयूखैः॥१६॥

 **सप्तर्षीति॥** सप्त च ते ऋषयश्च सप्तर्षयः। 'दिक्संख्ये संज्ञायाम्' इति समासः। तेषां हस्तैरवचितेभ्यो लूनेभ्योऽवशेषाण्यवशिष्टानि। 'शेषोऽप्रधानसंतापे त्रिष्वन्यत्रोपयुज्यते' इति केशवः। कर्मण्यण्प्रत्ययः। अनेन पद्मानां साफल्यं सूचितम्। यस्य हिमाद्रेः रोहन्तीति रुहाणि। 'इगुपधज्ञाप्रीकिरः कः' इति कप्रत्ययः। अग्र उपरि यानि सरांसि तेषु रुहाणि पद्मान्यधःपरिवर्तमानो भ्रमन्विवस्वान्सूर्य ऊर्ध्वमुखैर्मयूखैः प्रबोधयति विकासयति। न कदाचिदधोमुखैः। अतिमार्तण्डमण्डलत्वादग्रभूमेरिति भावः। सप्तर्षिमण्डलं ध्रुवादप्यूर्ध्वमिति ज्यौतिषिकाः। अतस्तेषामग्रसरोरुभागित्वं युक्तम्॥

यज्ञाङ्गयोनित्वमवेक्ष्य यस्य सारं धरित्रीधरणक्षमं च।  
प्रजापतिः कल्पितयज्ञभागं शैलाधिपत्यं स्वयमन्वतिष्ठत्॥१७॥

 **यज्ञाङ्गेति॥** यस्य हिमाद्रेर्यज्ञाङ्गानां यज्ञसाधनानां सोमलतादीनां योनिः प्रभवस्तस्य भावस्तत्त्वम्। 'यज्ञाङ्गार्थं मया सृष्टो हिमवानचलेश्वरः' इति विष्णुपुराणात्। धरित्रीधरणक्षमं भूभारधरणयोग्यं सारं बलं च। 'सारो बले स्थिरांशे च' इत्यमरः। अवेक्ष्य ज्ञात्वा प्रजापतिः स्वयमेव कल्पितो यज्ञभागो यस्मिंस्तत्तथोक्तम्। 'सोमस्य राज्ञः कुरङ्ग इन्दोः शृङ्गी समुद्रस्य शिशुमारो हिमवतो हस्ती' इति श्रुतेरिति भावः। शैलानामाधिपत्यमधिपत्वम्। 'पत्यन्तपुरोहितादिभ्यो यक्' इति यक्प्रत्ययः। अन्वतिष्ठत्। ददाति स्मेत्यर्थः। उक्तं च ब्रह्माण्डपुराणे—'शैलानां हिमवन्तं च नदीनां चैव सागरम्। गन्धर्वाणामधिपतिं चक्रे चित्ररथं विधिः' इति॥

 संप्रति कथां प्रस्तौति—

**स मानसीं मेरुसखः पितॄणां कन्यां कुलस्य स्थितये स्थितिज्ञः।  
मेनां मुनीनामपि माननीयामात्मानुरूपां विधिनोपयेमे॥१८॥**

 **स इति॥** मेरोः सखा मेरुसखः। बन्धुसंपन्न इति भावः। स्थितिज्ञो मर्यादाभिज्ञः। अनेन श्रुतसंपत्तिः सूच्यते। स हिमवान्पितॄणां मानसीं मनःसंकल्पजन्यां मुनीनामपि माननीयाम्। योगिब्रह्मवादिभ्यां पूज्यामित्यर्थः। उक्तं च विष्णुपुराणे—‘तेभ्यः शुभास्पदं जज्ञे मेनका हरिणी तथा। ते उभे ब्रह्मवादिन्यौ योगिन्यौ चाप्युभे द्विज॥’ इति। आत्मानुरूपां कुलशीलसौन्दर्यादिभिः सदृशीं मेनां मेनकादेवीति नामवतीं कन्यां कुलस्य स्थितये प्रतिष्ठायै विधिना यथाशास्त्रेणोपयेमे परिणीतवान्। ‘उपाद्यमः स्वकरणे’ इत्यात्मनेपदम्। ‘तेषां तु मानसी कन्या मेना नाम महागिरेः। पत्नी हिमवतो यस्याः पुत्रो मैनाक उच्यते॥’ इति ब्रह्माण्डपुराणात्॥

**कालक्रमेणाथ तयोः प्रवृत्ते स्वरूपयोग्ये सुरतप्रसङ्गे।  
मनोरमं यौवनमुद्वहन्त्या गर्भोऽभवद्भूधरराजपत्न्याः॥१९॥**

 **कालक्रमेणेति॥** अथ कालक्रमेण। गच्छता कालेनेत्यर्थः। तयोर्मेनकाहिमवतोः स्वरूपयोग्ये सौन्दर्यानुगुणे। यद्वा रूप्यते निश्चीयतेऽनेनेति रूपं ज्ञानं तद्योग्ये। शास्त्रानुसारिणीत्यर्थः। सुरतप्रसङ्गे सुरतकर्मणि प्रवृत्ते सति मनोरमं यौवनमुद्वहन्त्या भूधरराजपत्न्या मेनकाया गर्भोऽभवत्॥

**असूत सा नागवधूपभोग्यं मैनाकमम्भोनिधिबद्धसख्यम्।  
क्रुद्धेऽपि पक्षच्छिदि वृत्रशत्राववेदनाज्ञं कुलिशक्षतानाम्॥२०॥**

 **असूतेति॥** सा मेना नागवधूपभोग्यम्। नागकन्यापरिणेतारमित्यर्थः। अम्भोनिधिना बद्धसख्यं समुद्रकृतमैत्रीकम्। सख्यमूलं सूचयति—पक्षच्छिदि पक्षच्छेत्तरि। ‘सत्सूद्विष–’ इत्यादिना क्विप्प्रत्ययः। वृत्रशत्रौ क्रुद्धे कुपिते सत्यपि कुलिशक्षतानां वज्रप्रहाराणाम्। संबन्धसामान्ये षष्ठी। जानातीति ज्ञः। ‘इगुपधज्ञा–’ इति कप्रत्ययः। वेदनानां ज्ञः। अथवा वेदना जानातीति वेदनाज्ञः। ‘अतोऽनुपसर्गे कः’ इति कप्रत्ययः। ‘उपपदमतिङ्’ इति समासः। स न भवतीत्यवेदनाज्ञस्तम्। कुलिशक्षतवेदनानभिज्ञमित्यर्थः। सापेक्षत्वेऽपि गमकत्वात्समासः। पक्षच्छेदोद्यतशक्रात्राणाय शरणागमनमनयोः सख्यमूलमिति भावः। मैनाकं पुत्रमसूत। सर्वपर्वतपक्षच्छेदेऽप्ययमच्छिन्नपक्ष एवेति मैनाकस्योत्कर्षः। तादृक्पुत्रवत्त्वं हिमाद्रेरिति सार्थकं मैनाकस्य वर्णनम्। ‘पिता न ज्ञायते यस्या भ्राता यदि न विद्यते। नोपयच्छेत्तु तां कन्यां धर्मलोपभयात्सुधीः॥’ इत्यभ्रातृककन्यापरिणयनिषेधात्प्रकृते पार्वती भ्रातृमत्येवेति सूचनार्थं मैनाकपर्वतमिति तात्पर्यार्थः॥

**अथावमा[^13]नेन पितुः प्रयुक्ता दक्षस्य कन्या भवपूर्वपत्नी।  
सती सती योगविसृष्टदेहा तां जन्मने शैलवधूं प्रपेदे॥२१॥**

 **अथेति॥** अथ मैनाकजननानन्तरं दक्षस्य प्रजापतेः कन्या भवस्य महादेवस्य पूर्वपत्नी पूर्वभार्या सती पतिव्रता। ‘सती साध्वी पतिव्रता’ इत्यमरः। सती नाम देवी। पितुर्दक्षस्य। कर्तरि षष्टी। अवमानेन स्वभर्त्रवज्ञया प्रयुक्ता प्रेरिता योगेन योगमार्गेण विसृष्टदेहा त्यक्तदेहा सती। जन्मने पुनरुद्भवाय तां शैलवधूं मेनकां प्रपेदे। अन्न पुरा किल सती देवी दक्षाध्वरे तत्कृतां स्वभर्त्रवज्ञामसहमाना पितरं प्रसूं चोपेक्ष्य मत्कर्तव्यकार्यं त्वज्जामातैव करिष्यतीति निर्धार्य देवकार्याणि साधयितुं च योगाग्निना स्वशरीरं ददाहेति पुरावृत्तकथानुसंधेया॥

**सा भूधराणामधिपेन तस्यां समाधिमत्यामुदपादि भव्या।  
सम्यक्प्रयोगादपरिक्षतायां नीताविवोत्साहगुणेन संपत्॥२२॥**

** सेति॥** भव्या कल्याणी सा सती भूधराणामधिपेन हिमवता समाधिमत्यां नियमवत्यां तस्यां मेनकायां सम्यक्प्रयोगात्साध्वाचरणाद्धेतोरपरिक्षतायामभ्रष्टायां नीतावुत्साहगुणेनोत्साहशक्त्या कर्त्रा। संपदिवोदपाद्युत्पादिता। उत्पद्यतेर्ण्यन्तात्कर्मणि लुङ्। ‘चिण्भावकर्मणोः’ इति चिण्प्रत्ययः। ‘चिणो लुक्’ इति तस्य लुक्॥

**प्रसन्नदिक्पांसुविविक्तवातं शङ्ख[^14]स्वनानन्तरपुष्पवृष्टि।  
शरीरिणां स्थावरजंगमानां सुखाय तज्जन्मदिनं बभूव॥२३॥**

 **प्रसन्नेति॥** प्रसन्ना निर्मला दिशो यस्मिंस्तत्प्रसन्नदिक्। पांसुविविक्ता रजोरहिता वाता यस्मिंस्तत्तथोक्तम्। शङ्खस्य स्वनात्स्वनस्य वानन्तरं पुष्पवृष्टिर्यस्मिंस्तत्तथोक्तं तस्याः पार्वत्या जन्मदिनम्। स्थितिशीलाः स्थावराः शैलवृक्षादयः। ‘स्थेशभासपिसकसो वरच्’ इति वरच्प्रत्ययः। जंगम्यन्ते भृशं गच्छन्तीति जंगमा देवतिर्यङ्मनुष्यादयः। स्थावराश्च जंगमाश्च तेषां द्वयानामपि शरीरिणां सुखायानन्दाय बभूव॥

**तया दुहित्रा सुतरां सवित्री[^15] स्फुरत्प्रभामण्डलया चकासे।  
विदूर[^16]भूमिर्नवमेघशब्दादु[^17]द्भिन्नया रत्नशलाकयेव॥२४॥**

 **तयेति॥** स्फुरत्प्रभामण्डलया तथा दुहित्रा सवित्री जनयित्री। ‘स्वरतिसूतिसूयतिधूञूदितो वा’ इतीडागमः। विदूरस्याद्रेः प्रान्तभूमिर्विदूरभूमिः। ‘अविदूरं विदूरस्य गिरेरुत्तुङ्गरोधसः। काकतालीयसीमान्ते मणीनामाकरो भवेत्॥’ इति बुद्धः। नवमेघशब्दादुद्भिन्नया रत्नशलाकया रत्नाङ्कुरयेव सुतरां चकासे रराज॥

**दिने दिने सा परिवर्धमाना लब्धोदया चान्द्रमसीव लेखा।  
पुपोष लावण्यमयान्विशेषाञ्ज्योत्स्नान्तराणीव कलान्तराणि॥२५॥**

 **दिन इति॥** लब्ध उदयो यया सा लब्धोदया। उत्पन्नेत्यर्थः। अभ्युदितेत्यन्यत्र। दिने दिने प्रतिदिनम्। ‘नित्यवीप्सयोः’ इति वीप्सायां द्विरुक्तिः। परिवर्धमाना। उभयत्र समानमेतत्। सा बाला। चन्द्रमस इयं चान्द्रमसी लेखेव लावण्यमयान्कान्तिविशेषप्रचुरान्। ‘मुक्ताफलेषु छायायास्तरलत्वमिवान्तरा। प्रतिभाति यदङ्गेषु तल्लावण्यमिहोच्यते॥’ इति भूपालः। विशेषानवयवान्। ‘विशेषोऽवयवे व्यक्तौ’ इत्युत्पलमालायाम्। ज्योत्स्नायामन्तरमन्तर्धानं येषां तानि ज्योत्स्नान्तराणि ज्योत्स्नयान्तर्हितानि। तन्मयानीति यावत्। अन्याः कलाः कलान्तराणीव। सुप्सुपेति समासः। ‘स्थानात्मीयान्यतादर्थ्यरन्ध्रान्तर्धिषु चान्तरम्’ इति शाश्वतः। पुपोषोपचितवती। इयं वाक्योपमेत्याह दण्डी। तल्लक्षणं तु–‘वाक्यार्थेनैव वाक्यार्थः कोऽपि यद्युपमीयते। एकानेकेवशब्दत्वात्सा तु वाक्योपमा द्विधा॥’ इति॥

**तां पार्वतीत्याभिजनेन नाम्ना बन्धुप्रियां बन्धुजनो जुहाव।  
उमेति मात्रा तपसो[^18] निषिद्धा पश्चादुमाख्यां सुमुखी जगाम॥२६॥**

 **तामिति॥** बन्धुप्रियां तां बालां बन्धुजनः पित्रादिः। अभिजनादागतेनाभिजनेन। पित्रादिपूर्वसंबन्धोपाधिकेनेत्यर्थः। ‘अभिजनाः पूर्वबान्धवाः’ इति काशिका। नाम्ना। पर्वतस्यापत्यं स्त्री पार्वती। ‘तस्यापत्यम्’ इत्यण्प्रत्ययः। इति जुहावाहूतवान्। ह्वयतेर्लिटि रूपम्। पर्वतजन्यत्वोपाधिना पार्वतीति नाम्ना प्रसिद्धिरिति भावः। पश्चादभिजननामप्रवृत्त्यनन्तरं मात्रा जनन्या। उ इति संबोधने। ‘उ इति वितर्कसंबोधनपादपूरणेषु’ इति गणव्याख्याने। माशब्दो निषेधे। उ हे वत्से, मामा कुर्वित्येवंरूपेण। तपसस्तपश्चर्यायाः। ‘वारणार्थानामीप्सितः’इत्यपादानत्वात्पञ्चमी। निषिद्धा निवारिता सती सुमुखी सा बालोमेत्याख्यां नामधेयमुमाख्यां जगाम॥

**महीभृतः पुत्रवतोऽपि दृष्टिस्तस्मिन्नपत्ये न जगाम तृप्तिम्।  
अनन्तपुष्पस्य मधोर्हि चूते द्विरेफमाला सविशेषसंङ्गा[^19]॥२७॥**

 **महीभृत इति॥** पुत्राश्च दुहितरश्च पुत्राः। ‘भ्रातृपुत्रौ स्वसृदुहितृभ्याम्’ इत्येकशेषः। तेऽस्य सन्तीति पुत्रवान्। भूमार्थे मतुप्। तस्य पुत्रवतोऽपि। बह्वपत्यस्यापीत्यर्थः। महीभृतो हिमाद्रेर्दृष्टिश्चक्षुस्तस्मिन्नपत्ये तोके। ‘अपत्यं तोकं तयोः समे’ इत्यमरः। तस्यां पार्वत्यामित्यर्थः। तृप्तिं न जगाम। तथा हि अनन्तपुष्पस्य नानाविधकुसुमस्यापि मधोर्वसन्तस्य संबन्धिनी द्विरेफमाला भृङ्गपङ्क्तिश्रूतस्य विकारे चूते चूतकुसुमे। ‘अवयवे च प्राण्यौषधिवृक्षेभ्यः’ इति विकारार्थोत्पन्नस्याण्प्रत्ययस्य लुक्प्रकरणे ‘पुष्पमूलेषु बहुलम्’ इति पठनाल्लुक्। सविशेषः सातिशयः सङ्गो यस्याः सा तथोक्ता। अत्यन्तासक्तेत्यर्थः॥

**प्रभामहत्या शिखयेव दीपस्त्रिमार्गयेव त्रिदिवस्य मार्गः।  
संस्कारवत्येव गिरा मनीषी तया स पूतश्च विभूषितश्च॥२८॥**

 **प्रभेति॥** प्रभामहत्या प्रकाशाधिकया शिखया ज्वालया दीप इव। शिखादीपयोरवयवावयविभावाद्भेदेन व्यपदेशः। त्रयो मार्गा यस्यास्तया त्रिमार्गया मन्दाकिन्या। तृतीया द्यौर्लोक इति त्रिदिवः स्वर्गः। वृत्तिविषये त्रिशब्दस्य त्रिभागवत्पूरणार्थत्वम् पृषोदरादित्वाद्दिव्शब्दादकारागमः। पुंस्त्वं लोकात्। दीव्यतेर्घञर्थे कविधानम्। दीव्यन्त्यत्र जना इति क्षीरस्वामी। तस्य मार्ग इव। संस्कारो व्याकरणजन्या शुद्धिस्तद्वत्या गिरा वाचा। ‘भद्रैषां लक्ष्मीर्निहिताधि वाचि’ इति श्रुतेरिति भावः। मनस ईषा मनीषा सास्यास्तीति मनीषी विद्वानिव। शकन्ध्वादित्वात्साधुः। तया पार्वत्या स हिमवान्पूतः शोधितश्च विभूषितश्च। अत्र शिखागिरोरविशिष्टयोरुपमानानर्हत्वान्न विशेषणाधिक्यदोषः। इयं मालोपमा॥

**मन्दाकिनीसैकतवेदिकाभिः सा कन्दुकैः कृत्रिमपुत्रकैश्च।  
रेमे मुहुर्मध्यगता सखीनां क्रीडारसं निर्विशतीव बाल्ये॥२९॥**

 **मन्दाकिनीति॥** सा पार्वती बाल्ये वयसि क्रीडानां रसः स्वादः। रुचिरिति यावत्। तं क्रीडारसम्। 'रसो गन्धे रसः स्वादे' इति विश्वः। निर्विशतीव भुञ्जानेव। ‘निर्वेशो भृतिभोगयोः’ इति विश्वः। ‘आच्छीनद्योर्नुम्’ इति विकल्पान्नुमभावः। सखीनां मध्यगता सती मन्दाकिन्याः सैकतेषु पुलिनेषु वेदिकाभिः कन्दुकैः। क्रियया निर्वृत्तैः कृत्रिमैः। ‘ड्वितः क्रिः’ इति क्रिप्रत्ययः। ‘क्रेर्मन्नित्यम्’ इति ममागमश्च। पुत्रकैः पाञ्चालिकाभिः। ‘पाञ्चालिका पुत्रिका स्याद्वस्त्रदन्तादिभिः कृता’ इत्यमरः। ‘संज्ञायां कन्’ इति कन्प्रत्ययः। मुहुः पुनः पुना रेमे॥

**तां हंसमालाः शरदीव गङ्गां महौषधिं[^20] नक्तमिवात्मभासः।  
स्थिरोपदेशामुपदेशकाले प्रपेदिरे प्राक्तनजन्मविद्याः॥३०॥**

 **तामिति॥** स्थिरः स्थेयानुपदेशः प्राग्भवीयो यस्यास्तादृशीम्। मेधाविनीमित्यर्थः। तां पार्वतीमुपदेशकाले प्राक्तनजन्मविद्याः। पूर्वजन्माभ्यस्तविद्या इत्यर्थः। शरदि गङ्गां हंसमाला इव नक्तं रात्रौ महौषधिं तृणविशेषमात्मभासः स्वदीप्तय इव प्रपेदिरे। उपमानसामर्थ्यादुपदेशमन्तरेणैवेति गम्यते॥

**असंभृतं मण्डनमङ्गयष्टेरनासवाख्यं करणं मदस्य।  
कामस्य पुष्पव्यतिरिक्तमस्त्रं बाल्यात्परं साथ[^21] वयः प्रपेदे॥३१॥**

** असंभृतमिति॥** अथ सा पार्वती। अङ्गयष्टेरसंभृतमयत्नसिद्धं मण्डनं प्रसाधनमनासवाख्यमासवाख्यारहितं मदस्य करणं साधनं कामस्य पुष्पव्यतिरिक्तमस्त्रमस्त्रभूतं बाल्याच्छैशवात्परमनन्तरभावि वयो यौवनं प्रपेदे प्राप। यौवनेनैव हि युवतयः प्रसाध्यन्ते माद्यन्ते काम्यन्ते चेति भावः। अत्र द्वितीयपाद आसवरूपकारणाभावेऽपि तत्कार्यमदोक्तेर्विभावनालंकारः। तदुक्तम्—‘कारणाभावे कार्योत्पत्तिर्विभावना’ इति। प्रथमतृतीययोस्त्वारोप्यमाणयोर्मण्डनमदनास्त्रत्वयोः प्रकृतोपयोगात्परिणामालंकारः। तल्लक्षणं तूक्तम्॥

**उन्मीलितं तूलिकयेव चित्रं सूर्यांशुभिर्भिन्नमिवारविन्दम्।  
बभूव तस्याश्चतुरस्रशोभि वपुर्विभक्तं नवयौवनेन॥३२॥**

 **उन्मीलितमिति॥** नवयौवनेन प्रथमयौवनेन विभक्तमभिव्यञ्जितम्। पीनजघनादिसंस्थानमित्यर्थः। तस्याः पार्वत्या वपुस्तूलिकया कूर्चिकया। शलाकयेत्यर्थः। 'तूलिका कथिता लेख्यकूर्चिका तूलशय्ययोः' इति विश्वः। उन्मीलितं रञ्जनद्रव्येणोद्भासितं समुत्कीर्णम्। रूपमिति यावत्। चित्रमालेख्यमिव। सूर्यांशुभिर्भिन्नं विकसितमरविन्दं पद्ममिव। चतस्रोऽस्रयो यस्य तच्चतुरस्रमन्यूनातिरिक्तं यथा तथा शोभत इति चतुरस्रशोभि। ताच्छील्ये णिनिः। बभूव। चित्रारविन्दयोस्तूलिकातरणिकिरणसंबन्ध इव स्वतःसिद्धस्यैवाङ्गसौष्ठवस्य यौवनप्रादुर्भावोऽभिव्यञ्जको बभूवेत्यर्थः॥

 देवतानां रूपं पादाङ्गुष्ठप्रभृति वर्ण्यते मानुषाणां केशादारभ्येति धार्मिकाः। संप्रति सप्तदशभिः श्लोकैः पार्वत्याः पादादिकेशान्तवर्णनमारभते—

**अभ्युन्नता[^22]ङ्गुष्ठनखप्रभाभिर्निक्षेपणाद्रागमिवोद्गिरन्तौ।  
आजहतुस्तच्चरणौ पृथिव्यां स्थलारविन्दश्रियमव्यवस्थाम्॥३३॥**

 **अभ्युन्नतेति॥** अभ्युन्नतयोरङ्गुष्ठनखयोः प्रभाभिर्निमित्तेन निक्षेपणान्निर्भरन्यासाद्धेतोः रागमन्तर्गतं लौहित्यम्। ‘रागः क्लेशादिके रक्ते मात्सर्ये लोहितादिषु’ इति शाश्वतः। उद्गिरन्तौ वमन्तौ। बहिर्निःसारयन्ताविव स्थितावित्यर्थः। अत्रोद्गिरतेर्गौणार्थत्वान्न ग्राम्यतादोषः प्रत्युत गुण एव। यथाह दण्डी—‘निष्ठ्यूतोद्गीर्णवान्तादि गौणवृत्तिव्यपाश्रयम्। अतिसुन्दरमन्यत्र ग्राम्यकक्षां विगाहते॥’ इति। तस्याश्चरणौ तच्चरणौ। पृथिव्यामव्यवस्थां व्यवस्थारहिताम्। संचारिणीमित्यर्थः। स्थलारविन्दश्रियमाज

ह्नतुः। स्थलविशेषणान्नियतलौहित्यलाभः। अत्र सामुद्रिकाः—'यस्या रक्ततलौ पादावुन्नताग्रौ तलस्पृशौ। निगूढगुल्फौ निहतौ सा स्यान्नृपतिसंमता॥’ इति। अत्रोपमानधर्मस्यारविन्दश्रियश्चरणयोरुपमेययोरसंभवादरविन्दश्रियमिव श्रियमिति प्रतिबिम्बीकरणाक्षेपान्निदर्शनालंकारः। सा च संबन्धेऽसंबन्धलक्षणातिशयोक्त्यनुप्राणिताव्यवस्थामित्यनेन स्थलारविन्दस्य स्थैर्यसंबन्धेऽप्यसंबन्धाभिधानात्। निदर्शनालक्षणं तु

—‘असंभवद्धर्मयोगादुपमानोपमेययोः। प्रतिबिम्बक्रिया गम्या यत्र सा स्यान्निदर्शना॥’इति॥

**सा राजहंसैरिव संनताङ्गी[^23] गतेषु लीलाञ्चितविक्रमेषु[^24]।  
व्यनीयत प्रत्युपदेशलुब्धै[^25]रादित्सुभिर्नूपुरसिञ्जितानि॥३४॥**

 **सेति॥** प्रत्युपदेशलुब्धैः। ‘गुरुशुश्रूषया विद्या पुष्कलेन धनेन वा। अथवा विद्यया विद्या चतुर्थी नोपपद्यते॥’ इति न्यायादिति भावः। तदेव व्यनक्ति—नूपुरसिञ्जितान्यादित्सुभिरादातुमिच्छुभिः। मञ्जीरसिञ्जितमञ्जुकूजितोपदेशमिच्छद्भिरित्यर्थः। राजहंसैः संनताङ्गी। कुचभारादिति भावः। सा पार्वती लीलाभिर्विलासैरञ्चिताः पूजिता विक्रमाः पादन्यासा येषु तेषु। ‘अञ्चेः पूजायाम्’ इतीडागमः। ‘लीलाविलासक्रिययोः’इत्यमरः। गतेषु विषयेषु व्यनीयतेव विनीता किमु। अन्यथा कथमस्या हंसगमनमित्युत्प्रेक्षा॥

**वृत्तानुपूर्वे च न चातिदीर्घे जङ्घे शुभे सृष्टवतस्तदीये।  
शेषाङ्गनिर्माणविधौ विधातुर्लावण्य उत्पाद्य इवास यत्नः॥३५॥**

 **वृत्तेति॥** वृत्ते वर्तुले पूर्वमनुगतेऽनुपूर्वे। गोपुच्छाकार इत्यर्थः। वृत्ते च तेऽनुपूर्वे च वृत्तानुपूर्वे। नातिदीर्घे च। महाविभाषया नसमासः। नञो विशेषणत्वं चशब्दप्रयोगादेव ज्ञेयम्। शुभे मङ्गले। तस्या इमे तदीये जङ्घे प्रसृते। ‘जङ्घा तु प्रसृता’ इत्यमरः। सृष्टवतो निर्मितवतो विधातुः स्रष्टुः शेषाङ्गनिर्माणविधौ। जङ्घाव्यतिरिक्तावयवनिर्माणार्थमित्यर्थः। उत्पाद्ये पुनः संपाद्ये लावण्ये कान्तिविशेषविषये लावण्यलक्षणं तूक्तम्। यत्न आसेव बभूवेत्युत्प्रेक्षा। उपादानमन्तरेण कार्यस्य दुष्करत्वात्तदङ्गानां च लावण्योपादानकत्वात्पूर्वसंपादितस्य च जङ्घार्थमेव कार्त्स्न्येन विनियोगात्पुनर्लावण्यसंपादने यत्नः स्यादेवेत्येतादृक्सौन्दर्ये तज्जङ्घे इति भावः। आसेति बभूवार्थे ‘तिङन्तप्रतिरूपकमव्ययम्’ इत्याह शाकटायनः। वल्लभस्तु—‘न तिङन्तप्रतिरूपकमव्ययम्’ ‘अस्तेर्भूः’ इति भ्वादेशनियमात्तादृक्तिङन्तस्यैवाभावात्। किंतु ‘कवीनामयं प्रामादिकः प्रयोगः’ इत्याह। वामनस्तु—‘अस गतिदीप्त्यादानेष्विति धातोर्लिटि रूपमिदम्’ इत्याह। अस इत्यनुदात्तेद्दीप्त्यर्थे। आस दिदीपे। प्रवृत्त इत्यर्थः॥

**नागेन्द्रहस्तास्त्वचि कर्कशत्वादेकान्तशैत्यात्कदलीविशेषाः।  
लब्ध्वापि लोके परिणाहि रूपं जातास्तदूर्वोरुपमानबाह्याः॥३६॥**

 **नागेन्द्रेति॥** नागेन्द्राणामैरावतादीनां हस्ताः करास्त्वचि चर्मणि कर्कशत्वात्कदलीविशेषा रामरम्भादय एकान्तशैत्यान्नियतशैत्याद्धेतोः लोके परिणाहि वैपुल्ययुक्तम्। ‘परिणाहो विशालता' इत्यमरः। रूपं लब्ध्वापि। अपिशब्दात्करिकदलीमात्रस्य तादृक्परिणाहो नास्तीति भावः। तस्या ऊर्वोस्तदूर्वोरुपमानबाह्या जाता उपमानक्रियानर्हा बभूवुः। तदूर्वोर्न कार्कश्यं नाप्येकान्तशैत्यमिति भावः॥

एतावता नन्वनुमेयशोभि[^26] काञ्चीगुणस्थानमनिन्दितायाः।  
आरोपितं यद्गिरिशेन पश्चादनन्यनारीकमनीयमङ्कम्॥३७॥

 **एतावतेति॥** अनिन्दिताया अनवद्यायाः पार्वत्याः काञ्चीगुणस्थानं नितम्बबिम्बमेतावता नन्वेतावतैव। ‘प्रश्नावधारणानुज्ञानुनयामन्त्रणे ननु’ इत्यमरः। शोभत इति शोभि। आवश्यके णिनिः ततस्तप्रत्ययः। अनुमेयं शोभित्वं शोभा यस्य तदनुमेयशोभि। ‘त्वप्रत्ययस्तु गतार्थत्वान्न प्रयुक्तः’ इत्याह वामनः। पश्चादादौ नैःस्पृह्येऽपि पश्चात्। तपश्चर्यानन्तरमित्यर्थः। गिरौ शेत इति गिरिशः शिवः। ‘गिरौ डश्छन्दसि' इति डप्रत्ययः। भाषायामपि क्वचिदिष्यते। अथवा गिरिः कैलासोऽस्यास्तीति गिरिशः। लोमादित्वाच्छप्रत्ययः। तेन गिरिशेन। अन्यासां नारीणां कमनीयः कामयितुं शक्यो न भवतीत्यनन्यनारीकमनीयस्तमङ्कं निजोत्सङ्गमारोपितमधिरोपितमिति यत्। एतावता लिङ्गेनेति पूर्वेणान्वयः। रोहतेर्ण्यन्तात्कर्मणि क्तः। ‘रुहः पोऽन्यतरस्याम्’ इति हकारस्य पकारः। गत्यर्थविवक्षायां द्विकर्मकत्वम्। प्रधाने कर्मणि क्तः। गिरिजानितम्बविम्बं विश्वातिशायि सौन्दर्यं गिरिशाङ्कारूढत्वाद्व्यतिरेकेण नार्यन्तरनितम्बबिम्बवत्। विपक्षे हेत्वनुक्तिरेव बाधिका। दाक्षायणीनितम्बविम्बस्य तु पक्षसपक्षयोरन्यतरभावानतिवृत्तेर्निष्कलङ्कमनुमानमित्यलमस्थानसंरम्भेण॥

तस्याः प्रविष्टा नतनाभिरन्ध्रं रराज तन्वी[^27] नवलोमराजिः[^28]।  
नीवीमतिक्रम्य सितेतरस्य तन्मेखलामध्यमणेरिवार्चिः॥३८॥[^29]")

 **तस्या इति॥** नीवीं वस्त्रग्रन्थिम्। ‘स्त्रीकटीवस्त्रबन्धेऽपि नीवी परिपणेऽपि च’ इत्यमरः। अतिक्रम्यातीत्य नतं निम्नं नाभिरन्ध्रं प्रविष्टा प्रविशन्ती तन्वी सूक्ष्मा तस्याः पार्वत्या नवलोमराजिः सितेतरस्यासितस्य। इन्द्रनीलस्येत्यर्थः। तस्याः पार्वत्या मेखला तन्मेखला। तस्या इत्यनुवृत्तौ पुनस्तच्छब्दोपादानं वाक्यान्तरत्वात्सोढव्यम्। यद्वा तस्या नी

च्या मेखला तन्मेखला तत्र तदवस्थानात्। तस्या मध्यमणेरर्चिः प्रभेव रराज। ‘ज्वालाभासोर्नपुंस्यर्चिः’ इत्यमरः॥

मध्येन सा वेदिविलग्नमध्या वलित्रयं चारु बभार बाला।  
आरोहणार्थं नवयौवनेव[^30] कामस्य सोपानमिव प्रयुक्तम्॥३९॥[^29]")

 **मध्येनेति॥** ‘वेदिः परिष्कृता भूमिः’ इत्यमरः। वेदिविलग्नमध्या वेदिवत्कृशमध्या। तनुमध्येति यावत्। सा बाला पार्वती। मध्येन मध्यभागेन चारु सुन्दरं वलित्रयं कामस्यारोहणार्थं नवयौवनेन प्रयुक्तं रचितं सोपानमिव बभारेत्युत्प्रेक्षा॥

**अन्योन्यमुत्पीडयदुत्पलाक्ष्याः स्तनद्वयं पाण्डु[^32] तथा प्रवृद्धम्[^33]।  
मध्ये यथा श्याममुखस्य तस्य मृणालसूत्रान्तरमप्यलभ्यम्॥४०॥**

 **अन्योन्येति॥** अन्योन्यं परस्परम्। ‘कर्मव्यतिहारे सर्वनाम्नो द्वे वाच्ये’ इति द्विरुक्तिः। ‘समासवच्च बहुलम्’ इति बहुलवचनादसमासपक्षेऽपि पूर्वपदस्थस्य सुपः सुर्वक्तव्यः। उत्पीड्यदुपरुन्धत्पाण्डु गौरमुत्पलाक्ष्याः स्तनद्वयं तथा तेन प्रकारेण प्रवृद्धम्। कर्तरि क्तः। श्याममुखस्य कृष्णचूचुकस्येति स्वरूपवर्णनं। तस्य स्तनद्वयस्य मध्ये यथा येन प्रकारेण मृणालसूत्रान्तरं बिसतन्तुमात्रावकाशोऽप्यलभ्यं लब्धुमशक्यम्। ‘अन्तरमवकाशावधिपरिधानान्तर्धिभेदतादर्थ्ये’ इत्यमरः। अत्र संबन्धेऽसंबन्धरूपातिशयोक्त्यलंकारः। कुचयोः पीवरत्वातिशयार्थमवकाशसंबन्धेऽप्यसंबन्धाभिधानादिति॥

 लोके सुकुमारत्वमेव कुसुमास्त्रस्य साधकत्वमिति स्थिते सत्याह—

**शिरीषपुष्पाधिकसौकुमार्यौ बाहू तदीयाविति मे वितर्कः।  
पराजितेनापि कृतौ हरस्य यौ कण्ठपाशौ मकरध्वजेन॥४१॥[^34]**

 **शिरीषेति॥** तस्या इमौ तदीयौ बाहू शिरीषपुष्पादधिकं सौकुमार्यं मार्दवं ययोस्तथोक्ताविति मे वितर्क ऊहः। कुतः। यौ बाहू पराजितेनापि पूर्वं निर्जितेनापि मकरध्वजेन कामेन हरस्य कण्ठपाशौ कण्ठबन्धनरज्जू कृतौ। कण्ठालिङ्गनं प्रापितावित्यर्थः। तदसाध्यसाधनात्तत आधिक्यमिति भावः। अत्र बाह्वोरारोपितकण्ठपाशत्वस्य प्रकृतवैरनिर्यातनोपयोगात्परिणामालंकारः॥

**कण्ठस्य तस्याः स्तनबन्धुरस्य मुक्ताकलापस्य च निस्तलस्य।  
अन्योन्यशोभाजननाद्बभूव साधारणो भूषणभूष्यभावः॥४२॥[^34]**

 **कण्ठस्येति॥** स्तनाभ्यां बन्धुरस्योन्नतस्य तस्याः पार्वत्याः कण्ठस्य गलस्य निस्तलस्य वर्तुलस्य मुक्ताकलापस्य मुक्ताभूषणस्य च। ‘वर्तुलं निस्तलं वृत्तं बन्धुरं तून्नतानतम्’। ‘कलापो भूषणे बर्हे तूणीरे संहतावपि’ इति चामरः। अन्योन्यशोभाजननाद्भूषणभूष्यभावोऽलंकारालंकार्यभावः साधारणः समानो बभूव। उभावप्यन्योन्यस्य भूष्यौ भूषणे च बभूवतुरित्यर्थः। अत्र कण्ठमुक्ता

कलापयोः शोभाक्रियाद्वारेणान्योन्यभूषाजनकत्वादन्योन्यालंकारः। तदुक्तम्—‘परस्परं क्रियाजननमन्योन्यम्’ इति॥

 इदानीं पार्वतीवदनं चन्द्रकमलसदृशमित्येतदेव वचोभङ्ग्याह—

**चन्द्रं गता पद्मगुणान्न भुङ्क्ते पद्माश्रिता चान्द्रमसीमभिख्याम्।  
उमामुखं तु प्रतिपद्य लोला द्विसंश्रयां प्रीतिमवाप लक्ष्मीः॥४३॥**

 **चन्द्रमिति॥** लोला चपला। परिभ्रमणशीलेत्यर्थः। लक्ष्मीः कान्त्यभिमानिनी देवता चन्द्रं गता प्राप्ता सती पद्मगुणान्सौगन्ध्यादीन्न भुङ्क्ते नानुभवति। पद्माश्रिता सती चन्द्रमस इमां चान्द्रमसीमभिख्यां शोभाम्। ‘अभिख्या नामशोभयोः’ इत्यमरः। अमृतवदानन्दिनीं न भुङ्क्ते। उमामुखं प्रतिपद्य तु द्वे चन्द्रपद्मे संश्रयः कारणं यस्यास्तां द्विसंश्रयां प्रीतिमानन्दमवाप। तत्रोभयगुणसंभवादिति भावः। अत्रोपमानभूतचन्द्रपद्मापेक्षयोपमेयस्योमामुखस्याधिकगुणवत्त्वोक्त्या व्यतिरेकालंकारः। तदुक्तम्—‘भेदप्राधान्येनोपमानादुपमेयस्याधिक्ये विपर्यये वा व्यतिरेकः’ इति॥

**पुष्पं प्रवालोपहितं यदि स्यान्मुक्ताफलं वा स्फुटविद्रुमस्थम्।  
ततोऽनुकुर्याद्विशदस्य तस्यास्ताम्रौष्ठ[^36]पर्यस्तरुचः स्मितस्य॥४४॥**

 **पुष्पमिति॥** पुष्पं पुण्डरीकादिकं प्रवाले बालपल्लव उपहितं निहितं स्याद्यदि। 'प्रवालो वल्लकीदण्डे विद्रुमे बालपल्लवे’ इति विश्वः। मुक्ताफलं वा स्फुटे निर्मले विद्रुमे तिष्ठतीति स्फुटविद्रुमस्थं स्याद्यदि ततस्तर्हि विशदस्य शुभ्रस्य ताम्रे अरुणे ओष्ठे पर्यस्ता प्रसृता रुक्कान्तिर्यस्य तथोक्तस्य तस्याः पार्वत्याः स्थितस्यानुकुर्यात्। स्मितमनुकुर्यादित्यर्थः। अत्र ‘भाषाणामश्नीयात्’ इतिवत्संबन्धमात्रविवक्षया षष्ठी। अत्र पुष्पप्रवालयोर्मुक्ताविद्रुमयोश्चासंबन्धेऽपि संबन्धोक्त्यातिशयोक्तिः। ‘सा च संभावना’ इत्यलंकारसर्वस्वकारः। विशेषतस्तु पुष्पमुक्ताफलयोरुपमानयोः प्रकृतोत्कर्षार्थमुपमेयताकल्पनात्प्रतीपालंकारः। तदुक्तम्—‘उपमानस्याक्षेप उपमेयताकल्पनं वा प्रतीपः’ इति लक्षणात्। स च पूर्वोक्तातिशयोक्त्यनुप्राणित इति॥

**स्वरेण तस्याममृतस्रुतेव प्रजल्पितायामभिजातवाचि।  
अप्यन्यपुष्टा[^37] प्रतिकूलशब्दा[^38] श्रोतुर्वितन्त्रीरिव ताड्यमाना॥४५॥**

 **स्वरेणेति॥** अभिजातवाचि मधुरभाषिण्यां तस्यां पार्वत्माममृतस्रुतामृतस्राविणेव। क्विप्। स्वरेण नादेन प्रजल्पितायामालपन्त्याम्। कर्तरि क्तः। अन्यैः काकादिभिः पुष्टान्यपुष्टा कोकिलापि। मुख्यया वृत्त्या जातिवचनत्वाभावान्ङीबभावः। ताड्यमाना वाद्यमाना विषमबद्धा तन्त्रीर्वितन्त्रीरिव। ‘अवि

तृृस्तृ— तन्त्रिभ्य ईः’ इति तन्त्रिधातोरौणादिक ईप्रत्ययः। ङीबभावान्न ‘हल्ङ्याब्भ्यः–’इति सुलोपः। तदुक्तम्—‘अवीलक्ष्मीतरीतन्त्रीधीह्रीश्रीणामुणादिषु। स्त्रीलिङ्गानाममीषां तु न सुलोपः कदाचन॥’ इति। एते डीबन्ता न भवन्तीत्यर्थः। श्रोतुर्जनस्य प्रतिकूलशब्दाः कर्णकठोरनादा भवन्तीति शेषः॥

**प्रवातनीलोत्पलनिर्विशेषमधीरविप्रेक्षितमायताक्ष्या।  
तया गृहीतं नु मृगाङ्गनाभ्यस्ततो गृहीतं नु मृगाङ्गनाभिः॥४६॥**

 **प्रवातेति॥** प्रवाते प्रभूतवातस्थले यन्नीलोत्पलं ततो निर्विशेषं निर्भेदम्। तत्सदृशमित्यर्थः। अधीरविप्रेक्षितं चकितविलोकितमायताक्ष्या विशालनेत्रया तया पार्वत्या मृगाङ्गनाभ्यो हरिणीभ्यो गृहीतमभ्यस्तं नु। अथवा मृगाङ्गनाभिस्ततस्तस्याः पार्वत्याः। पञ्चम्यास्तसिल्। गृहीतं नु। अत्र विवक्षितस्य परस्परग्रहणस्योत्प्रेक्षणादुत्प्रेक्षेति केचित्। तदुपजीविसंदेहालंकार इत्यन्ये। उभयोः संकर इत्यपरे॥

**तस्याः शलाकाञ्जननिर्मितेव कान्तिर्भ्रुवोरायतलेखयोर्या।  
तां वीक्ष्य लीला[^39]चतुरामनङ्गः स्वचापसौन्दर्यमदं मुमोच॥४७॥**

 **तस्या इति॥** आयतलेखयोर्दीर्घरेखयोस्तस्याः पार्वत्या भ्रुवोः संबन्धिनी शलाकयाञ्जनेन निर्मितेव स्थिता या कान्तिर्लीलाचतुरां विलाससुभगां तां कान्तिं वीक्ष्यानङ्गः स्वचापसौन्दर्येण यो मदस्तं मुमोच। इह सौन्दर्यातिशयोक्तिः॥

**लज्जा तिरश्चां यदि चेतसि स्यादसंशयं पर्वतराजपुत्र्याः।  
तं केशपाशं प्रसमीक्ष्य कुर्युर्बालप्रियत्वं शिथिलं चमर्यः॥४८॥**

 **लज्जेति॥** तिरश्चां तिर्यग्जातीनां चेतसि लज्जा स्याद्यदि। संशयाभावोऽसंशयम्। संदेहो नास्तीत्यर्थः। पर्वतराजपुत्र्याः। ‘शार्ङ्गरवाद्यञो ङीन्’ इति ङीन्। तं प्रसिद्धं केशपाशं केशकलापम्। 'पाशः पक्षश्च हस्तश्च कलापार्थाः कचात्परे' इत्यमरः। प्रसमीक्ष्य दृष्ट्वा चमर्यो मृगीविशेषा बालाः प्रिया यासामिति विग्रहे बालप्रियास्तासां भावो बालप्रियत्वम्। प्रियबालत्वमित्यर्थः। आहिताग्न्यादिपाठाद्वा परनिपातः। ‘त्वतलोर्गुणवचनस्य’ इति पुंवद्भावः। शिथिलं कुर्युः।

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

 ४५—४६ श्लोकयोर्मध्ये इमौ श्लोकौ दृश्येते—

**कर्णद्वयस्थं नगराजपुत्र्यास्ताटङ्कयुग्मं सुतरां[^40] रराज।  
मत्वा[^41] भवित्रीं त्रिपुरारिपत्नीं तां[^42] सेवमानाविव पुष्पवन्तौ॥**

**ताटङ्कपत्रं[^43] विरराज तस्याः शैलात्मजायाः श्रवणद्वयस्थम्।  
मत्वा भवित्रीं मदनारिपत्नीं सेवासमेताविव पुष्पवन्तौ[^44]॥**

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

 निर्लज्जत्वान्नशिथिलयन्तीत्यर्थः। अतएवात्र निर्लज्जत्वकरणहेतोराद्यपादे वाक्यार्थत्वेनोक्त्या काव्यलिङ्गाख्योऽलंकारः। तदुक्तम्—'हेतोर्वाक्यपदार्थत्वे काव्यलिङ्गमुदाहृतम्' इति॥

**सर्वोपमाद्रव्यसमुच्चयेन यथाप्रदेशं विनिवेशितेन।  
सा निर्मिता विश्वसृजा प्रयत्नादेकस्थसौन्दर्यदिदृक्षयेव॥४९॥**

 **सर्वोपमेति॥** किंबहुना सा पार्वती विश्वसृजा विधात्रैकत्र तिष्ठतीत्येकस्थं तस्य सौन्दर्यस्य। सर्ववस्तुगतस्येत्यर्थः। दिदृक्षयेव प्रयत्नाद्यथाप्रदेशं क्रमाद्विनिवेशितेन स्थापितेन सर्वेषामुपमाद्रव्याणां चन्द्रारविन्दाद्युपमानवस्तूनां समुच्चयेन समाहारेण निर्मिता। दिदृक्षयेवेति फलोत्प्रेक्षा दर्शनार्थित्वाद्विश्वसृज इति॥

**तां नारदः कामचरः कदाचित्कन्यां किल प्रेक्ष्य पितुः समीपे।  
समादिदेशैकवधुं[^45] भवित्रीं प्रेम्णा शरीरार्धहरां हरस्य॥५०॥**

 **तामिति॥** कामेनेच्छया चरतीति कामचरो नारदः। कदाचित्पितुर्हिमवतः समीपे कन्यां तां पार्वतीं प्रेक्ष्य किल प्रेम्णा न त्वन्यथा हरस्य शिवस्यार्धं हरतीत्यर्धहरा। 'हरतेरनुद्यमनेच्' इत्यच्प्रत्ययः। शरीरस्यार्धहरां शरीरार्धहराम्। कुलधुरंधरादिवदवयवद्वारा समुदायविशेषकत्वात्समासः। अन्यथा त्वर्धस्य समप्रविभागवचनत्वादशरीरेति स्यात्। एकवधूमसपत्नीकां भार्याम्। 'पूर्वकाल–' इत्यादिना समासः। भवत्रीं भाविनीं समादिदेश। हरस्यार्धाङ्गहारिण्येकपत्नी भविष्यतीत्यादिष्टवानित्यर्थः॥

**गुरुः प्रगल्भेऽपि वयस्यतोऽस्यास्तस्थौ निवृत्ता[^46]न्यवराभिलाषः।  
ऋते कृशानोर्न हि मन्त्रपूतमर्हन्ति तेजांस्यपराणि हव्यम्॥५१॥**

 **गुरुरिति॥** गुरुः पिता। 'गुरू गीष्पतिपित्राद्यौ' इत्यमरः। अतो नारदवचनाद्धेतोरस्याः पार्वत्याः प्रगल्भे वयस्यपि यौवने सत्यपि निवृत्तोऽन्यस्मिन्वरे जामातर्यभिलाषो यस्य स तथोक्तः सन्। 'वरो ना रूपजामात्रोः' इति वैजयन्ती। तस्थौ। वरान्तरं नान्विष्टवानित्यर्थः। ननु कुतोऽसौ निर्बन्ध इत्यत आह—ऋत इति। तथाहि मन्त्रैः पूतं संस्कृतं हूयत इति हव्यमाज्यादिकं कृशानोः पावकादृते कृशानुं विना। 'अन्यारादितर–' इत्यादिना पञ्चमी। अपराणि तेजांसि सुवर्णादीनि नार्हन्ति। न भजन्तीत्यर्थः। ईश्वरादन्यस्य तद्योग्यस्याभावादुपेक्षेति भावः॥

 तर्हि तमेवाहूय दीयतामित्याशङ्क्याह—

**अयाचितारं न हि देवदेवमद्रिः सुतां ग्राहयितुं शशाक।  
अभ्यर्थनाभङ्गभयेन साधुर्माध्यस्थ्यमिष्टेऽप्यवलम्बतेऽर्थे॥५२॥**

 **अयाचितारमिति॥** अद्रिर्हिमवानयाचितारमयाचमानं देवदेवं महादेवं सुतां पार्वतीं ग्राहयितुं स्वयमाहूय परिग्राहयितुं न शशाक नोत्सेहे। तथाहि साधुः सज्जनः। ‘साधुर्वार्धुषिके चारौ सज्जने चाभिधेयवत्’ इति विश्वः। अभ्यर्थनाभङ्गभयेन याच्ञावैफल्यभीत्येष्टेऽप्यर्थे विषये माध्यस्थ्यमौदासीन्यमवलम्बते॥

 न च तथैव स्थितः किं तूपायान्तरं चिन्तितवानिति वक्तुं प्रस्तौति—

**यदैव पूर्वे जनने शरीरं सा दक्षरोषात्सु[^47]दती ससर्ज।  
तदाप्रभृत्येव[^48] विमुक्तसङ्गः पतिः पशूनामपरिग्रहोऽभूत्॥५३॥**

 **यदेति॥** शोभना दन्ता यस्याः सा सुदती। ‘वयसि दन्तस्य दतृ’ इति दत्रादेशः। ‘उगितश्च’ इति ङीप्। सा पार्वती पूर्वे जनने पूर्वस्मिञ्जन्मनि। 'पूर्वादिभ्यो नवभ्यो वा' इति स्मिन्नादेशविकल्पः। ‘पूर्वं ज्वलने’ इति पाठे पूर्वं दाक्षायणीत्वे ज्वलने योगाग्नौ। यदा यस्मिन्काले दक्षरोषाच्छरीरं देहं ससर्ज तत्याज, तदाप्रभृत्येव तदाद्येव यथा तथा पशूनां पतिः शिवो विमुक्तसङ्गस्त्यक्तविषयासङ्गः सन्। अपरिग्रहोऽपत्नीकोऽभूत्।

ख्यन्तरं न परिजग्राहेत्यर्थः। ‘पत्नीपरिजनादानमूलशापाः परिग्रहाः’ इत्यमरः॥

**स कृत्तिवासास्तपसे यतात्मा[^49] गङ्गाप्रवाहोक्षितदेवदारु।  
प्रस्थं हिमाद्रेर्मृगनाभिगन्धि किंचित्क्वणत्किंनरमध्युवास॥५४॥**

 **स इति॥** कृत्तिवासाश्चर्माम्बरः। ‘अजिनं चर्म कृत्तिः स्त्री’ इत्यमरः। यतात्मा नियतचित्तः सः पशुपतिस्तपसे तपोर्थं गङ्गाप्रवाहेणोक्षिताः सिक्ता देवदारवो यस्मिंस्तत्तथोक्तम्। मृगनाभिगन्धि कस्तूरीगन्धवत्। कस्तूरीमृगसंचारादिति भावः। ‘मृगनाभिर्मृगमदः कस्तूरी चाथ कोलकम्’ इत्यमरः। क्वणन्तो गायन्तः किंनरा यस्मिंस्तत्तथोक्तम्। किंचित्किमपि हिमाद्रेः प्रस्थं सानुमध्युवास। कुत्रचित्प्रस्थ उवासेत्यर्थः। ‘उपान्वध्याङ्वसः’ इत्याधारस्य कर्मत्वम्। ‘प्रस्थोऽस्त्रीसानुमानयोः’ इत्यमरः॥

**गणा नमेरुप्रसवावतंसा भूर्जत्वचः स्पर्शवतीर्दधानाः[^50]।  
मनःशिलाविच्छुरिता निषेदुः शैलेयनद्धेषु शिलातलेषु॥५५॥**

 **गणा इति॥** गणाः प्रमथगणाः। ‘गणाः प्रमथसंख्यौघाः’ इति वैजयन्ती। नमेरुप्रसवावतंसाः सुरपुंनागकुसुमशेखराः। ‘नमेरुः सुरपुंनागः’ इति विश्वः। स्पर्शवतीः सुखस्पर्शाः। मृद्वीरित्यर्थः। प्रशंसायां मतुप्। भूर्जत्वचो भूर्जवल्कलानि दधानाः। वसाना इत्यर्थः। मनःशिलाभिर्धातुविशेषैर्विच्छुरिता अनुलिप्ताश्च सन्तः। शिलायां भवं शैलेयम्। गन्धौषधिविशेषः। शिलायाः ‘स्त्रीभ्यो ढक्’ इति भवार्थे ढक्। ‘शिलाजतु च शैलेयम्’ इति यादवः। तेन नद्धेषु व्याप्तेषु शिलातलेषु निषेदुः। उपविविशुरित्यर्थः॥

**तुषारसंघातशिलाः खुराग्रैः समुल्लिखन्दर्पकलः ककुद्मान्।  
दृष्टः कथंचिद्गवयैर्विविग्नैरसोढसिंहध्वनिरुन्ननाद॥५६॥**

 **तुषारेति॥** तुषारसंघाता हिमघनास्त एव शिलास्ताः खुराग्रैः समुल्लिखन्विदारयन्दर्पेण कलो मधुरध्वनिर्यस्य स दर्पकलो विविधैर्भीतैर्गवयैर्गोसदृशमृगविशेषैः कथंचित्कृच्छ्रेण दृष्टः। ककुदमस्यास्तीति ककुद्मान्वृषभोऽसोढः सिंहानां ध्वनिर्येन स सिंहध्वनिमसहमानः सन्। उन्ननादोच्चैर्ननाद। जगर्जेत्यर्थः। स्वभावोक्तिरलंकारः। तदुक्तम्—‘स्वभावोक्तिरसौ चारु यथावद्वस्तुवर्णनम्’ इति॥

**तत्राग्नि[^51]माधाय समित्समिद्धं[^52] स्वमेव मूर्त्यन्तरमष्टमूर्तिः।  
स्वयं विधाता तपसः फलानां केनापि कामेन तपश्चचार॥५७॥**

 **तत्रेति॥** तपसः फलानामिन्द्रत्वादीनां स्वयं विधाता जनयिता। दातेत्यर्थः। अष्टौ मूर्तयो यस्य सोऽष्टमूर्तिरीश्वरः। ‘भूतार्कचन्द्रयज्वानो मूर्तयोऽष्टौ प्रकीर्तिताः’ इति। तत्र प्रस्थे स्वं स्वकीयमेव मूर्त्यन्तरं मूर्तिभेदं समिद्भिः समिद्धं दीपितमग्निमाधाय प्रतिष्ठाप्य केनापि कामेन कयापि फलकामनया तपश्चचार चक्रे। ‘प्रयोजनमनुद्दिश्य न मन्दोऽपि प्रवर्तते’ इति न्यायात्कामेनेत्युक्तम्। तस्यावाप्तसमस्तकामत्वात्केनापीत्युक्तम्॥

**अनर्घ्यमर्घ्येण तमद्रिनाथः स्वर्गौकसामर्चितमर्चयित्वा।  
आराधनायास्य सखीसमेतां समादिदेश प्रयतां तनूजाम्॥५८॥**

 **अनर्घ्येति॥** अद्रीणां नाथोऽद्रिनाथो हिमवान्। अर्घं मूल्यमर्हतीत्यर्घ्यः। 'मूल्ये पूजाविधावर्धः' इत्यमरः। ‘दण्डादिभ्यो यः’ इति यप्रत्ययः। अर्घ्यो न भवतीत्यनर्घ्यस्तमनर्घ्यम्। अमूल्यमित्यर्थः। स्वर्ग ओकः स्थानं येषां तेषां स्वर्गौकसां देवानामर्चितम्। देवैः पूज्यमानमित्यर्थः। ‘मतिबुद्धिपूजार्थेभ्यश्च’ इति वर्तमाने क्तः। ‘क्तस्य च वर्तमाने’ इति षष्ठी। तमीश्वरमर्घ्येण पूजार्थोदकेन। ‘पादार्घाभ्यां च’ इति यत्प्रत्ययः। ‘षट् तु त्रिष्वर्घ्यमर्घार्थे पाद्यं पादाय वारिणि’ इत्यमरः। अर्चयित्वा पूजयित्वास्येश्वरस्याराधनाय सखीभ्यां जयाविजयाभ्यां समेतां प्रयतां नियतां तनूजां सुतां समादिदेशाज्ञापयामास॥

**प्रत्यर्थिभूतामपि तां समाधेः शुश्रूषमाणां गिरिशोऽनुमेने।  
विकारहेतौ सति विक्रियन्ते येषां न चेतांसि त एव धीराः॥५९॥**

 **प्रत्यर्थीति॥** गिरिशः शिवः समाधेः प्रत्यर्थिभूतां प्रतिपक्षभूतामपि। सुप्सुपेति समासः। श्रोतुमिच्छन्तीं शुश्रूषमाणां सेवमानाम्। सेवका हि सेव्ये दत्तकर्णा भवन्ति। इच्छार्थे सन्प्रत्ययः। ‘ज्ञाश्रुस्मृदृशां सनः’ इत्यात्मनेपदम्। तां पार्वतीमनुमेनेऽङ्गीचकार। न प्रतिषिद्धवानित्यभिप्रायः। न चैतावता धीरस्य कश्विद्विकार इत्याशयः। धीरत्वमेवार्थान्तरन्यासेनाह—**विकारेति।** विकारस्य प्रकृतेरन्यथात्वस्य हेतौ स्त्रीसंनिधानादिकारणे सति विद्यमानेऽपि येषां चेतांसि न विक्रियन्ते न विकृतिं नीयन्ते त एव धीराः। ‘विक्रियन्ते’ इति कर्मणि लट्॥

 शुश्रूषाप्रकारमेवाह—

**अवचितबलिपुष्पा वेदिसंमार्गदक्षा  
नियमविधिजलानां बर्हिषां चोपनेत्री।  
गिरिशमुपचचार प्रत्यहं सा सुकेशी  
नियमितपरिखेदा तच्छिरश्चन्द्रपादैः॥६०॥**

 **अवचितेति॥** सुकेशी शोभनमूर्धजा। ‘स्वाङ्गाच्चोपसर्जनादसंयोगोपधात्’ इति ङीष्। सा पार्वत्यवचितानि लूनानि बलिपुष्पाणि पूजाकुसुमानि यया सा वेदेर्नियमवेदिकायाः संमार्गे संमार्जने दक्षा नियमविधेर्नित्यकर्मानुष्ठानस्य यानि जलानि तेषां बर्हिषां कुशानां चोपनेत्र्यानेत्री सती तस्य गिरिशस्य शिरसि चन्द्रस्य पादै रश्मिभिः। ‘पादा रश्म्यङ्घ्रितुर्यांशाः’ इत्यमरः। नियमितपरिखेदा निवर्तितपरिश्रमा सत्यहन्यहनि प्रत्यहम्। ‘अव्ययं विभक्तिसमीपसमृद्धि–’ इत्यादिना नियतार्थेऽव्ययीभावः। ‘नपुंसकादन्यतरस्याम्’ इत्यच्प्रत्ययः। गिरिशमुपचचार शुश्रूषांचक्रे॥

इति श्रीमन्महामहोपाध्यायकोलाचलमल्लिनाथसूरिविरचितया संजीविनीसमाख्यया व्याख्यया समेतः श्रीकालिदासकृतौ कुमारसंभवे महाकाव्य उमोत्पत्तिर्नाम प्रथमः सर्गः।  
**——————**

**द्वितीयः सर्गः।**

**<MISSING_FIG href="../books_images/U-IMG-1720682852कुमार24.JPG"/>**

**तस्मिन्विप्रकृताः काले तारकेण दिवौकसः।  
तुरासाहं पुरोधाय धाम स्वायंभुवं ययुः॥१॥**

 **तस्मिन्निति॥** तस्मिन्काले पार्वतीशुश्रूषाकाले तारकेण तारकनाम्ना वज्रणखपुत्रेण केनचिदसुरेण विप्रकृता उपप्लुता दिवमोकः स्थानं येषां ते दिवौकसो देवाः। ‘दिवं स्वर्गेऽन्तरिक्षे च’ इति विश्वः। द्यौरोक इति पक्षे पृषोदरादित्वात्साधुः। तुरं त्वरितं साहयत्यभिभवतीति तुराषाट्। साहयतेश्चौरादिकात्क्विप्। ‘नहिवृतिवृषि–’इत्यादिना पूर्वपदस्य दीर्घः। प्रकृतिग्रहणे प्रातिपदिकस्यापि ग्रहणात्। मुग्धबोधकारस्तु तुराशब्दष्टाबन्त इत्याचष्टे। तं तुरासाहं देवेन्द्रम्। अजादिषु साड्रूपत्वाभावात् ‘सहेः साडः सः’ इति पत्वं न भवति। पुरोधाय पुरस्कृत्य। स्वयंभुवो ब्रह्मण इदं स्वायंभुवम्। संज्ञापूर्वकविधेरनित्यत्वात् ‘ओर्गुणः’ इति गुणो न। धाम स्थानं ययुः। ब्रह्मलोकं जग्मुरित्यर्थः॥

**तेषामाविरभूद्ब्रह्मा परिम्लानमुखश्रियाम्।  
सरसां सुप्तपद्मानां प्रातर्दीधितिमानिव॥२॥**

 **तेषामिति॥** परिम्लाना परिक्षीणा मुखश्रीर्मुखकान्तिर्येषां तथोक्तानां तेषां देवानां ब्रह्मा सुप्तपद्मानां मुकुलितारविन्दानां सरसां प्रातर्दीधितिमान्सूर्य इवाविरभूत्। प्रकाशोऽभूदित्यर्थः। ‘प्रकाशे प्रादुराविः स्यात्’ इत्यमरः। सूर्योपमानेन तेषां म्लानिहरणत्वं सूचितम्। अत्रोपमालंकारः। तल्लक्षणं तु—‘स्वतःसिद्धेन भिन्नेन संमतेन च धर्मतः। साम्यमन्येन वर्ण्यस्य वाच्यं चैकपदोपमा॥’ इति॥

**अथ सर्वस्य धातारं ते सर्वे सर्वतोमुखम्।  
वागीशं वाग्भिरर्थ्याभिः प्रणिपत्योपतस्थिरे॥३॥**

 **अथेति॥** अथाबिर्भावानन्तरं सर्वे ते देवाः सर्वतः समन्ततो मुखानि यस्य तं सर्वतोमुखम्। चतुर्मुखमित्यर्थः। वाचां विद्यानामीशं सर्वस्य जगतो धातारं स्रष्टारं ब्रह्माणं प्रणिपत्य नमस्कृत्य। अर्थादनपेताभिरर्थ्याभिः। अर्थयुक्ताभिरित्यर्थः। ‘धर्मपथ्यर्थन्यायादनपेते’ इति यत्प्रत्ययः। वाग्भिरुपतस्थिरे। तुष्टुवुरित्यर्थः। ‘उपाद्देवपूजासंगतिकरणमित्रकरणपथिष्विति वक्तव्यम्’ इत्यात्मनेपदम्॥

 स्तुतिप्रकारमाह ‘नमः’ इत्यादिभिर्द्वादशभिः श्लोकैः—

**नमस्त्रिमूर्तये तुभ्यं प्राक्सृष्टेः केवलात्मने।  
गुणत्रयविभागाय पश्चाद्भेदमुपेयुषे॥४॥**

 **नम इति॥** हे भगवन्नित्यध्याहार्य व्याख्येयम्। सृष्टेः प्राक्। ‘अन्यारात्—’इत्यादिनाञ्चूत्तरपदयोगे पञ्चमी। केवलात्मन एकरूपाय। ‘आत्मा वा इदमेक एवाग्र आसीत्’ इति श्रुतेः। ‘निर्णीते केवलमिति त्रिलिङ्गं त्वेककृत्स्नयोः’ इत्यमरः। पश्चात्सृष्टिप्रवृत्तिकाले। विभज्यतेऽनेनेति विभागः। गुणानां सत्त्वादीनां त्रयमेव विभागो यस्य तस्मै। ‘गुणाः सत्त्वं रजस्तमः’ इत्यमरः। भेदमुपाधिम्। स्रष्टृत्वादिकमित्यर्थः। उपेयुषे प्राप्तवते। ‘उपेयिवाननाश्वाननूचानश्च' इति निपातः। अतएव त्रिमूर्तये ब्रह्मविष्णुरुद्ररूपिणे तुभ्यं नमः। ‘नमः स्वस्ति–’ इत्यादिना चतुर्थी। उक्तं च—‘नमो रजोजुषे सृष्टौ स्थितौ सत्त्वमयाय च। तमोरूपाय संहारे त्रिरूपाय स्वयंभुवे॥’ इति॥

**यदमोघमपामन्तरुप्तं बीजमज त्वया।  
अतश्चराचरं विश्वं प्रभवस्तस्य गीयसे॥५॥**

 **यदिति॥** न जायत इत्यजः। हे अज, अपां जलानामन्तस्त्वया यदमोघम— वन्ध्यं बीजं वीर्यमुप्तं निक्षिप्तम्। ‘मुक्तम्’ इति पाठे विसृष्टमित्यर्थः। ‘शुक्रं तेजोरेतसी च बीजवीर्येन्द्रियाणि च’ इत्यमरः। अतस्ते बीजाच्चराचरं स्थावरजंगमात्मकम्। समाहारे द्वन्द्वैकवद्भावः। विश्वं जगत्। उत्पन्नमिति शेषः। तस्य विश्वस्य। प्रभवत्यस्मादिति प्रभवः कारणं गीयसे। ‘अदश्चराचरं विश्वं प्रसवस्तस्य गीयते’ इति पाठे अद इदं चराचरं विश्वं तस्य वीजस्य प्रसवो गीयते। लोक इति शेषः। अत्र मनुः—‘अप एव ससर्जादौ तासु वीर्यमवासृजत्। तदण्डमभवद्धैमं सहस्रांशुसमप्रभम्॥’ इति॥

**तिसृभिस्त्वमवस्थाभिर्महिमानमुदीरयन्।  
प्रलयस्थितिसर्गाणामेकः कारणतां गतः॥६॥**

 **तिसृभिरिति॥** एकः सृष्टेः प्राक्केवलस्त्वं तिसृभिरवस्थाभिस्त्रैगुण्यमयीभिर्हरिहरब्रह्मस्वरूपाभिर्महिमानं निजशक्तिमुदीरयन्जृम्भयन्प्रलयस्थितिसर्गाणामन्तस्थित्युत्पत्तीनां कारणतां गतः। इदं ‘पश्चाद्भेदमुपेयुषे’ ( २।४ ) इत्यस्य विवरणमतो न गतार्थत्वदोषः॥

 भूतसृष्टिकर्तृत्वमुक्त्वा मिथुनसृष्ट्यर्थं मूर्तिमतो ब्रह्मणो भेदमाह—

**स्त्रीपुंसावात्मभागौ[^53] ते भिन्नमूर्तेः सिसृक्षया।  
प्रसूतिभाजः सर्गस्य तावेव पितरौ स्मृतौ॥७॥**

 **स्त्रीपुंसाविति॥** स्त्री च पुमांश्च स्त्रीपुंसौ। ‘अचतुर–’ इत्यादिनाच्प्रत्ययान्तो निपातः। सिसृक्षया स्रष्टुमिच्छया भिन्नमूर्तेर्द्विधाकृतविग्रहस्य ते तवात्मनो देहस्य भागावात्मभागौ। ‘आत्मा जीवे धृतौ देहे स्वभावे परमात्मनि’ इति विश्वः। तावेव भागौ प्रसूतिभाज उत्पत्तिभाजः। सृज्यत इति स्वर्गस्तस्य। निजसृष्टेरित्यर्थः। माता च पिता च पितरौ। ‘पिता मात्रा’ इत्येकशेषः। स्मृतौ। वृद्धेरिति शेषः। अत्र मनुः—‘द्विधा कृत्वात्मनो देहमर्धेन पुरुषोऽभवत्। अर्धेन नारी तस्यां स विराजमसृजत्प्रभुः॥’ इति॥

**स्वकाल[^54]परिमाणेन व्यस्तरात्रिंदिवस्य ते।  
यौ[^55] तु स्वप्नावबोधौ तौ भूतानां प्रलयोदयौ॥८॥**

 **स्वकालेति॥** स्वकालस्य परिमाणेन ‘चतुर्युगसहस्राणि ब्रह्मणो दिनमुच्यते’ इत्युक्तरूपेण व्यस्तं विभक्तं रात्रिंदिवं रात्र्यहनी यस्य तस्य। यद्यपि ‘अचतुर–’ आदिसूत्रेण रात्रौ च दिवा च रात्रिंदिवमिति सप्तम्यर्थे वृत्तौ द्वन्द्व इत्युक्तं तथापि ‘दोषामन्यमहः, दिवामन्या रात्रिः’ इत्यादाविवात्रापि प्रातिपदिकार्थवृत्तित्वं कथंचित्प्रयोगबलादाश्रयणीयम्। ते तव यौ तु स्वप्नावबोधौ तावेव भूतानां प्रलयोदयौ संहारसष्टी। यदाहुः—‘यदा स देवो जागर्ति तदैव चेष्टते जगत्। यदा स्वपिति शान्तात्मा तदा सर्वं प्रलीयते॥ इति। एतच्च दैनंदिनसृष्टिप्रलयाभिप्रायकं, महाप्रलयस्य ब्रह्मणो वर्षशतान्ते भावित्वात्॥

जगद्योनिरयोनिस्त्वं जगदन्तो[^56] निरन्तकः।  
जगदादिरनादिस्त्वं जगदीशो[^57] निरीश्वरः॥९॥

 **जगदिति॥** हे भगवन्, त्वं जगद्योनिर्जगत्कारणं स्वयमयोनिरनादित्वादकारणकस्त्वम्। अन्तयतीत्यन्तः। पचाद्यच्। जगतोऽन्तर्जगत्संहती स्वयं निरन्तको नित्यत्वादन्तरहितः। त्वं जगतामादिर्जगदादिः। सृष्टेः प्रागपि सन्नित्यर्थः। अतएव त्वमनादिरादिरहितः। त्वं जगतामीशो नियन्ता स्वयं निरीश्वरः। अनियम्य इत्यर्थः। ‘यतो वा इमानि भूतानि जायन्ते’ इत्यादि श्रुतिरेवात्र प्रमाणम्। अत्रायोनिरित्यादौ नञ्तत्पुरुषाश्रयणे विरोधः। बहुव्रीहिणा तु तत्परिहार इति विरोधाभासालंकारः। यथाहुः—‘विरोधे तु विरोधाभासः’ इति॥

 तव तु न प्रपञ्चस्येव जन्मतिरोधानज्ञानेषु परापेक्षेत्याह—

आत्मानमात्मना वेत्सि सृजस्यात्मानमात्मना।  
आत्मना कृतिना च त्वमात्मन्येव प्रलीयसे॥१०॥

 **आत्मानमिति॥** हे भगवन्, त्वमात्मानं लोकानुग्रहार्थं ब्रह्मरूपेणोत्पिपादयिषितं स्वस्वरूपमात्मनैव वेत्सि जानासि। सर्वापि क्रिया कर्तव्यार्थज्ञानपूर्विकेति भावः। तथात्मानमात्मनैव। आत्मन्येवेत्यत्रापि संबध्यते। स्वस्मिन्नेव सृजसि। अधिष्ठानमपि स्वयमेवेत्यर्थः। ‘स्वे महिम्नि प्रतिष्ठितम्’ इति श्रुतेः। कृतिना समर्थेन। इदं सर्वत्र संबध्यते। आत्मना स्वेनैवात्मन्येव प्रलीयसे स्वस्मिन्नेव प्रलीनो भवसि। लीयतेर्दैवादिकात्कर्तरि लट्। ‘प्रकृत्यादिभ्य उपसंख्यानम्’ इति वार्तिकात्सर्वत्रात्मनेति तृतीया। न हि ते प्रपञ्चस्येव ज्ञानोत्पत्तिलयेषु परापेक्षेति फलितार्थः॥

द्रवः संघातकठिनः स्थूलः सूक्ष्मो लघुर्गुरुः[^58]।  
व्यक्तो व्यक्तेतरश्चासि प्राकाम्यं ते विभूतिषु॥११॥

 **द्रव्य इति॥** त्वमित्यनुषज्यते। हे भगवन्, त्वं द्रवः सरित्समुद्रादिवद्रसात्मकोऽसि। संघातेन निबिडसंयोगेन कठिनो महीधरादिवत्। स्थूल इन्द्रियग्रहणयोग्यो घटादिवत्। सूक्ष्मोऽतीन्द्रियः परमाण्वादिवत्। लघुरुत्पतनयोग्यस्तूलादिवत्। गुरुर्हेमाद्रिवदचलनीयः। व्यक्तः कार्यरूपोऽसि। व्यक्तेतरः कारणरूपश्चासि। एवं विभूतिष्वणिमादिषु ते तव। प्रकामस्य भावः प्राकाम्यं यथाकामत्वम्॥

उद्धातः[^59] प्रणवो यासां न्यायैस्त्रिभिरुदीरणम्।  

**कर्म यज्ञः फलं स्वर्गस्तासां त्वं प्रभवो गिराम्॥१२॥**

 **उद्धात इति॥** हे भगवन्, यासां गिरां वाचामुद्धात उपक्रमः प्रणव ओंकारात्मकः। ‘ओंकारप्रणवौ समौ’ इति। ‘स्यादभ्यादानमुद्धात आरम्भः’ इति चामरः। इदमुपसंहारस्याप्युपलक्षणम्।‘ब्रह्मणः प्रणवं कुर्यादादावन्ते च सर्वतः। दहत्येनः कृतं पूर्वं परस्ताच्च विशेषतः॥’ इति निरुक्तपरिशिष्टयोर्यास्कः। नीयन्त एभिरर्थविशेषा इति न्यायाः स्वराः। उक्तं च—‘स्वरविशेषादर्थप्रतिपत्तिः’ इति। ‘यथेन्द्रशत्रुः स्वरतोऽपराधात्’ इति। यासां गिरां त्रिभिर्न्यायैरुदात्तानुदात्तस्वरितैः स्वरैरुदीरणमुच्चारणम्। यासां कर्म। प्रतिपाद्यमित्यर्थः। यज्ञो ज्योतिष्टोमादिः न तु चैत्यवन्दनादिरिति भावः। फलं स्वर्गः। कर्मद्वारेति शेषः। कर्मस्वर्गौ ब्रह्मापवर्गयोरप्युपलक्षणे। त्वं तासां गिराम्। वेदानामित्यर्थः। प्रभवत्यस्मादिति प्रभवः कारणम्। प्रणेता स्मर्ता वा मतभेदेन॥

 सांख्यमतेन स्तुवन्ति—

**त्वामामनन्ति प्रकृतिं पुरुषार्थप्रवर्तिनीम्।  
तद्दर्शिनमुदासीनं त्वामेव पुरुषं विदुः॥१३॥**

 **त्वामिति॥** हे भगवन्, त्वां पुरुषस्यार्थो भोगापवर्गरूपस्तदर्थं प्रवर्तत इति पुरुषार्थप्रवर्तिनी तां प्रकृतिं त्रैगुण्यात्मकं मूलकारणम्। ‘प्रकृतिः पञ्चभूतेषु प्रधानं मूलकारणम्’ इति यादवः। आमनन्ति कथयन्ति। 'म्ना अभ्यासे' इति धातोर्लट्। ‘पाघ्राध्मास्थाम्ना–’ इत्यादिना मनादेशः। प्रकृतिपुरुषभेदाग्रहणात्प्रकृतिपुरुषाभेदव्यपदेशः। त्वामेव तां प्रकृतिं साक्षित्वेन पश्यतीति तद्दर्शिनमुदासीनं कूटस्थं पुरुषं विदुर्विदन्ति। ‘विदो लटो वा’ इति झेर्जुसादेशः। ‘अजामेकां लोहितशुक्लकृष्णाम्’ इति श्रुतिरत्र प्रमाणम्॥

**त्वं पितॄणामपि पिता देवानामपि देवता।  
परतोऽपि परश्चासि विधाता वेधसामपि॥१४॥**

 **त्वमिति॥** हे भगवन्, त्वं पितॄणामग्निष्वात्तादीनामपि पिता। तेषामपि तर्पणीय इत्यर्थः। देवानामिन्द्रादीनामपि देवता। तेषामपि यजनीय इत्यर्थः। परतोऽपि परश्चासि। सर्वोत्तरोऽसीत्यर्थः। ‘इन्द्रियेभ्यः परा ह्यर्था अर्थेभ्यश्च परं मनः। मनसश्च परा बुद्धिर्बुद्धेरात्मा महान्परः। महतः परमव्यक्तमव्यक्तात्पुरुषः परः। पुरुषान्न परं किंचित्सा काष्ठा सा परा गतिः॥’ इति सर्वोत्तरत्वाभिधानात्। वेधसां दक्षादीनामपि विधाता स्रष्टासि॥

**त्वमेव हव्यं होता च भोज्यं भोक्ता च शाश्वतः।  
वेद्यं[^60] च वेदिता चासि ध्याता ध्येयं च यत्परम्॥१५॥**

 **त्वमेवेति॥** शश्वत्सिद्धः शाश्वतः। शैषिकोऽण्प्रत्ययः। यद्यपि ‘कालाठ्ठञ्’ इति ठञपवादः। अतएव सूत्रकारस्यापि प्रयोगः—येषां च विरोधः शाश्वतिकः’ इति। तथापि प्रयोगवशात्साधुरिति वामन इति। शाश्वतः शश्वत्प्रयुक्तः शाश्वतस्त्वमेव। हूयत इति हव्यं हविराज्यादिकम्। जुहोतीति होता यजमानश्चासि। भोज्यमभ्यवहार्यमन्नम्। ‘भोज्यं भक्ष्ये’ इति निपातनात्कुत्वाभावः। भोक्तान्नादश्चासि। वेद्यं साक्षात्कार्यं वस्तु वेदिता साक्षात्कर्ता चासि। ध्याता स्मर्ता च। यत्परं वस्तु ध्येयं तच्चासि। साक्षात्कारसाधनभूतप्रत्ययविशेषप्रवाहो ध्यानम्॥

**इति तेभ्यः स्तुतीः श्रुत्वा यथार्था[^61] हृदयंगमाः।  
प्रसादाभिमुखो वेधाः[^62] प्रत्युवाच दिवौकसः॥१६॥**

 **इतीति॥** वेधा ब्रह्मेति तेभ्यो देवेभ्यः। 'आख्यातोपयोगे' इत्यपादानत्वात्पञ्चमी। यथार्थाः सत्या अतएव हृदयं गच्छन्तीति हृदयंगमा मनोहराः। खच्प्रकरणे ‘गमेः सुप्युपसंख्यानम्’ इति खच्प्रत्ययः। ‘अरुर्द्विषदजन्तस्य मुम्’ इति मुमागमः। स्तुतीः स्तोत्राणि श्रुत्वा प्रसादाभिमुखोऽनुग्रहप्रवणः सन्। दिवौकसो देवान्प्रत्युवाच॥

 अथ कविराह—

**पुराणस्य कवेस्तस्य चतुर्मुखसमीरिता।  
प्रवृत्तिरासीच्छब्दानां चरितार्था चतुष्टयी॥१७॥**

 **पुराणस्येति॥** द्रव्यगुणक्रियाजातिभेदेन चत्वारोऽवयवा यस्या इति चतुष्टयी चतुर्विधा। ‘संख्याया अवयवे तयप्’ इति तयप्। ‘टिड्ढाणञ्द्वयसच्–’इत्यादिना ङीप्। शब्दानां प्रवृत्तिर्वैखरीप्रमुखा वाग्वृत्तिः। उक्तं च—'वैखरी शब्दनिष्पत्तिर्मध्यमा श्रुतिगोचरा। द्योतितार्था च पश्यन्ती सूक्ष्मा वागनपायिनी॥' इति। पुराणस्य पुरातनस्य। पृषोदरादित्वात्साधुः। कवेः कवयितुस्तस्य ब्रह्मणश्चतुर्भिर्मुखैः समीरिता सती। ‘तद्धितार्थ–’ इत्यादिनोत्तरपदसमासः। समाहारे चतुर्मुखीति स्यात्। चरितार्थान्वर्थासीत्। चतुर्मुखोच्चारणाच्चातुर्विध्यं सफलमासीदित्यर्थः॥

 भगवानाह—

**स्वागतं स्वानधीकारान्प्रभावैरवलम्ब्य वः।  
युगपद्युगबाहुभ्यः प्राप्तेभ्यः प्राज्यविक्रमाः॥१८॥**

 **स्वागतमिति॥** हे प्राज्यविक्रमाः प्रभूतपराक्रमा देवाः। ‘प्राज्यं भूरि प्रभूतं च’ इति यादवः। स्वान्स्वकीयानधीकारान्नियोगान्। ‘उपसर्गस्य घञि–’इति वा दीर्घः। प्रभावैः सामर्थ्यैरवलम्ब्यास्थाय। यथाधिकारं स्थित्वापीत्यर्थः।

युगपत्समकालं प्राप्तेभ्यः। युगपत्प्राप्त्यामहत्कार्यमनुमीयत इति भावः। युगबाहुभ्यः। दीर्घबाहुभ्य इत्यर्थः। आजानुबाहुत्वं भाग्यलक्षणम्। वो युष्मभ्यम्। ‘बहुवचनस्य वस्त्रसौ’इति वसादेशः। ‘कर्मणा यमभिप्रैति—‘इत्यत्र कर्मपदेन क्रियाग्रहणात्संप्रदानत्वम्। स्वागतं शोभनमागमनम्। काकुरत्रानुसंधेया ॥

**किमिदं[^63] द्युतिमात्मीयां न विभ्रति यथा पुरा।  
हिमक्लिष्टप्रकाशानि[^64] ज्योतींपीव मुखानि वः ॥१९॥**

 **किमिति॥**‘वत्साः’ इत्युत्तरश्लोकीय (२/२८) संबोधनमत्राप्यनुषञ्जनीयम्। हे वत्साः पुत्रकाः, हिमेन नीहारेण क्लिष्टप्रकाशानि मन्दप्रभाणि ज्योतींषि नक्षत्राणीव ।‘दीप्तिताराहुताशेषु ज्योतिः’ इति शाश्वतः। वो युष्माकं मुखानि पुरा यथा पूर्वमिवात्मीयां द्युतिं न विभ्रति। इदं किम्। किंनिबन्धनमित्यर्थः। किमिदमित्यनेन वाक्यार्थः परामृश्यते॥

 उक्तमेव प्रपञ्चयति सप्तभिः श्लोकैः—

**प्रशमादर्चिषामेतदनुद्गीर्ण[^65]सुरायुधम्।  
वृत्रस्य हन्तुः कुलिशं कुण्ठितास्रीव[^66] लक्ष्यते ॥२०॥**

** प्रशमादिति॥**अर्चिषां तेजसां प्रशमान्निर्वाणादनुद्गीर्णसुरायुधम् । अनुदितचित्रप्रभमित्यर्थः। एतद्वृत्रस्य हन्तुरिन्द्रस्य कुलिशं वज्रम् । कुण्ठिता आश्रयो यस्य तत्कुण्ठितास्रिकुण्ठितकोटीव लक्ष्यते दृश्यते ॥

**किं चायमरि[^67]दुर्वारः पाणौ पाशः प्रचेतसः ।  
मन्त्रेण हतवीर्यस्य फणिनोदैन्यमाश्रितः ॥२१॥**

 **किं चेति॥** किं चायमरिदुर्वारो रिपुदुष्प्रधर्षः प्रचेतसो वरुणस्य। ‘प्रचेता वरुणः पाशी’ इत्यमरः। पाणौ पाशो रज्जुरायुधविशेषः। मन्त्रेण गारुडेन इतवीर्यस्य प्रतिबद्धशक्तेः फणिनः सर्पस्य दैन्यं शोच्यत्वमाश्रितः। अत्र फणिनिष्ठदैन्यस्य पाशेऽसंभवाद्दैन्यमिव दैन्यमिति कल्पनादसंभवद्वस्तुसंबन्धो निदर्शनालंकारः॥

**कुबेरस्य मनःशल्यं शंसतीव पराभवम्।  
अपविद्धगदो बाहुर्भग्नशाख इव द्रुमः॥२२॥**

 **कुबेरस्येति॥** अपविद्धा त्यक्ता गदा येन सोऽपविद्धगदः। अतएव भग्नशाखो द्रुम इव स्थितः कुबेरस्य बाहुर्मनःशल्यम्। दुःखहेतुत्वान्मनसः शल्यप्रायत्वमित्यर्थः। पराभवम्। शत्रुकृतमिति शेषः। शंसतीव कथयतीव। लक्षणयानुमापयतीत्यर्थः। बाहौ मुख्यकथनस्यासंभवादिवशब्दोऽप्यत एव॥

**यमोऽपि विलिखन्भूमिं दण्डेनास्तमितत्विषा ।  
कुरुतेऽस्मिन्नमोघेऽपि निर्वाणालातलाघवम् ॥२३॥**

 **यम इति॥** अस्तं नाशमिताः प्राप्ताः। अस्तमिति मकारान्तमव्ययम्। तस्य ‘द्वितीयाश्रितातीतपतितगतात्यस्तप्राप्तापन्नैः’ इति समासः। अस्तमितास्त्विषो यस्य तेन निस्तेजस्केन दण्डेन यमोऽपि भूमिं विलिखन्नमोघेऽपि। प्रागिति भावः। अस्मिन्दण्डे निर्वाणालातस्य शान्तोल्मुकस्य। अलातं नाम भूलेखनशलाका तस्य यल्लाघवं क्लैव्यं तत्कुरुते। ‘अलातमुल्मुकं ज्ञेयम्’ इति हलायुधः। ‘निर्वाणोऽवाते’ इति निपातनान्निष्ठानत्वम्। अत्रापि लाघवमिव लाघवमिति कल्पनान्निदर्शनालंकारः॥

**अमी च कथमादित्याः प्रतापक्षतिशीतलाः ।  
चित्रन्यस्ता इव गताः[^68] प्रकामालोकनीयताम्[^69] ॥२४॥**

 **अमी इति॥** प्रतापक्षत्या तेजसां क्षयेण शीतला अमीआदित्याश्च। द्वादशेति शेषः। कथम्। केन हेतुनेत्यर्थः। चित्रन्यस्ताश्चित्रलिखिता इव। प्रकाममत्यन्तमालोकनीयतां दृश्यतां गताः प्राप्ताः॥

**पर्याकुलत्वान्मरुतां वेगभङ्गोऽनुमीयते ।  
अम्भसामोघसंरोधः प्रतीपगमनादिव ॥२५॥**

 **पर्याकुलेति॥** मरुतां वायूनाम्। सप्तसप्तानामिति शेषः। पर्याकुलत्वात्खलितगतित्वाद्धेतोर्वेगस्य भङ्गोऽम्भसां जलानां प्रतीपगमनात्। उत्तानावरोहादित्यर्थः। ओघस्य संरोधः प्रवाहप्रतिबन्ध इवानुमीयते॥

**आवर्जितजटामौलिविलम्बिशशिकोटयः ।  
रुद्राणामपि मूर्धानः क्षतहुंकार[^70]शंसिनः ॥२६॥**

 **आवर्जितेति॥** आवर्जितेषु परिभवदुःखावनम्रेषु जटानां मौलिषु जटाजूटेषु विलम्बिन्यः स्रंसिन्यः शशिकोटयश्चन्द्ररेखा येषां ते तथोक्ताः। रुद्राणामपि। एकादशानामिति शेषः। मूर्धानः क्षतं हुंकारं शंसन्तीति तथोक्ताः। हुंकारक्षत्यनुमापका इत्यर्थः। हुंकारशस्त्रा हि रुद्रा इति भावः॥

**लब्धप्रतिष्ठाः प्रथमं यूयं किं बलवत्तरैः[^71] ।  
अपवादैरिवोत्सर्गाः कृतव्यावृत्तयः परैः ॥२७॥**

 **लब्धेति॥** प्रथमं पूर्वं लब्धप्रतिष्ठा लब्धस्थितयः। लब्धावकाशा इत्यन्यत्र। यूयं बलवत्तरैः पौरुषातिरेकाव्प्रबलतरैः। निरवकाशैरित्यपरत्र। परैः शत्रुभिरुत्सर्गाः सामान्यशास्त्राणि ’मा हिंस्यात्’ इत्येवमादीनि। अपोद्यन्त एभिरित्यपवादैः‘गामालभेत’ इत्यादिभिर्विशेषशास्त्रैरिव किं कृतव्यावृत्तयः कृतप्रतिष्ठाभङ्गाः। कृतविषयसंकोचरूपबाधा इत्यन्यत्र। ‘विषयसंकोच एव बाधः’ इत्याचार्याः। निषेधशास्त्रस्यावैदिकहिंसापरिहारेण लौकिकमात्रे व्यवस्थापनाद्विषयसंकोच इत्यलमतिगहनावगाहनेन॥

**तह्ब्रूत वत्साः किमितः प्रार्थयध्वं[^72] समागताः ।  
मयि सृष्टिर्हि लोकानां[^73] रक्षा युष्मास्ववस्थिता ॥२८॥**

 **तदिति॥** तत्तस्मात्कारणात्। हे वत्साः पुत्रकाः, 'वत्सस्त्वर्भकपुत्राद्योर्वर्षे वत्सं तु वक्षसि’ इति विश्वः। स्वयं पितामहत्वाद्वत्सा इत्यामन्त्रयते। संभूयागताः समागता इतो मत्तः किं प्रार्थयध्वम्। किमिच्छतेत्यर्थः। ब्रूत। लोकरक्षणे यूयमेव कर्तार इत्याह—मयि लोकानां सृष्टिः हि। रक्षा युष्मास्ववस्थिता। अतस्तदर्थमपि नास्ति मदपेक्षेत्यर्थः॥

**ततो मन्दानिलोद्धूतकमलाकरशोभिना।  
गुरुं नेत्रसहस्रेण नोदयामास[^74] वासवः[^75] ॥२९॥**

 **तत इति॥** ततो भगवत्प्रश्नानन्तरं वासव इन्द्रो गुरु बृहस्पतिम् । ‘गुरू गीष्पतिपित्राद्यौ’ इत्यमरः। मन्दानिलोद्धूतो यः कमलाकरः स इव शोभत इति तेन तथोक्तेन नेत्राणां सहस्रेण नोदयामास प्रेरयामास। सहस्रग्रहणमास्थातिशयार्थम्। अनिमेषाणामपि प्रयत्नवशादक्षिस्पन्दो न विरुध्यते॥

**स द्विनेत्रं[^76] हरेश्चक्षुः सहस्र[^77]नयनाधिकम् ।  
वाचस्पतिरुवाचेदं प्राञ्जलिर्जलजासनम् ॥३०॥**

 **स इति॥** हरेरिन्द्रस्य। इन्द्रो दुश्च्यवनो हरिः’इति हलायुधः। सहस्रान्नयनेभ्योऽधिकं सहस्रनयनाधिकम्। तदगोचरदर्शित्वादिति भावः। द्वे नेत्रे यस्य तद्द्विनेत्रम्। प्रसिद्धाच्चक्षुषोऽयं विशेष इत्यर्थः। चक्षुश्चक्षुर्भूतः। चक्षुष्ट्वारोपस्य प्रकृतोपयोगात्परिणामालंकारः। स वाचस्पतिः। कस्कादित्वादलुक्सत्वे। ‘षष्ठ्याः पतिपुत्र—’इत्यादिना सत्वमिति स्वामी। तन्न, छन्दोविषयत्वात्। प्राञ्जलिः सन्। जलजासनं ब्रह्माणमिदमुवाच॥

**एवं यदात्थ[^78] भगवन्नामृष्टं नः परैः पदम्।  
प्रत्येकं विनियुक्तात्मा कथं न ज्ञास्यसि प्रभो[^79] ॥३१॥**

** एवमिति॥** हे भगवन् षङ्गुणैश्वर्यसंपन्न, यदात्थ ‘कृतव्यावृत्तयः परैः’ (२/२७) इति यद्ब्रवीषि। ‘व्रुवः पञ्चानाम्’ इत्यादिनाहादेशः। ‘वर्तमानसामीप्ये वर्तमानवद्वा’ इति वर्तमानप्रयोगः। वामनस्तु भ्रान्तोऽयं प्रयोग इत्याह। आाहेति भूते णलन्तभ्रमवदिति। आहेत्युपलक्षणम्। तदेवं सत्यम् नोऽस्माकं पदमधिकारः परैः शत्रुभिरामृष्टमाक्षिप्तम्। हे प्रभो, प्रत्येकं प्रतिपुरुषं विनियुक्तात्मा प्रवेशितस्वरूपः। सर्वान्तर्यामीत्यर्थः। कथं न ज्ञास्यसि न वेत्सि। वर्तमानेऽपि वचनभङ्ग्या भविष्यन्निर्देशः प्रसिद्धः। ‘अपह्नवे ज्ञः’। ‘अकर्मकाच्च’ इत्यात्मनेपदविकल्पः॥

 उक्तमेव प्रपञ्चयति—

**भवल्लब्ध[^80]वरोदीर्णस्तारकाख्यो महासुरः ।  
उपप्लवाय लोकानां धूमकेतुरिवोत्थितः ॥३२॥**

** भवदिति॥** भवतस्त्वत्तो लब्धेन वरेणोदीर्ण उद्धतः तारक इत्याख्या नामधेयं यस्य स तारकाख्यः। महानसुरो महासुरः। ‘सन्महत्परमोत्तमोत्कृष्टाः पूज्यमानैः’ इति तत्पुरुषः। धूमकेतुरुत्पातविशेष इव लोकानामुपप्लवायोपद्रवायोस्थित उत्पन्नः॥

**पुरे तावन्तमेवास्य तनोति[^81] रविरातपम् ।  
दीर्घिकाकमलोन्मेषो यावन्मात्रेण साध्यते ॥३३॥**

 **पुर इति॥** अस्य तारकस्य पुरे रविः सूर्यस्तावन्तं तावन्मात्रमेवातपं तनोति। यावन्मात्रेण यावतैव। यावती मात्रा मितिर्यस्य यावन्मात्रं तेन वा। अल्पपरिमाणेनेत्यर्थः। ‘मात्रा परिच्छदे। अल्पे च परिमाणे सा मात्रं कार्त्स्न्येऽवधारणे’ इत्यमरः। दीर्घिकासु क्रीडावापीषु कमलानामुन्मेषो विकासः साध्यते निष्पाद्यते। कठोरकिरणोऽपि मन्दोष्णः सन्नेव तद्भीत्या पुरे प्रकाशत इत्यभिप्रायः॥

**सर्वाभिः सर्वदा चन्द्रस्तं कलाभिर्निषेवते ।  
नादत्ते केवलां लेखां हरचूडामणीकृताम् ॥३४॥**

 **सर्वाभिरिति॥** चन्द्रस्तं तारकं सर्वदा। कृष्णपक्षेऽपीत्यर्थः। सर्वाभिः कलाभिर्निषेवते । ‘कला तु षोडशो भागः’ इत्यमरः। केवलां हरचूडामणीकृतां शिवशिरोमणीकृतां लेखां नादत्ते न गृह्णाति॥

**व्यावृत्तगतिरुद्याने कुसुमस्तेयसाध्वसात्।  
न वाति वायुस्तत्पार्श्वे तालवृन्तानिलाधिकम् ॥३५॥**

 **व्यावृत्तेति॥** वायुः स्तेनस्य भावः कर्म वा स्तेयं चौर्यम्। ‘स्तेनाद्यन्नलोपश्च’ इति यत्प्रत्ययो नलोपश्च। कुसुमानां स्तेयं तस्मात्स्तेयाभियोगाद्दण्डाद्वा साध्वसं भयं तस्माद्धेतोरुद्याने व्यावृत्तगतिः। निवृत्तोद्यानसंचारःसन्नित्यर्थः। सापेक्षत्वेऽपि गमकत्वात्समासः। तत्पार्श्वे तत्समीपे। तालस्य वृन्तैरु

द्ब्रथ्यते। तालस्येव

वृन्तमस्येति वा तालवृन्तं तस्यानिलाद्व्यजनसंचारपवनादधिकं यथा तथा न वाति । ‘व्यजनं तालवृन्तकम्’ इत्यमरः॥

**पर्यायसेवामुत्सृज्य पुष्पसंभारतत्पराः।  
उद्यानपालसामान्यमृतवस्तमुपासते ॥३६॥**

 **पर्यायेति॥** ऋतवः षड्वसन्तादयः पर्यायसेवां क्रमसेवामुत्सृज्य पुष्पाणां संभारे संग्रहे तत्पराः। आसक्ताः सन्त इत्यर्थः। ‘तत्परे प्रसितासक्तौ’ इत्यमरः। उद्यानपालैरुद्यानाधिकृतैः सामान्यं साधारणं यथा भवति तथा तं तारकमुपा-सते सेवन्ते। शीतोष्णादिदोषप्रकाशनं तु दूरापास्तमित्यर्थः ॥

**तस्योपायनयोग्यानि रत्नानि सरितां पतिः ।  
कथमप्यम्भसामन्तरा निष्पत्तेः प्रतीक्षते ॥३७॥**

 **तस्येति॥** सरितां पतिः समुद्रस्तस्थ तारकस्योपायनानां प्राभृतानां योग्यानि। ‘प्राभृतं तु प्रदेशनम्। उपायनम्’ इत्यमरः। रत्नान्यम्भसामन्तरा निष्पत्तेः परिपाकपर्यन्तम्। विकल्पादसमासः। कथमपि महता यत्नेन प्रतीक्षते। कदा वा परिपच्येरन्नित्येकाग्रेण पालयतीत्यर्थः॥

**ज्वलन्मणिशिखाश्चैनं वासुकिप्रमुखा[^82] निशि ।  
स्थिरप्रदीपतामेत्य भुजंगाः पर्युपासते ॥३८॥**

** ज्वलदिति॥** किंचेति चार्थः । ज्वलन्त्यो मणीनां शिरोरत्नानां शिखा ज्वाला येषां ते वासुकिप्रमुखा भुजंगाः सर्पाः। सिद्धाश्च ध्वन्यन्ते। ‘भुजंगः सिद्धसर्पयोः’ इत्यमरः। निशि स्थिरप्रदीपतामनिर्वाणदीपत्वमेत्यैनं तारकं पर्युपासते परिवृत्य सेवन्ते॥

**तत्कृतानुग्रहापेक्षी तं[^83] मुहुर्दूतहारितैः।  
अनुकूलयतीन्द्रोऽपि कल्पद्रुम[^84]विभूषणैः॥३९॥**

 **तत्कृतेति ॥** इन्द्रोऽपि तेन तारकेण कृतं तत्कृतमनुग्रहं प्रसादमपेक्षत इति तथोक्तः सन्। मुहुर्दूतहारितैर्दूतप्रापितैः कल्पद्रुमाणां विभूषणैः। तत्प्रसूनैरित्यर्थः। तं तारकमनुकूलयत्यनुकूलं करोति॥

**इत्थमाराध्यमानोऽपि क्लिश्नाति भुवनत्रयम्।  
शाम्येत्प्रत्यपकारेण[^85] नोपकारेण दुर्जनः ॥४०॥**

** इत्थमिति॥** इत्थमुक्तप्रकारेण रविशशिपवनोदधिभुजंगसुरेन्द्रैराराध्यमानोऽपि भुवनत्रयं क्लिश्नाति पीडयति। तथाहि। दुर्जनः प्रत्यपकारेण प्रतीकारेणैव शाम्येच्छान्तो भवेत्। उपकारेण तु न शाम्येत्। प्रत्युत प्रकुप्यतीति भावः॥

**तेनामरवधूहस्तैः सदया[^86]लूनपल्लवाः।  
अभिज्ञाश्छेदपातानां क्रियन्ते नन्दनद्रुमाः॥ ४१ ॥**

** तेनेति।** तेन तारकेणामरवधूहस्तैः। सुकुमारैरिति भावः। तैरपि सदयमलूना अवतंसार्थं छिन्नाः पल्लवा येषां ते नन्दनद्रुमाः। छेदाश्च पाताश्च छेदपातास्तेषाम्। अभिजानन्तीत्यभिज्ञाः। कृद्योगात्कर्मणि षष्ठी। क्रियन्ते ॥

**वीज्यते स हि संसुप्तः श्वाससाधारणानिलैः।  
चामरैः सुरबन्दीनां वाष्पसीकरवर्षिभिः ॥४२॥**

** वीज्यत इति॥** हि यस्मात्कारणात्स तारकः संसुप्तः सन्। श्वाससाधारणो निश्वाससमानोऽनिलो येषां तैः। ततोऽप्याधिक्ये निद्राभङ्गभयादिति भावः। बाष्पशीकरवर्षिभिः। तासां स्त्रीणां रोदनस्यायमवसर इति भावः। सुरबन्दीनां सुरप्रग्रहस्त्रीणां संबन्धिभिः। ‘प्रग्रहोपग्रहौ बन्द्याम्’ इत्यमरः। चामरैर्वीज्यते॥

**उत्पाट्य मेरुशृङ्गाणि क्षुण्णानि हरितां खुरैः।  
आक्रीडपर्वतास्तेन कल्पिताः स्वेषु वेश्मसु ॥४३॥**

 **उत्पाट्येति॥** तेन तारकेण हरितां सूर्याश्वानाम्। ‘हरित्सूर्ये च सूर्याश्वे वर्णे च हरिते दिशि’ इति विश्वः। खुरैः शफैः क्षुण्णानि चूर्णितानि। एतेन तेषामत्यौन्नत्यं सूचितम्। मेरुशृङ्गाण्युत्पाट्य स्वेषु वेश्मसु। वेश्मस्थिति बहुवचनेनास्य भुवनत्रयनिवासः सूचितः। आक्रीडन्त एष्वित्याक्रीडाः। ते च ते पर्वताः कल्पिताः कृताः॥

**मन्दाकिन्याः पयः शेषं दिग्वारणमदाविलम्।  
हेमाम्भोरुहसस्यानां तद्वाप्यो धाम सांप्रतम्॥४४॥**

 **मन्दाकिन्या इति॥** सांप्रतं संप्रति मन्दाकिन्या भागीरथ्या दिग्वारणानां दिग्गजानां मदैराविलं कलुषं पयो जलमेव। शिष्यत इति शेषं शिष्टम्। कर्मण्यण्प्रत्ययः। ‘त्रिष्वन्यत्रोपयुज्यते’ इति नपुंसकत्वम्। तर्हि कनककमलानि क्व गतानीत्याह—हेमेति। हेमाम्भोरुहाण्येव सस्यानि तेषां तु तस्य वाप्यस्तद्वाप्य एव धाम स्थानम्। सर्वाण्यप्युत्पाट्य स्वदीर्घिकास्वेव प्रतिरोपितवानित्यर्थः॥

**भुवनालोकनप्रीतिः स्वर्गिभिर्नानुभूयते।  
खिलीभूते विमानानां तदापातभयात्पथि ॥४५॥**

 **भुवनेति॥** तस्य तारकस्यापातात्समापत्तेर्भयाद्विमानानां पथि खिलीभूते अप्रहितीभूते सति। ‘द्वे खिलाप्रहते समे’ इत्यमरः। स्वर्गिभिर्देवैर्भुवनानामालोकने प्रीतिर्नानुभूयते॥

यज्वभिः संभृतं हव्यं विततेष्वध्वरेषु सः।  
जातवेदोमुखान्मायी मिषतामा[^87]च्छिनत्ति नः ॥४६॥

 **यज्वभिरिति।** यज्वभिर्विधिवदिष्टवद्भिः। ‘यज्वा तु विधिनेष्टवान्’इत्यमरः।‘सुयजोर्ङ्वनिप्’ इति ङ्वनिप्प्रत्ययः। विततेष्वध्वरेषु यज्ञेषु संभृतं दत्तं हव्यं हविर्मायी मायावी। व्रीह्मादित्वादिनिप्रत्ययः। स तारको नोऽस्माकं मिषतां पश्यताम्। पश्यत्सु सत्स्वित्यर्थः। 'षष्टी चानादरे' इति षष्ठी। जातवेदा वह्निरेव मुखं तस्माज्जातवेदोमुखादाच्छिनत्ति। आक्षिप्य गृह्णातीत्यर्थः ॥

उच्चैरुच्चैःश्रवास्तेन हयरत्नमहारि च ।  
देहबद्धमिवेन्द्रस्य चिरकालार्जितं यशः ॥४७॥

 **उच्चैरिति॥** किंचेति चार्थः। तेन तारकेणोच्चैरुन्नत उच्चैःश्रवा नाम हयो रत्तमिव हयरत्नमश्वश्रेष्ठः। ‘रत्नंश्रेष्ठे मणावपि’ इति विश्वः। अस्य शुभ्रत्वादुत्प्रेक्षते—देहबद्धं बद्धदेहम्। मूर्तिमदित्यर्थः। आहिताग्न्यादित्वान्निष्ठायाः परनिपातः। चिरकालार्जितमिन्द्रस्य यश इवाहार्यपहृतम् ॥

 तर्हि सामाद्युपायास्तत्र कथं न प्रयुक्ता इत्यत्राह—

तस्मिन्नुपायाः सर्वे नः क्रूरे प्रतिहतक्रियाः ।  
वीर्यवन्त्यौषधानीव विकारे सांनिपातिके ॥४८॥

 **तस्मिन्निति॥** क्रूरे घातुके। ‘नृशंसो घातुकः क्रूरः’ इत्यमरः। तस्मिन्नसुरे नोऽस्माकं सर्व उपायाः संनिपातदोषत्रयस्य प्रकोपजे सांनिपातिके विकारे ज्वरादौ। ‘संनिपाताच्च’ इति वक्तव्याठ्ठक्। वीर्यवन्ति सारवन्त्यौषधानीव प्रतिहतक्रिया विफलप्रयोगा भवन्ति॥

 तदेव प्रतिहतक्रियत्वमाह—

जयाशा यत्र चास्माकं प्रतिघातोत्थितार्चिषा ।  
हरिचक्रेण तेनास्य कण्ठे निष्क[^88]मिवार्पित[^89]म् ॥४९॥

** जयाशेति॥** किंचेति चार्थः। नूनमनेन हरिचक्रेण वयं जेष्याम इति यत्र हरिचक्रेऽस्माकं जयाशा विजयाशंसा। आसीदिति शेषः। प्रतिघातेन प्रतिहत्योत्थितार्चिषोद्गततेजसा तेन हरिचक्रेण विष्णोः सुदर्शनेनास्य तारकस्य कण्ठे निष्कमुरोभूषणमर्पितमिवेत्युत्प्रेक्षा। स्वयमेव निष्कमिव स्थितमित्यर्थः। तारकशिरश्छेदाय हरिणा चक्रं त्यक्तं तदपि नष्टशक्ति जातमिति भावः । ‘साष्टे शते सुवर्णानां हेम्न्युरोभूषणे पले। दीनारेऽपि च निष्कोऽस्त्री’ इत्यमरः॥

**तदीयास्तोयदेष्वद्य पुष्करावर्तकादिषु।  
अभ्यस्यन्ति तटाघातं[^90] निर्जितैरावता गजाः॥५०॥**

 **तदीया इति॥** अद्य संप्रति निर्जित ऐरावतो यैस्ते तथोक्ताः। तस्य तारकस्येमे तदीया गजाः पुष्कराश्चावर्तकाश्च नामादयो येषां तेषु तोयदेषु मेघेषु तटाघातं वप्रक्रीडामभ्यस्यन्ति॥

**तदिच्छामो विभो स्रष्टुं सेनान्यं तस्य शान्तये ।  
कर्मबन्धच्छिदं धर्मं भवस्येव मुमुक्षवः॥५१॥**

** तदिति॥** तत्तस्मात्कारणात्। हे विभो स्वामिन्, मोक्तुं भवं त्यक्तुमिच्छवो मुमुक्षवो विरक्ता भवस्य संसारस्य शान्तये निवृत्तये कर्मैव बन्धस्तं छिनत्तीति कर्मबन्धच्छित्तं धर्ममिव। आत्मज्ञानहेतुभूतमिति शेषः। ‘तमेव विदित्वाति- मृत्युमेति' इति ज्ञानादेव मुक्तिः। तस्य तारकस्य शान्तये नाशाय। सेनां नयतीति सेनानीश्चमूपतिः। ‘सत्सूद्विष—’इत्यादिना क्विप्। तं सेनान्यं कंचित्स्रष्टुमिच्छामः। वयमिति शेषः॥

 सेनानीसृष्टेः फलमाह—

**गोप्तारं सुरसैन्यानां यं पुरस्कृत्य गोत्रभित्।  
प्रत्यानेष्यति शत्रुभ्यो वन्दीमिव जयश्रियम्॥५२॥**

 **गोप्तारमिति॥** सुरसैन्यानां देवतासेनानां गोप्तारं रक्षितारं यं सेनान्यं पुरस्कृत्य पुरोधाय। ‘पुरोऽव्ययम्’ इति गतित्वात् ‘नमस्पुरसोर्गत्योः’ इति सकारः। गां पृथ्वीं त्रायन्त इति गोत्रास्तान्भिनत्तीति गोत्रभिदिन्द्रो जयश्रियं बन्दीमिव बन्दीकृतां स्त्रियमिव शत्रुभ्यः सकाशात्प्रत्यानेष्यति प्रत्याहरिष्यति। तं स्रष्टुमिति पूर्वेण संबन्धः॥

**वचस्यवसिते[^91] तस्मि[^92]न्ससर्ज गिरमात्मभूः।  
गर्जितानन्तरां वृष्टिं सौभाग्येन जिगाय सा[^93] ॥५३॥**

** वचसीति॥** तस्मिन्बार्हस्पत्ये वचस्यवसिते परिसमाप्ते सत्यात्मभूर्ब्रह्मा गिरं वाचं ससर्ज। जगादेत्यर्थः। सा गीः सौभाग्येन मनोहरत्वेन। ‘हृद्भगसिन्ध्वन्ते पूर्वपदस्य च’ इत्युभयपदवृद्धिः। गर्जिताद्गर्जितस्य वानन्तरां प्रवृत्तां वृष्टिं जिगाय जितवती। गर्जितपरत्वाद्वृष्टेरिव तद्विज्ञापनफलत्वाद्गिरः सुभगत्वमिति भावः॥

**संपत्स्यते वः कामोऽयं कालः कश्चित्प्रतीक्ष्यताम्।  
न त्वस्य सिद्धौ[^94] यास्यामि सर्वव्यापारमात्मना॥५४॥**

 **संपत्स्यत इति॥** अयं वो युष्माकं कामो मनोरथः सेनानीरूपः संपत्स्यते सेत्स्यति। कश्चित्कियानपि कालः प्रतीक्ष्यताम्। तु किंतु तस्य सेनान्यः सिद्धौ विषय आत्मना स्वयं सर्गः सृष्टिरेव व्यापारस्तं न यास्यामि। नाहं स्रक्ष्यामीत्यर्थः॥

 कुत इत्याशङ्क्याह—

**इतः स दैत्यः प्राप्तश्रीर्नेत एवार्हति क्षयम्।  
विषवृक्षोऽपि संवर्ध्य स्वयं छेत्तुमसांप्रतम् ॥५५॥**

** इत इति॥** इतो मत्त एव प्राप्तश्रीर्लब्धोदयः स दैत्यस्तारकासुर इतो मत्त एव क्षयं नाशं नार्हति। तथाहि। अन्यो वृक्षस्तावदास्ताम्। विषस्य वृक्षो विषवृक्षोऽपि संवर्ध्य कुतश्चित्कारणात्सम्यग्वर्धयित्वा स्वयं छेत्तुमसांप्रतमनर्हः। असांप्रतमित्यनेन निपातेनाभिहितत्वाद्वृक्ष इति द्वितीयान्तो न भवति, अनभिहिते कर्मणि द्वितीयाभिधानात्। यथाह वामनः— ‘निपातेनाप्यभिहिते कर्मणि न विभक्तिः परिगणनस्य प्रायिकत्वात्’ इति ॥

**वृतं[^95] तेनेदमेव प्राङ्मया[^96] चास्मै प्रतिश्रुतम्।  
वरेण शमितं[^97] लोकानलं दग्धुं हि तत्तपः॥५६॥**

** वृतमिति॥** प्राक्पूर्वं तेनासुरेणेदमेव देवैरवध्यत्वमेव वृतं प्रार्थितम्। मया चास्मै तारकाय प्रतिश्रुतं प्रतिज्ञातम्। ‘प्रत्याङ्भ्यां श्रुवः पूर्वस्य कर्ता’ इति संप्रदानत्वाच्चतुर्थी। कर्तव्यं चैतदित्याह—लोकान्दग्धुमलं शक्तम्। ‘पर्याप्तिवचनेष्वलमर्थेषु’ इति तुमुन्प्रत्ययः। तस्य तपस्तत्तपो वरेण वरदानेन शमितं हि। मयेति शेषः॥

**संयुगे सांयुगीनं तमुद्यतं[^98] प्रसहेत कः।  
अंशादृते निषिक्तस्य नीललोहितरेतसः॥५७॥**

** संयुग इति॥** संयुगे युद्ध उद्यतं व्याप्रियमाणम्। संयुगे साधुं सांयुगीनम्। ‘प्रतिजनादिभ्यः खञ्’ इति खञ्प्रत्ययः। तं तारकं निषिक्तस्य क्वचित्क्षेत्रे क्षरितस्य। ‘नीलः कण्ठे लोहितश्च केशेष्विति नीललोहित’ इति पुराणम्’ इति स्वामी। तस्य नीललोहितस्य धूर्जटे रेतसः शुक्रस्यांशादृतेंऽशं विनान्यः कः प्रसहेताभिभवेत् । 'प्रसहनमभिभवः' इति वृत्तिकारः॥

 कथमसावीदृक्शक्तिरित्याह—

**स हि देवः परं ज्योतिस्तमःपारे व्यवस्थितम्[^99]।  
परिच्छिन्नप्रभावर्द्धिर्न मया न च विष्णुना॥५८॥**

 **स इति॥** स देवो नीललोहितस्तमसः पारे परतो व्यवस्थितं तमोगुणातीतं परं ज्योतिः परमात्मा हि। अतएव मया परिच्छिन्नप्रभावर्द्धिरवगाढमहिमातिशयो न भवति। तथा विष्णुना च न। अतस्तस्यासाध्यं नास्तीत्यर्थः॥

 संप्रति तदंशोत्पत्तावुपायं दर्शयति—

**उमारूपेण ते यूयं संयमस्तिमितं मनः।  
शंभोर्यतध्वमाक्रष्टुमयस्कान्तेन लोहवत्॥५९॥**

 **उमेति॥** ते कार्यार्थिनो यूयं संयमस्तिमितं समाधिनिश्वलं शंभोर्मन उमारूपेणोमासौन्दर्येण। ‘रूपं स्वभावे सौन्दर्ये नाणके पशुशब्दयोः। ग्रन्थावृत्तौ नाटकादावाकारश्लोकयोरपि॥’ इति विश्वः। अयस्कान्तेन मणिविशेषेण। ‘कस्कादिषु च' इति सकारः। लोहवदयोधातुमिव। ‘तेन तुल्यं क्रिया चेद्वतिः’ इति वतिप्रत्ययो मृग्यः । आक्रष्टुमाहर्तुं यतध्वमुद्युक्ता भवत॥

 नच गत्यन्तरमस्तीत्याह—

**उभे एव क्षमे वोढुमु[^100]भयोर्बीजमाहितम्।  
सा वा शंभोस्तदीया वा मूर्तिर्जलमयी मम॥६०॥**

 **उभे इति॥** उभयोः शंभोर्मम चाहितं निषिक्तं बीजं तेजो वोढुं सोढुं सा वोमा शंभोरष्टमूर्तेस्तस्येयं तदीया जलमयी मूर्तिर्वा मम। उसे एवक्षमे न तृतीयेत्यर्थः। वाशब्दो द्वन्द्वार्थे न त्वन्यार्थे। एतदेवोदाहृत्येत्थमेव व्याख्यातं गणव्याख्याने। अत्र दीपकालंकारः। प्राकरणिकयोरुमामहेश्वरप्राकरणिकयोर्ब्रह्मजलमूर्त्योश्चौपम्यस्य गम्यत्वात्। यथाह भोजराजः—‘प्रस्तुतानामप्रस्तुतानां चौपम्यस्य गम्यत्वे दीपकम्’ इति । नचेयं तुल्ययोगिता तस्याः केवलप्रस्तुतविषयत्वेन केवलाप्रस्तुतविषयत्वेन चोत्थानादिति ॥

**तस्यात्मा शितिकण्ठस्य सैनापत्यमु[^101]पेत्य वः ।  
मोक्ष्यते सुरबन्दीनां वेणीर्वीर्यविभूतिभिः[^102] ॥६१॥**

** तस्येति॥** तस्य शितिकण्ठस्याष्टमूर्तेरात्मा। पुत्र इत्यर्थः। ‘आत्मा वै पुत्रनामासि’ इति श्रुतेः। वो युष्माकं सेनापतेर्भावः सैनापत्यम्। ‘पत्यन्तपुरोहितादिभ्यो यक्’ इति यक्प्रत्ययः। उपेत्य प्राप्य वीर्यविभूतिभिः शौर्यसंपत्तिभिः सुरबन्दीनां वेणीर्मोक्ष्यते विस्रंसयिष्यति। तारकासुरं हनिष्यतीति भावः॥

**इति व्याहृत्य विबुधान्विश्वयोनिस्तिरोदधे।  
मनस्याहितकर्तव्यास्तेऽपि देवा[^103] दिवं ययुः ॥६२॥**

** इतीति॥** विश्वस्य योनिः कारणम्। ‘योनिः स्त्रीणां भगस्थाने कारणे तान्त्रिके पणे’ इति वैजयन्ती। विबुधान्सुरानिति व्याहृत्याभिधाय तिरोदधेऽन्तर्हितवान्। ते देवा अपि मनस्याहितं कर्तव्यं यैस्ते तथोक्ताः सन्तो दिवं स्वर्गं ययुः प्रापुः॥

**तत्र निश्चित्य कंदर्पमगमत्पाकशासनः।  
मनसा कार्यसंसिद्धौ[^104] त्वराद्विगुणरंहसा॥६३॥**

 **तत्रेति॥** पाको नाम कश्चिदसुरस्तस्य शासन इन्द्रस्तत्र हरचित्ताकर्षणकृत्ये कंदर्पंनिश्चित्य। साधकत्वेनेति शेषः। कार्यसंसिद्धौ त्वरयौत्सुक्येन। द्वौ गुणौ यस्य तद्द्विगुणं द्विरावृत्तं रंहो वेगो यस्य तेन तथोक्तेन। ‘गुणस्तु वृत्तिशब्दादिज्येन्द्रियामुख्यतन्तुषु’ इति वैजयन्ती। मनसागमत्। सस्मारेत्यर्थः। गमेर्लुङ्। लृदित्त्वाच्च्लेरङादेशः ॥

**अथ सललित[^105]योषिद्भ्रूलताचारुशृङ्गं[^106]  
रतिवलयपदाङ्के चापमासज्य कण्ठे।  
सहचरमधुहस्तन्यस्तचूताङ्कुरास्त्रः  
शतमखमुपतस्थे प्राञ्जलिः पुष्पधन्वा[^107] ॥६४॥**

 **अथेति॥** अथ स्मरणानन्तरम्। स स्मृत इत्यर्थः। पुष्पं धनुर्यस्य स पुष्पधन्वा कामः। ‘वा संज्ञायाम्’ इत्यनङ्।‘ललितं त्रिषु सुन्दरम्’ इत्यमरः। ललितायाः सुन्दर्या योषितो भ्रुवौ लते इव चारुणी शृङ्गे कोटी यस्य तत्तथोक्तं चापम् । रतिः स्मरप्रिया। ‘रतिः स्मरप्रिया’ इत्यमरः। तस्या वलयपदानि कङ्कणस्थानान्यङ्कश्चिह्नंयस्य स तथोक्ते कण्ठ आसज्य लगयित्वा। चापकण्ठविशेषणाभ्यां शृङ्गारैकनिधेस्त्रिभुवनैकवीरस्य शृङ्गारवीरोपकरणेषु तुल्यरसत्वं व्यज्यते। सहचरस्य सख्युर्मधोर्वसन्तस्य हस्ते न्यस्तं चूताङ्कुरमेवास्त्रं यस्य स तथोक्तः प्राञ्जलिः कृताञ्जलिः सन्। शतमखमिन्द्रमुपतस्थे संगतवान्। संगतिकरणार्थादात्मनेपदम्। अत्र स्वभावोक्तिः—‘स्वभावोक्तिरसौ चारु यथावद्वस्तुवर्णनम्’ इति। मालिनीवृत्तमेतत्—‘ननमयययुतेयं मालिनी भोगिलोकैः’ इति लक्षणात् ॥

 इति श्रीमन्महामहोपाध्यायकोलाचलमल्लिनाथसूरिविरचितया संजीविनीसमाख्यया व्याख्यया समेतः श्रीकालिदासकृतौ कुमारसंभवे महाकाव्ये ब्रह्मसाक्षात्कारो नाम द्वितीयः सर्गः।

\_\_\_\_\_\_\_\_\_\_\_\_\_\_\_\_\_\_\_

**तृतीयः सर्गः ।  
——————**

**तस्मिन्मघोनस्त्रिदशान्विहाय सहस्रमक्ष्णां युगपत्पपात।  
प्रयोजनापेक्षितया प्रभूणां प्रायश्चलं गौरवमाश्रितेषु॥१॥**

 **तस्मिन्निति॥** मघोन इन्द्रस्याक्ष्णां सहस्रं त्रिरावृत्ता दश परिमाणमेषामिति त्रिदशान्देवान्। ‘संख्ययाव्ययासन्नादूराधिकसंख्याः संख्येये’ इति बहुव्रीहिः। ‘बहुव्रीहौ संख्येये—’ इति उच्प्रत्ययः। उक्तार्थत्वात्सुचो निवृत्तिः। विहाय त्यक्त्वा तस्मिन्कामे युगपत्पपात। सहस्रेणाक्षिभिरद्राक्षीदित्यादरातिशयोक्तिः। ननु सुचिरपरिचितानेकसुरपरित्यागेन भगवतो महेन्द्रस्य कथमकाण्डे तस्मिन्नेकस्मिन्पक्षपात इत्याशङ्क्यार्थान्तरं न्यस्यति—प्रायो भूम्ना प्रभूणामाश्रितेषु सेवकेषु विषये गौरवमादरः प्रयोजनापेक्षितया कार्यार्थित्वेन हेतुना चलं चञ्चलम्। फलतन्त्राः प्रभवो न तु गुणतन्त्रा इति भावः॥

**स वासवेनासनसंनिकृष्टमितो निषीदेति विसृष्ट[^108]भूमिः ।  
भर्तुः प्रसादं प्रतिनन्द्य[^109] मूर्ध्ना वक्तुं मिथः प्राक्रमतैवमेनम् ॥२॥**

 **स इति॥** स कामो वासवेनेन्द्रेणासनस्य सिंहासनस्य संनिकृष्टं संनिहितमासनसंनिकृष्टं यथा तथा। शेषषष्ठ्यायं समासः। कृद्योगलक्षणया तु न। ‘न लोकाव्ययनिष्ठाखलर्थतृनाम्’ इति षष्ठीनिषेधात्। इतो निषीदेहोपविशेति विसृष्टभूमिर्दत्तावकाशः सन्। भर्तुः स्वामिनः प्रसादमनुग्रहं मूर्ध्ना प्रतिनन्द्य संभाव्य मिथो रहसि। ‘मिथोऽन्योन्यं रहस्यपि’ इत्यमरः। एनमिन्द्रमेवं वक्ष्यमाणप्रकारेण वक्तुं प्राक्रमतोपक्रान्तवान्। ‘प्रोपाभ्यां समर्थाभ्याम्’ इत्यात्मनेपदम्॥

**आज्ञापय ज्ञातविशेष पुंसां लोकेषु यत्ते करणीयमस्ति।  
अनुग्रहं संस्मरणप्रवृत्तमिच्छामि संवर्धितमा[^110]ज्ञया ते ॥३॥**

 **आज्ञापयेति॥** हे पुंसां ज्ञातविशेष ज्ञातसार। ज्ञातपुंविशेषेत्यर्थः। सापेक्षत्वेऽपि गमकत्वात्समासः। आज्ञापय। तदिति शेषः। उत्तरवाक्ये यच्छब्दप्रयोगान्न पूर्ववाक्ये तच्छब्दप्रयोगनिर्बन्धः। किं तदित्याह—लोकेषु ते तव यत्करणीयं कर्तव्यमस्ति। संस्मरणेन प्रवृत्तमुत्पन्नं ते तवानुग्रहं प्रसादमाज्ञया नियोगेन संवर्धितं वृद्धिं गमितमिच्छामि। संस्मरणकृतमनुग्रहं केनचिन्नियोगेन वर्धय। क्वचित्कर्मणि नियुङ्क्ष्वेत्यर्थः। अन्यथा मे नास्ति परितोष इति भावः। तुमुन्नन्तपाठे णिजर्थे यत्तः कार्यः॥

 न च मे किंचिदसाध्यमस्तीत्याह—

**केनाभ्यसूया पद[^111]काङ्क्षिणा ते नितान्तदीर्घैर्जनिता तपोभिः ।  
यावद्भवत्याहितसायकस्य मत्कार्मुकस्यास्य निदेशवर्ती ॥४॥**

** केनेति॥** पदकाङ्क्षिणा स्वाराज्यकामेन केन पुंसा नितान्तदीर्घैरतिप्रभूतैस्तपोभिस्ते तवाभ्यसूयेर्ष्या जनिता। तं ब्रूहीति शेषः। किमर्थम्। यावद्यतः स भवद्वैर्याहितसायकस्य संहितबाणस्यास्य मत्कार्मुकस्य निदेशे वर्तत इति निदे

शवर्त्याज्ञावशो भवति। अविलम्बेनैव भविष्यतीत्यर्थः। ‘वर्तमानसामीप्ये वर्तमानवद्वा’ इति लट् ॥

 संप्रति चतुर्वर्गे मोक्षमधिकृत्याह—

**असंमतः कस्तव मुक्तिमार्गं पुनर्भवक्लेशभयात्प्रपन्नः।  
बद्धश्चिरं तिष्ठतु सुन्दरीणामारेचित[^112]भ्रूचतुरैः कटाक्षैः[^113]॥५॥**

 **असंमत इति॥** तवासंमतः कः पुनर्भवः पुनरुत्पत्तिः। संसार इति यावत्। तत्र ये क्लेशा जन्मजरामरणादयस्तेभ्यो भयान्मुक्तिमार्गंप्रपन्नस्तं वद। यतः सोऽप्यारेचिताभिरेकैकशो विवर्तिताभिर्भ्रूभिश्चतुरैः सुन्दरीणां कटाक्षैर्बद्धश्चिरं तिष्ठतु। आरेचितलक्षणं तु—‘स्याद्भ्रुवोर्ललिताक्षेपादेकस्या एव रेचितम्। तयोर्मूलसमुत्क्षेपं कौटिल्याद्भ्रूकुटिं विदुः ॥’ इति ॥

 धर्मार्थावधिकृत्याह—

**अध्यापितस्योशनसापि नीतिं प्रयुक्तरागप्रणिधि[^114]र्द्विषस्ते।  
कस्यार्थधर्मौवद पीडयामि सिन्धोस्तटावोधइव प्रवृद्धः॥६॥**

 **अध्यापितस्येति॥** उशनसा शुक्रेण नीतिं नीतिशास्त्रमध्यापितस्यापि । अपिशब्दाच्छुक्रशिष्याणामप्रधृष्यत्वं गम्यते। ‘गतिबुद्धि—’ इत्यादिना द्विकर्मकादिङ्धातोर्ण्यन्तात्प्रधाने कर्मणि क्तः। ‘अप्रधाने दुहादीनां ण्यन्ते कर्तुश्च कर्मणः’ इति वचनात्। ते द्विषस्तव शत्रोः कस्यार्थधर्मौप्रयुक्तः प्रहितो रागो विषयाभिलाष एव प्रणिधिर्दूतो येन सोऽहम्। ‘प्रणिधिः प्रार्थने चरे’ इति यादवः। प्रवृद्ध ओधः प्रवाहः सिन्धोर्नद्यास्तटाविव पीडयामि वद ॥

 काममधिकृत्याह—

**कामेकपत्नीव्रतदुःखशीलां लोलं मनश्चारुतया प्रविष्टाम् ।  
नितम्बिनीमिच्छसि मुक्तलज्जां कण्ठे स्वयंग्राहनिषक्तबाहुम् ॥७॥**

 **कामिति॥** एकः पतिर्यस्याः सैकपत्नी पतिव्रता। ‘नित्यं सपत्न्यादिषु’ इति ङीप्। तस्य तं पातिव्रत्यं तेन दुःखशीलां दुःखस्वभावाम्। दृढव्रतामित्यर्थः । ‘शीलं स्वभावे सद्वृत्ते’ इत्यमरः। चारुतया सुन्दरत्वेन हेतुना लोलं मनस्त्वच्चित्तं प्रविष्टां कां नितम्बिनीं नारीं मुक्तलज्जां सतीं कण्ठे स्वयंग्राहनिषक्तबाहुम् । स्वयं गृह्णातीति स्वयंग्राहा। ‘विभाषा ग्रहः’ इति णप्रत्ययः। नच जलचर एव ग्राहइति नियमः। जलचरे ग्राह एवेति नियमादिति। स्वयंग्राहा च सा निषक्तबाहुश्च तां तथाभूतामिच्छसि। त्वदर्थे पतिव्रतामपि व्रताद्भ्रंशयिष्यामीत्यर्थः। एतच्चेन्द्रस्य पारदारिकत्वादुक्तम्। तथा च श्रुतिः— ‘अहल्यायै जारः’ इति॥

 त्रिविधा नायिका स्वकीया परकीया साधारणी चेति। तत्र परकीयां प्रत्युक्तम्। इतरे प्रत्याह—

**कयासि कामिन्सुरतापराधात्पादानतः कोपनयावधूतः।  
यस्याः करिष्यामि दृढानुतापं प्रवालशय्याशरणं शरीरम् ॥८॥**

** कयेति॥** हे कामिन्कामुक, सुरतापराधात्। अन्यासङ्गादित्यर्थः। पादानतः प्रणतः सन्। कोपनया कोपनशीलया कया स्त्रियावधूतस्तिरस्कृतोऽसि। तस्याः शरीरं दृढानुतापं गाढपश्चात्तापमतएव प्रवालशय्याशरणं करिष्यामीति ॥

**प्रसीद विश्राम्यतु वीर वज्रं शरैर्मदीयैः कतमः सुरारिः।  
बिभेतु मोघीकृतबाहुवीर्यः स्त्रीभ्योऽपि कोपस्फुरिताधराभ्यः ॥९॥**

 **प्रसीदेति॥** हे वीर, प्रसीद प्रसन्नो भव। वज्रं कुलिशं विश्राम्यतु। उदास्तामित्यर्थः। मदीयैः शरैर्मोघीकृतबाहुवीर्यो विफलीकृतभुजशक्तिः कतमो दैत्यदानवादिषु यः कश्चन सुरारिः। ‘वा बहूनां जातिपरिप्रश्ने डतमच्’ इति उतमच्प्रत्ययः। कोपेन स्फुरिताधराभ्यः स्त्रीभ्योऽपि बिभेतु। किमु वक्तव्यं पुंभ्य इत्यर्थः। सकृद्भीतः सर्वतो विमेतीति भावः। ‘भीत्रार्थानां भयहेतुः’ इत्यपादानत्वात्पञ्चमी॥

**तव प्रसादात्कुसुमायुधोऽपि सहायमेकं मधुमेव लब्ध्वा ।  
कुर्यां हरस्यापि पिनाकपाणेर्धैर्यच्युतिं के मम धन्विनोऽन्ये ॥१०॥**

** तवेति॥** किं बहुना, तव प्रसादादनुग्रहात्कुसुमायुधोऽप्यतिदुर्बलास्त्रोऽप्यहमेकं मधुं वसन्तमेव सहायं लब्ध्वा पिनाकः पाणौ यस्य स पिनाकपाणिः। ‘प्रहरणार्थेभ्यः परे निष्ठासप्तम्यौ'। तस्य हरस्यापि। हरः पिनाकी चेत्यतिदारुण इति भावः। धैर्यच्युतिं धैर्यहानिं कुर्याम्। कर्तुं शक्नुयामित्यर्थः। ‘शकि लिङ् च’ इति शक्यार्थे लिङ्। अन्ये धन्विनो धनुर्भृतो मम के। न केऽपीत्यर्थः। किंशब्दः कुत्सायाम्। ‘कुत्साप्रश्नवितर्केषु क्षेपे किंशब्द इष्यते’ इति शाश्वतः॥

**अथोरुदेशादवतार्य पादमाक्रान्ति[^115]संभावितपादपीठम्।  
संकल्पितार्थे[^116] विवृतात्मशक्तिमाखण्डलः काममिदं बभाषे॥११॥**

** अथेति॥** अथ स्मरवाक्यश्रवणानन्तरमाखण्डलः सहस्राक्ष ऊरुदेशात्पादमाक्रान्त्याक्रमणेन संभावितं पादपीठं यस्मिंस्तद्यथा तथावतार्य संकल्पितार्थे हरचित्ताकर्षणरूपे विषये विवृतात्मशक्तिम् । ‘कुर्यां हरस्यापि—’ (३/१०) इत्यादिना प्रकटीकृतस्वसामर्थ्यं कामं स्मरमिदं वक्ष्यमाणं बभाषे

**सर्वं सखे त्वय्युपपन्नमेतदुभे ममास्त्रे कुलिशं भवांश्च।  
वज्रं तपोवीर्यमहत्सु कुण्ठं त्वं सर्वतोगामि च साधकं च ॥१२॥**

 **सर्वमिति॥** हे सखे। सखे इति संबोधनं गौरवार्थम्। सर्वमेतत्त्वय्युपपन्नं सिद्धम्। मम कुलिशं वज्रं भवांश्चोभे अस्त्रे। तत्र वज्रं तपोवीर्येण तपोबलेन महत्सु प्रतिबलेषु कुण्ठं प्रतिबद्धप्रसरम्। त्वमस्त्रं सर्वतोगामि च साधकं च। तापसेष्वप्यकुण्ठमित्यर्थः॥

**अवैमि ते सारमतः खलु त्वां कार्ये गुरुण्यात्मसमं नियोक्ष्ये।  
व्यादिश्यते भूधरतामवेक्ष्य कृष्णेन देहोद्वहनाय शेषः॥१३॥**

 **अवैमीति॥** हे सखे, ते सारं बलमवैमि वेद्मि। अतः खल्वतएवात्मसमं मत्तुल्यं त्वां गुरुणि महति कार्ये ‘तस्मै हिमाद्रेः’—(३/१६) इति वक्ष्यमाणे नियोक्ष्ये। ‘स्वराद्यन्तोपसर्गादिति वक्तव्यम्’ इति वार्तिकादात्मनेपदनियमः। तथाहि। सारपरीक्षापूर्वक एव सर्वत्र नियोग इत्याह— कृष्णेन विष्णुना। धरतीति धरः। पचाद्यच्। भुवो धरो भूधरस्तस्य भावस्तत्तां भूधरताम्। भूधरणशक्तिमित्यर्थः। अवेक्ष्य ज्ञात्वा शेषः सर्पराजो देहोद्वहनाय स्वदेहमुद्वोढुम्। ‘क्रियार्थोपपदस्य—’इत्यादिना चतुर्थी । व्यादिश्यते नियुज्यते। शेषशायी हि भगवान्॥

 नियोगाङ्गीकारं सिद्धवत्कर्तुमाह—

**आशंसता वाणगतिं वृषाङ्के कार्यं त्वया नः प्रतिपन्नकल्पम्।  
निबोध यज्ञांशभुजामिदानीमुच्चैर्द्विषामीप्सितमेतदेव[^117]॥१४॥**

 **आशंसतेति॥** वृषाङ्के हरे बाणगतिं बाणप्रसरमाशंसता कथयता। ‘कुर्यां हरस्यापि पिनाकपाणेः’ (३/१०) इत्यादिनेति शेषः। त्वया नोऽस्माकं कार्यं प्रतिपन्नकल्पमङ्गीकृतप्रायम्। ‘ईषदसमाप्तौ—’इत्यादिना कल्पप्प्रत्ययः। कथमेतदत आह—इदानीमुच्चैरुन्नता द्विषो येषां तेषामुच्चैर्द्विषां यज्ञांशभुजां देवानाम्। एतेन द्विषल्लुप्तयज्ञभागत्वं सूच्यते। ईप्सितमाप्तुमिष्टमेतदेव हरे बाणप्रयोगरूपमेव निबोध। हरायत्तं बुध्यस्वेत्यर्थः। ‘बुध बोधने’ इति धातोर्लोट्। अत्र ‘आशंसता प्रार्थयमानेन’ इति नाथव्याख्यानमनाथव्याख्यानम्। आङ्पूर्वयोः शास्तिशंसत्योरिच्छार्थत्वे आत्मनेपदनियमात्। याच्ञार्थत्वस्याप्रामाणिकत्वात्। ‘कुर्यां हरस्यापि—’(३/१०) इत्यत्रानयोरभावादयोगाच्चेति ॥

 किं तत्कार्यं कथं वा तस्य हरायत्तत्वं कुतो वा मदपेक्षेत्यत्राह—

**अमी हि वीर्यप्रभवं भवस्य जयाय सेनान्यमुशन्ति देवाः।  
स च त्वदेकेषुनिपातसाध्यो ब्रह्माङ्गभूर्ब्रह्मणि योजितात्मा[^118] ॥१५॥**

 **अमी इति॥** हि यस्मादमी देवा जयाय शत्रुजयार्थं भवस्य हरस्य वीर्यप्रभवं तेजःसंभूतं सेनान्यं सेनापतिमुशन्ति कामयन्ते। ‘वश कान्तौ’ इति धातोर्लट्। ब्रह्मणां सद्योजातादिमत्राणामङ्गानां हृदयादिमन्त्राणां भूः स्थानं ब्रह्माङ्गभूः। कृतमन्त्रन्यास इत्यर्थः। ब्रह्मणि निजतत्त्वे 'वेदस्तत्त्वं तपो ब्रह्म ब्रह्मा' इत्युभयत्राप्यमरः। योजितात्मा नियमितचित्तः। मन्त्रन्यासपूर्वकं ब्रह्म ध्यायन्नित्यर्थः। स भवश्च त्वदेकेषोस्तवैकबाणस्य निपातेन साध्यः। अनन्यसाध्योऽयमस्मिन्नवसर इति भावः ॥

**तस्मै हिमाद्रेः प्रयतां तनूजां यतात्मने[^119] रोचयितुं यतस्व ।**  
**योषित्सु तद्वीर्यनिषेकभूमिः सैव क्षमेत्यात्मभुवोपदिष्टम् ॥१६॥**

** तस्मा इति॥** यतात्मने नियतचित्ताय तस्मै भवाय। ‘रुच्यर्थानां प्रीयमाणः’ इति संप्रदानत्वाच्चतुर्थी। प्रयतां हिमाद्रेस्तनूजां पार्वतीं रोचयितुं यतस्व। भवितव्यं चात्र पार्वत्यैवेत्याह—योषित्सु स्त्रीषु मध्ये। ‘यतश्च निर्धारणम्’ इति सप्तमी। क्षमा शक्ता तस्य हरस्य वीर्यं रेतस्तस्य निषेकः क्षरणं तस्य भूमिः क्षेत्रं सा पार्वत्येवेत्यात्मभुवा ब्रह्मणोपदिष्टम्। ‘उभे एव क्षमे वोढुम्’ (२/६०) इत्यादिनोक्तमित्यर्थः॥

 सापीदानीं संनिकृष्टैव तस्येत्याह—

**गुरोर्नियोगाच्च नगेन्द्रकन्या स्थाणुं तपस्यन्तमधित्यकायाम् ।  
अन्वास्त इत्यप्सरसां मुखेभ्यः श्रुतं मया मत्प्रणिधिः स वर्गः ॥१७॥**

** गुरोरिति॥** नगेन्द्रकन्या पार्वती च गुरोः पितुर्नियोगाच्छासनादधित्यकायां हिमाद्रेरूर्ध्वभूमौ। ‘भूमिरूर्ध्वमधित्यका’ इत्यमरः। ‘उपाधिभ्यां त्यकन्नासन्नारूढयोः’ इति त्यकन्प्रत्ययः। तपस्यन्तं तपश्चरन्तम्। ‘कर्मणो रोमन्थतपोभ्यां वर्तिचरोः’ इति क्यङ्प्रत्ययः। ततः शतृप्रत्ययः। स्थाणुं रुद्रमन्वास्ते। उपास्त इत्यर्थः। इतीदं मयाप्सरसां मुखेभ्यः श्रुतम्। न चैतदैतिह्यमात्रमित्याह—स वर्गः सोऽप्सरसां गणो मत्प्रणिधिर्मम गूढचरः। ‘प्रणिधिः प्रार्थने चरे’ इति यादवः॥

**तद्गच्छ सिद्ध्यै कुरु देवकार्यमर्थोऽयमर्थान्तरभाव्य एव ।  
अपेक्षते प्रत्ययमुत्तमं[^120] त्वां वीजाङ्कुरः प्रागुदयादिवाम्भः ॥१८॥**

** तदिति॥** तत्तस्मात्सिद्ध्यै कार्यसिद्ध्यर्थं गच्छ देवकार्यं कुरु। आशिषि लोट्। अयमर्थः प्रयोजनमर्थान्तरभाव्यः कारणान्तरसाध्य एव। तच्च कारणान्तरं पार्वतीसंधानमिति भावः। ‘अर्थः प्रकारे विषये वित्तकारणवस्तुषु। अभिधेये च शब्दानां वृत्तौ चापि प्रयोजने॥’ इति विश्वः। तथापि बीजसाध्योऽङ्कुरो बीजाङ्कुर उदयादुत्पत्तेः प्रागम्भ इव त्वामुत्तमं प्रत्ययं चरमं कारणमपेक्षते।

‘प्रत्ययोऽधीनशपथज्ञानविश्वासहेतुषु’ इत्यमरः। तस्मादस्मिन्नर्थे तव चरमसहकारित्वादनन्यसाध्योऽयमर्थ इति भावः ॥

**तस्मिन्सु[^121]राणां विजयाभ्युपाये तवैव नामा[^122]स्त्रगतिः कृती त्वम् ।  
अप्यप्रसिद्धं यशसे हि पुंसामनन्यसाधारणमेव कर्म ॥१९॥**

 **तस्मिन्निति॥** सुराणां विजयाभ्युपाये जयस्योपायभूते तस्मिन्हरेऽस्त्रगतिरस्त्रप्रसरस्तवैव नाम। नामेति संभावनायाम्। अन्येषां तु संभावनापि नास्तीति भावः। अतस्त्वं कृती कृतमस्यास्तीति कृती कृतार्थः। तथाहि। अप्रसिद्धमप्यनन्यसाधारणमेव कर्म पुंसां यशसे हि। इदं तु प्रसिद्धमसाधारणं चेत्यतियशस्करमिति भावः ॥

 प्रोत्साहनार्थं स्तौति—

**सुराः समभ्यर्थयितार एते कार्यं त्रयाणामपि विष्टपानाम्।  
चापेन ते कर्म न चातिहिंस्रमहो बतासि स्पृहणीयवीर्यः ॥२०॥**

 **सुरा इति॥** एते सुराः समभ्यर्थयितारो याचितारः। कार्यं प्रयोजनं त्रयाणां विष्टपानामपि संबन्धि। सर्वलोकार्थमित्यर्थः। कर्म ते तव चापेन। न त्वन्येनेति भावः। अतिहिंस्रमतिधातुकं च न। अहो बत इति संबोधने। ‘अहो बतानुकम्पायां खेदे संबोधनेऽपि च’ इति विश्वः। अथवा अहो आश्चर्ये। बतेत्यामन्त्रणे संतोषे चेति। ‘बतामन्त्रणसंतोषखेदानुक्रोशविस्मये’ इति विश्वः। स्पृहणीयवीर्योऽस्याश्चर्यविक्रमोऽसि। ‘आश्चर्यं स्पृहणीयं च’ इति नानार्थकोशः ॥

**मधुश्च ते मन्मथ साहचर्यादसावनुक्तोऽपि सहाय एव ।  
समीरणो नोदयिता[^123] भवेति व्यादिश्यते केन हुताशनस्य ॥२१॥**

** मधुरिति॥** हे मन्मथ, असौ मधुश्च वसन्तोऽपि ते साहचर्यात्सहचरत्वादेवानुक्तोऽप्यप्रेरितोऽपि सहायः सहकार्येव। तथाहि। समीरणो वायुर्हुताशनस्याग्नेर्नोदयिता प्रेरको भवेति केन व्यादिश्यते। अत्र मधुसमीरणयोरुक्तिमन्तरेण सहायताकरणं सामान्यधर्मः। स च वाक्यद्वये वस्तुप्रतिवस्तुभावेन पृथङ्निर्दिष्ट इति प्रतिवस्तूपमालंकारोऽयम्। तदुक्तम्— 'यत्र सामान्यनिर्देशः पृथग्वाक्यद्वये यदि। गम्यौपम्याश्रिता सा स्यात्प्रतिवस्तूपमा मता॥’इति ॥

**तथेति शेषामिव भर्तुराज्ञामादाय मूर्ध्ना मदनः प्रतस्थे ।  
ऐरावता[^124]स्फालनकर्कशेन हस्तेन पस्पर्श तदङ्गमिन्द्रः ॥२२॥**

 **तथेति ॥** तथास्त्विति भर्तुः स्वामिनः शेषामिव प्रसाददत्तां मालामिव। ‘प्रसादान्निजनिर्माल्यदाने शेषेति कीर्तिता’ इति विश्वः। ‘माल्याक्षतादिदाने स्त्री शेषा’ इति वैजयन्तीकेशवौ। आज्ञां मूर्ध्नादाय शिरसा गृहीत्वा मदनः प्रतस्थे। ‘समवप्रविभ्यः स्थः’ इत्यात्मनेपदम्। इन्द्र ऐरावतास्फालनेन प्रोत्साहनार्थेन ताडनेन कर्कशेन परुषेण हस्तेन तदङ्गं मदनदेहं पस्पर्श। हस्तस्पर्शेन संभावयामासेत्यर्थः। ‘शेषामिवाज्ञाम्’ इत्यत्र साधकबाधकप्रमाणाभावादुपमोत्प्रेक्षयोः संदेहसंकर इति। यदि भर्त्रा शेषापि दत्ता तदा तामाज्ञामिवेत्युपमा। अथ न दत्ता तर्हि शेषात्वेनोत्प्रेक्षिता। शेषादानं तु संदिग्धमिति॥

**स माधवेनाभिमतेन सख्या रत्या च साशङ्कमनुप्रयातः।  
अङ्गव्ययप्रार्थितकार्यसिद्धिः[^125] स्थाण्वाश्रमं हैमवतं जगाम॥२३॥**

** स इति॥** स मदनोऽभिमतेन प्रियेण सख्या सुहृदा माधवेन वसन्तेन रत्या स्वदेव्या च साशङ्कं संकटमापतितमिति सभयमनुप्रयातः सन्। तथाङ्गस्य व्ययेनापि प्रार्थिता कार्यसिद्धिर्येन स तथोक्तः। शीर्त्वा मृत्वापि सर्वथा देवकार्यं साधयिष्यामीति कृतनिश्चयः सन्नित्यर्थः। हैमवतं हिमवति भवं स्थाणो रुद्रस्वाश्रमं जगाम॥

**तस्मिन्वने संयमिना मुनीनां तपःसमाधेः प्रतिकूलवर्ती।  
संकल्पयोनेरभिमानभूतमात्मानमाधाय मधुर्जजृम्भे॥२४॥**

** तस्मिन्निति॥** तस्मिन्वने स्थाण्वाश्रमे संयमिनां समाधिमतां मुनीनां तपसः समाधेरेकाग्रतायाः प्रतिकूलं वर्तत इति प्रतिकूलवर्ती विरोधी मधुर्वसन्तः संकल्पयोनेर्मनोभवस्याभिमानभूतम्। गर्वहेतुभूतमित्यर्थः। कार्यकारणयोरभेदोपचारः। आत्मानं निजं स्वरूपमाधाय संनिधाय जजृम्भे प्रादुर्बभूव। वसन्तधर्मान्प्रवर्तयामासेत्यर्थः॥

 वसन्तधर्मानाह—

**कुबेरगुप्तां[^126]दिशमुष्णरश्मौ गन्तुं प्रवृत्ते समयं विलङ्घ्य।  
दिग्दक्षिणा गन्धवहं मुखेन व्यलीकनिश्वासमिवोत्ससर्ज॥२५॥**

** कुबेरेति॥** उष्णरश्मौ सूर्ये साहसिके च नायके समयं दक्षिणायनकालं संगमकालं च विलङ्घ्याकाण्डे व्यतिक्रम्य कुबेरगुप्तां धनपतिपालितां कुत्सितशरीरेण केनचिद्रक्षितां च। दिशमुदीचीं स्त्रीलिङ्गाक्षिप्तां कांचिन्नायिकां च। गन्तुं चलितुं संगन्तुं च प्रवृत्ते सति दक्षिणा दिग्दाक्षिण्यवती नायिका च मुखेनाग्रभागेन वक्त्रेण च। वहतीति वहः। पचाद्यच्। गन्धस्य वहं गन्धवहमनिलं व्यलीकेन दुःखेन निश्वासस्तं व्यलीकनिश्वासमिव। ‘दुःखे वैलक्ष्ये व्यलीकमप्रियाकार्यवस्तुनोः’ इति वैजयन्ती। उत्ससर्ज प्रवर्तयामास। स्वभर्तरि समयोल्लङ्घनेन पराङ्गनासंगतिं प्रवृत्ते सति स्त्रियो दाक्षिण्यादकिंचिद्वदा दुःखान्निश्वसन्तीति भावः। उत्तरायणे सति मलयानिलाः प्रवृत्ता इति वाक्यार्थः। अत्रोत्प्रेक्षालंकारः। न च समासोक्तिरेवेयमुत्प्रेक्षानुप्रविष्टेति शङ्कितव्यम्। केवलविशेषणसामर्थ्यादेवाप्रस्तुतप्रतीतौ सोत्तिष्ठते। अत्र तु दक्षिणेति विशेष्यसामर्थ्यादपि नायिका प्रतीयते। न च श्लेष एव प्रकृताप्रकृतविषयः, उभयश्लेषे श्लिष्टविशेष्यानङ्गीकारात्। तस्माच्छन्दशक्तिमूलोऽयं ध्वनिः। स च व्यलीकनिश्वासरूपचेतनधर्मसंभावनार्थंदक्षिणस्या दिशो नायिकया सहाभेदमासादयन्नभेदलक्षणातिशयोक्त्युपजीविनीं निश्वासमिवेति वाच्योत्प्रेक्षां निर्वहतीति वाच्यसिद्ध्यङ्गभूत इत्युत्पश्यामः॥

**असूत सद्यः कुसुमान्यशोकः स्कन्धात्प्रभृत्येव सपल्लवानि।  
पादेन नापैक्षत सुन्दरीणां संपर्कमासिञ्जितनूपुरेण॥२६॥**

** असूतेति॥** अशोको वृक्षविशेषः सद्यः स्कन्धात्प्रकाण्डात्प्रभृत्येव। स्कन्धादारभ्येत्यर्थः। भाष्यकारवचनात्प्रभृतियोगे पञ्चमीति कैयटः। भाष्यं च ‘मूलात्प्रभृत्यग्राद्वृक्षांस्तक्ष्णुवन्ति’ इति ‘कार्तिक्याः प्रभृत्याग्रहायणी मासे' इत्यादि। सपल्लवानि कुसुमान्यसूत। उभयमप्यजीजनदित्यर्थः। आसिञ्जितो नूपुरो यस्य तेन। सिञ्जधातोः ‘अकर्मक—’ इत्यादिना कर्तरि क्तः। सुन्दरीणां पादेन संपर्कं ताडनं नापैक्षत। ‘सनूपुररवेण स्त्रीचरणेनाभिताडनम्। दोहदं यदशोकस्य ततः पुष्पोद्गमो भवेत्॥’ इति। तथाहि—‘पादाहतः प्रमदया विकसत्यशोकः शोकं जहाति बकुलो मुखसीधुसिक्तः। आलोकितः कुरुबकः कुरुते विकासमालोडितस्तिलक उत्कलिको विभाति’ इति ॥

**सद्यः प्रवालोद्गमचारुपत्रे नीते समाप्तिं नवचूतवाणे।  
निवेशयामास मधुर्द्विरेफान्नामाक्षराणीव मनोभवस्य॥२७॥**

** सद्य इति॥** मधुर्वसन्त एवेषुकारः प्रवालोद्गमाः पल्लवाङ्कुरा एव चारूणि पत्राणि पक्षा यस्य तस्मिन्। ‘पत्रं वाहनपक्षयोः’ इत्यमरः। नवं चूतं चूतकुसुमं तदेव बाणस्तस्मिन्नवचूतबाणे समाप्तिं नीते सति सद्यो मनोभवस्य धन्विनो नामाक्षराणीव द्विरेफान्भ्रमरान्निवेशयामास निदधौ। अत्र प्रवालपत्र इत्याद्येकदेशविवर्तिरूपकं मधोरिषुकारत्वं रूपं यन्नामाक्षराणीवेत्युत्प्रेक्षायां निमित्तमित्येकदेशविवर्तिरूपकोत्थापितेयमुत्प्रेक्षा॥

**वर्णप्रकर्षे सति कर्णिकारं दुनोति निर्गन्धतया[^127] स्म चेतः।  
प्रायेण सामग्र्यविधौ गुणानां पराङ्मुखी विश्वसृजः प्रवृत्तिः ॥२८॥**

** वर्णेति॥** कर्णिकारं कर्णिकारकुसुमम्। ‘अवयवे च प्राण्योषधिवृक्षेभ्यः’ इत्युत्पन्नस्य तद्धितस्य ‘पुष्पमूलेषु बहुलम्’ इति लुक्। एवमन्यत्रापि द्रष्टव्यम्। वर्णप्रकर्षे वर्णोत्कर्षे सत्यपि निर्गन्धतया हेतुना चेतो दुनोति स्म

पर्यतापयत्। ‘लट् स्मे’ इति भूतार्थे लट्। तथाहि। प्रायेण विश्वसृजो विधातुः प्रवृत्तिर्गुणानां सामग्र्यविधौ साकल्यसंपादनविषये पराङ्मुखी। सर्वत्रापि वस्तुनि किंचिद्वैकल्यं संपादयति। यथा चन्द्रे कलङ्कः। अतः कर्णिकारेऽपि नैर्गन्ध्यं युज्यत इति भावः। सामान्येन विशेषसमर्थनरूपोऽर्थान्तरन्यासोऽलंकारः ॥

**बालेन्दुवक्राण्यविकाशभावाद्बभुः पलाशान्यतिलोहितानि।  
सद्यो वसन्तेन समागतानां नखक्षतानीव वनस्थलीनाम् ॥२९॥**

 **बालेन्द्विति॥** अविकाशभावान्निर्विकाशत्वान्मुकुलभावाद्धेतोर्बालेन्दुरिव वक्राण्यतिलोहितान्यतिरक्तानि पलाशानि किंशुकपुष्पाणि । ‘पलाशे किंशुकः पर्णः’ इत्यमरः। वसन्तेन पुंसा समागतानां संगतानां वनस्थलीनां स्त्रीणां सद्यः सद्यो दत्तानि। पुराणेष्वतिलौहित्याभावादिति भावः। नखक्षतानीव बभुः। अत्र वसन्तस्य वनस्थलीनां च विशेषणसाधारण्यान्नायकव्यवहारप्रतीतेः समासोक्तिस्तावदस्ति। ‘नखक्षतानीव’ इति जातिस्वरूपोत्प्रेक्षा वक्रत्वलौहित्यगुणनिमित्ता जागर्ति। सा च नायकव्यवहाराश्रितसमासोक्तिगर्भिण्येवोत्तिष्ठत इत्युभयोरेककालतैव। ‘विशेषणसामर्थ्यादप्रस्तुतस्य गम्यत्वे समासोक्तिरिष्यत’ इति हि लक्षणम्॥

**लग्नद्विरेफाञ्जनभक्तिचित्रं मुखे मधुश्रीस्तिलकं प्रकाश्य[^128]।  
रागेण बालारुणकोमलेन चूतप्रवालोष्टमलंचकार॥३०॥**

 **लग्नेति॥** मधुश्रीर्वसन्तलक्ष्मीर्लग्नद्विरेफा एवाञ्जनभक्तयः कज्जलरचनास्ताभिश्चित्रं चित्रवर्णं तिलकं पुष्पविशेषमेव तिलकं विशेषकम्। मुखं प्रारम्भस्तस्मिन्नेव मुखे वक्रे प्रकाश्य प्रकटय्य बालारुणकोमलेन बालार्कसुन्दरेण रागेणारुणिम्ना तेनेव लाक्षारागेण चूतप्रवाल एवौष्टस्तं चूतप्रवालोष्ठमलंचकार प्रसाधयामास। अत्र रूपकालंकारः ॥

**मृगाः प्रियाल[^129]द्रुममञ्जरीणां रजःकणैर्विघ्नितदृष्टिपाताः।  
मदोद्धताः प्रत्यनिलं विचेरुर्वनस्थलीर्मर्मरपत्रमोक्षाः॥३१॥**

** मृगा इति॥** प्रियालद्रुमा राजादनवृक्षाः। ‘राजादनः प्रियालः स्यात्’ इत्यमरः। तेषां मञ्जर्यस्तासां रजःकणैर्विघ्निताः संजातविघ्ना दृष्टीनां पाताः प्रसादा येषां ते तथोक्ताः मदोद्धृता मृगाः प्रत्यनिलमनिलाभिमुखं मर्मरा मर्मरशब्दवन्तः पत्रमोक्षा जीर्णपर्णपाता यासु ता वनस्थलीर्विचेरुर्वनप्रदेशेषु चरन्ति स्म। ‘देशकालाध्वगन्तव्याः कर्मसंज्ञा ह्यकर्मणाम्’ इति चरतेः सकर्मकत्वम्॥

**चूताङ्कुरास्वादकषायकण्ठः पुंस्कोकिलो यन्मधुरं चुकूज।  
मनस्विनीमानविघातदक्षं तदेव जातं वचनं स्मरस्य॥३२॥**

 **चताङ्कुरेति॥** चूताङ्कुराणामास्वादेन कषायकण्ठो रक्तकण्ठः। 'सरभावपथे रक्ते कषायः' इति केशवः। पुमान्कोकिलः पुंस्कोकिलः। पुंग्रहणं प्रागल्भ्यद्योतनार्थम्। मधुरं चुकूजेति यत्तत्कूजनमेव मनस्विनीनां मानविधाते रोषनिरासे दक्षं स्मरस्य वचनं मानं त्यजतेत्याज्ञावचनं जातम्। कोकिलकूजितश्रवणानन्तरं स्मराज्ञप्ता इव मानं जहुरित्यर्थः॥

**हिमव्यपायाद्विशदाधराणामापाण्डरीभूत[^130]मुखच्छवीनाम्।  
स्वेदोद्गमः किंपुरुषाङ्गनानां चक्रे पदं पत्र विशेषकेषु॥३३॥**

 **हिमेति॥** हिमस्य व्यपायादपगमाद्विशदा नीरुजा अधरा ओष्ठा यासां तासामापाण्डरीभूतमुखच्छवीनाम्। कुङ्कुमपरिहारादिति भावः। किंपुरुषाङ्गनानां पत्रविशेषकेषु पत्ररचनासु स्वेदोद्गमः पदं चक्रे। धर्मोदयात्स्वेदोदयोऽभूदित्यर्थः। विशदाधरत्वं मधूच्छिष्टराहित्यादिति भावः। हेमन्तेषु नार्यो बिम्बोष्टेषु मधूच्छिष्टं शीतभयाद्दधतीति प्रसिद्धम्॥

**तपस्विनः स्थाणुवनौकसस्तामाकालिकीं वीक्ष्य मधुप्रवृत्तिम्।  
प्रयत्नसंस्तम्भितविक्रियाणां कथंचिदीशा मनसां बभूवुः ॥३४॥**

 **तपस्विन इति॥** स्थाणोर्वनमोको येषां ते तपस्विनस्तत्रत्या मुनयः। समानकाल आद्यन्तावस्याआकालिकीम्। अकालभवत्वादुत्पत्त्यनन्तरविनाशिनीभित्यर्थः। ‘आकालिकडाद्यन्तवचने’ इति समानकालादिकट्प्रत्ययः प्रकृतेराकाल  
आदेशश्च निपातितः। ‘टिड्ढाणञ्—’ इत्यादिना ङीप्। केचिदकालाद्देहादध्यात्मादित्वाद्भवार्थे ठगित्याहुः। तामाकालिकीं मधुप्रवृत्तिं वीक्ष्य प्रयत्नेन संस्तम्भितविक्रियाणां निरुद्धविकाराणां मनसां कथंचिदीशा नियन्तारो बभूवुः॥

**तं देशमारोपितपुष्पचापे रतिद्वितीये मदने प्रपन्ने।  
काष्ठागतस्नेहरसानुविद्धं द्वन्द्वानि भावं क्रियया विवव्रुः॥३५॥**

 **तमिति॥** आरोपितमधिज्यं कृतं पुष्पचापं येन तस्मिन्नतिर्द्वितीया यस्य तस्मिन्ततिसहाये मदने तं देशं स्थाण्वाश्रमं प्रपन्ने प्राप्ते सति द्वन्द्वानि स्थावराणि जंगमानि च मिथुनानि काष्टोत्कर्षः। ‘काष्टोत्कर्षे स्थितौ दिशि’ इत्यमरः। तां गतो यः स्नेह इष्टसाधननिबन्धनः प्रेमापरनामा ममताभिमानः। ‘प्रेमा ना प्रियता हार्दं प्रेम स्नेहः’ इत्यमरः। स एव रसस्तेनानुविद्धं संपृक्तं भावं रत्याख्यं शृङ्गारभावं क्रियया कार्यभूतया चेष्टया विवव्रःप्रकटीचक्रुः। शृङ्गारचेष्टाः प्रावर्तन्तेत्यर्थः॥

 ताश्चेष्टा आह ‘मधु’ इत्यादिभिश्चतुर्भिः—

**मधु द्विरेफः कुसुमैकपात्रे पपौ प्रियां स्वामनुवर्तमानः।  
शृङ्गेण च स्पर्श[^131]निमीलिताक्षीं मृगीमकण्डूयत कृष्णसारः॥३६॥**

** मध्विति॥** द्वौ रेफौ वर्णविशेषौ यस्य स द्विरेफो भ्रमरः। उपचारात्तदर्थोऽपि द्विरेफ उच्यते। यथाह कैयटः—‘शब्दधर्मेणाप्यर्थस्य व्यपदेशो दृश्यते। यथा भ्रमरशब्दस्य द्विरेफत्वाद्द्विरेफो भ्रमरः’ इति। कुसुममेवैकं साधारणं पात्रं तस्मिन्मधु मकरन्दम्। ‘मधु मद्येपुष्परसे’ इति विश्वः। स्वां प्रियां भृङ्गीमनुवर्तमानोऽनुसरन्पपौ। तत्पीतशेषं पपावित्यर्थः। कृष्णश्चासौ सारः शबलश्च कृष्णसारः कृष्णमृगः। ‘वर्णो वर्णेन’ इति समासः। स्पर्शेन स्पर्शसुखेन निमीलिताक्षीं मृगीं शृङ्गेणाकण्डूयत कर्षितवान्। ‘कण्ड्वादिभ्यो यक्’ इति यक्। ततः कर्तरि लङ्॥

**ददौ रसात्पङ्कज[^132]रेणुगन्धि गजाय गण्डूषजलं करेणुः।  
अर्धोपभुक्तेन विसेन जायां संभावयामास रथाङ्गनामा ॥३७॥**

** ददाविति॥** रसादतिरागात्करेणुः करिणी। ‘करेणुरिभ्यां स्त्री नेभे’ इत्यमरः। पङ्काज्जायत इति पङ्कजं तस्य रेणुः पङ्कजरेणुस्तस्य गन्धोऽस्यास्तीति पङ्कजरेणुगन्धि गण्डूषजलं मुखान्तर्धृतजलं गजाय ददौ। रथाङ्गनामा चक्रवाकोऽर्धं यथातथोपभुक्तेनार्धजग्धेन बिसेन जायां संभावयामास। स्वजग्धशेषं ददावित्यर्थः॥

**गीतान्तरेषु श्रमवारिलेशैः किंचित्समुच्छ्वासितपत्रलेखम्।  
पुष्पासवाघूर्णितनेत्रशोभि प्रियामुखं किंपुरुषश्रुचुम्बे[^133]॥३८॥**

** गीतान्तरेष्विति॥** किंपुरुषः किंनरः श्रमवारिलेशैः स्वेदोदबिन्दुभिः किंचिदीषत्समुच्छ्वासिता विश्लेषिताः पत्रलेखा यस्य तत्। पुष्पाणामासवो मद्यं पुष्पासवः। पुष्पोद्भवमद्यमित्यर्थः। वसन्ते मधूकस्य संभवात्पुष्पवासितमिति केचित्। तेनाघूर्णिताभ्यामुद्भ्रान्ताभ्यां नेत्राभ्यां शोभत इति तथोक्तं प्रियामुखं गीतान्तरेषु गीतमध्येषु चुचुम्बे चुचुम्ब॥

**पर्याप्तपुष्पस्तबकस्तनाभ्यः स्फुरत्प्रवालोष्ठमनोहराभ्यः।  
लतावधूभ्यस्तरवोऽप्यवापुर्विनम्रशाखाभुजबन्धनानि॥३९॥**

** पर्याप्तेति॥** पर्याप्ताः समग्राः पुष्पस्तबका एव स्तना यासां ताभ्यः। ‘स्वाङ्गाच्चोपसर्जनादसंयोगोपधात्’ इति विकल्पान्न ङीप्। स्फुरन्तः प्रवालाः पल्लवा एवौष्ठास्तैर्मनोहराभ्यो लता एव वध्वस्ताभ्यः सकाशात्तरवोऽपि। लिङ्गादेव पुंस्त्वं गम्यते। विनम्राः शाखा एव भुजास्तैर्बन्धनान्यवापुः। ताभिरालिङ्गिता इत्यर्थः। स्थावराणामपि मदनविकारोऽभूत्किमुतान्येषामिति भावः। एतच्च तरुलतानामपि चेतनत्वादुक्तम्। यथाह मनुः—‘अन्तःसंज्ञा भवन्त्येते सुखदुःखसमन्विताः’ इति। अत्र रूपकालंकारः॥

**श्रुताप्सरोगीतिरपि क्षणेऽस्मिन्हरः प्रसंख्यानपरो बभूव।  
आत्मेश्वराणां नहि जातु विघ्नाः समाधिभेदप्रभवो भवन्ति॥४०॥**

** श्रुतेति॥** अस्मिन्क्षणे वसन्ताविर्भावकाले भगवान्हरः श्रुताप्सरोगीतिरपि। दिव्याङ्गनागानमाकर्णयन्नपीत्यर्थः। प्रसंख्यानपर आत्मानुसंधानपरो बभूव। तथाहि। आत्मनश्चित्तस्येश्वराणां नियन्तृृणाम्। वशिनामित्यर्थः। विहन्यन्त एभिरिति विघ्नाः प्रत्यूहाः। घञर्थे कप्रत्ययः। जातु कदाचिदपि समाधिभेदे समाधिभञ्जने प्रभवः समर्था न भवन्ति॥

**लतागृहद्वारगतोऽथ नन्दी वामप्रकोष्ठार्पितहेमवेत्रः।  
मुखार्पितैकाङ्गुलिसंज्ञयैव मा चापलायेति गणान्व्यनैषीत्॥४१॥**

** लतेति॥** अथ लतागृहद्वारं गतो वामे प्रकोष्ठेऽर्पित हेमवेत्रो धारितहेमदण्डो नन्दी नन्दिकेश्वरः। ‘नन्दी भृङ्गिरिटस्तण्डुनन्दिनौ नन्दिकेश्वरे’ इति कोशः। मुखेऽर्पितायाः सरोषविस्मयस्तिमितावलोकं निहिताया एकस्या अड्गुलेस्तर्जन्याः संज्ञया सूचनयैव। ‘संज्ञा स्याच्चेतना नाम हस्ताद्यैश्चार्थसूचना’ इत्यमरः। गणान्प्रमथांश्चापलाय चापलं कर्तुं मा भवतेति। ‘क्रियार्थोपपदस्य—’ इत्यादिना चतुर्थी। व्यनैषीच्छिक्षितवान्॥

 न केवलं गणा एव विनीताः, किंतु जरायुजादिचतुर्विधं प्राणिजातमपीत्याह—

**निष्कम्पवृक्षं निभृतद्विरेफं मूकाण्डजं शान्तमृगप्रचारम्।  
तुच्छासनात्काननमेव सर्वं चित्रार्पितारम्भमिवावतस्थे॥४२॥**

** निष्कम्पेति॥** निष्कम्पवृक्षम्। इदमुद्भिज्जोपलक्षणम्। निभृतद्विरेफं निश्चलभृङ्गम्। स्वेदजोपलक्षणमेतत्। मूकाण्डजं निःशब्दपक्षिसरीसृपादिकम्। एतेनाण्डजजातिरुक्ता। शान्तमृगप्रचारम्। जरायुजोपलक्षणमेतत्। सर्वमेव काननं तच्छासनान्नन्दीश्वराज्ञया चित्रार्पितारम्भं चित्रलिखितारम्भमिवावतस्थे। ‘नृगवाद्या जरायुजाः। स्वेदजाः कृमिदंशाद्याः पक्षिसर्पादयोऽण्डजाः। उद्भिदस्तरुगुल्माद्याः’ इत्यमरः॥

**दृष्टिप्रपातं परिहृत्य तस्य कामः पुरःशुक्रमिव प्रयाणे।  
प्रान्तेषु संसक्तनमेरुशाखं ध्यानास्पदं भूतपतेर्विवेश॥४३॥**

** दृष्टिप्रपातमिति॥** कामः प्रयाणे यात्रायां पुरोगतः शुक्रो यस्मिन्देशे तं पुरःशुक्रं देशमिव। ‘प्रतिशुक्रंप्रतिबुधं प्रत्यङ्गारकमेव च। अपि शक्रसमो राजा हतसैन्यो निवर्तते॥’इति प्रतिषेधात्। तस्य दृष्टिप्रपातं दृग्विषयं परिहृत्य प्रान्तेषु पार्श्वदेशेषु संसक्ता अन्योन्यसंसृष्टा नमेरूणां सुरपुंनागानां शाखा यस्य तत्। तिरोधानयोग्यमिति भावः। भूतपतेः शिवस्य ध्यानास्पदं समाधिस्थानम्। ‘आस्पदं प्रतिष्ठायाम्’ इति निपातः। विवेश॥

**सदेवदारुद्रुमवेदिकायां शार्दूलचर्मव्यवधानवत्याम्।**  

**आसीनमासन्नशरीरपातस्त्रियम्बकं[^134] संयमिनं ददर्श॥४४॥**

** स इति॥** आसन्नशरीरपात आसन्नमृत्युः स कामः शार्दूलचर्मणा व्यवधानवत्याम्। व्याघ्रचर्मास्तृतायामित्यर्थः। ‘मोक्षश्रीर्व्याघ्रचर्मणि’ इति प्राशस्त्यादिति भावः। देवदारुद्रुमवेदिकायामासीनमुपविष्टं संयमिनं समाधिनिष्ठं त्रियम्बकं त्रिनेत्रं ददर्श। केचित्साहसिकाः ‘त्रिलोचनम्’ इति पेठुः। त्र्यम्बकमित्युक्ते पादपूरणव्यत्यासात्रियम्बकमिति पादपूरणार्थोऽयमियङादेशश्छान्दसो महाकविप्रयोगादभियुक्तैरङ्गीकृतः॥

 तमेव देवं षड्भिः श्लोकैर्वर्णयति—

**पर्यङ्कबन्धस्थिरपूर्वकायमृज्वायतं संनमितोभयांसम्।  
उत्तानपाणिद्वयसंनिवेशात्प्रफुल्लराजीवमिवाङ्कमध्ये॥४५॥**

** पर्यङ्केति॥** पर्यङ्कबन्धेन वीरासनेन स्थिरपूर्वकायं निश्चलोत्तरार्धमृजुरायतवयतश्चर्ज्वायतस्तं संनमितावुभावंसौ यस्य तं तथोक्तम्। वृत्तिविषये उभशब्दस्थान उभयशब्दप्रयोग इत्युक्तं कैयटेन। उत्तान ऊर्ध्वतलो यः पाणिद्वयस्य संनिवेशः संस्थानं तस्मादङ्कमध्ये प्रफुल्लं राजीवं पङ्कजं यस्य तमिव स्थितम्। वीरासने वसिष्ठः—‘एकं पादमथैकस्मिन्विन्यस्योरौ तु संस्थितम्। इतरस्मिंस्तथैवोरुं वीरासनमुदाहृतम्॥’ इति। तथा योगसारे—‘उत्तानिते करतले करमुत्तानितं परम्। आदायाङ्कगतं कृत्वा ध्यायेद्यस्तस्य सोऽन्तरम्॥’ इति ॥

**भुजंगमोन्नद्ध[^135]जटाकलापं कर्णावसक्त[^136]द्विगुणाक्षसूत्रम्।  
कण्ठप्रभासङ्गविशेषनीलां कृष्णत्वचं[^137] ग्रन्थिमतीं दधानम् ॥४६॥**

** भुजंगमेति॥** भुजंगमेनोन्नद्ध उन्नमय्य बद्धो जटाकलापो येन तं तथोक्तम्। कर्णावसक्तम्। कर्णावलम्बीत्यर्थः। अतएव द्विगुणं द्विरावृत्तमक्षसूत्रमक्षमाला यस्य तं कण्ठप्रभाणां सङ्गेन मिश्रणेन विशेषनीलामतिनीलां ग्रन्थिमतीं बन्धनयुक्तां कृष्णत्वचं कृष्णमृगाजिनं दधानम् ॥

**किंचित्प्रकाशस्तिमितोग्रतारैर्भ्रूविक्रियायां विरत[^138]प्रसङ्गैः।  
नेत्रैरविस्पन्दितपक्ष्ममालैर्लक्ष्यीकृत[^139]घ्राणमधोमयूखै॥४७॥**

** किंचिदिति॥** किंचित्प्रकाशा ईषत्प्रकाशाः स्तिमिता निश्चला उग्राश्च ताराः कनीनिका येषां तैः। ‘तारकाक्ष्णः कनीनिका’ इत्यमरः। भ्रूविक्रियायां भ्रूविक्षेपे विरतप्रसङ्गैः प्रसक्तिरहितैरविस्पन्दितपक्ष्ममालैरचलितपक्ष्मपङ्क्तिभिरधःप्रसृता मयूखा येषां तैरधोमयूखैर्नेत्रैः। त्रिनेत्रत्वाद्बहुवचनम्। लक्ष्यीकृतघ्राणंनासाग्रनिविष्टदृष्टिमित्यर्थः। ‘करणान्यबहिष्कृत्य स्थाणु

न्निश्चलात्मकः। आत्मानं हृदये ध्यायेन्नासाग्रन्यस्तलोचनः॥’ इति योगसारे॥

**अवृष्टिसंरम्भमिवाम्बुवाहमपामिवाधारमनुत्तरंगम्।  
अन्तश्चराणां मरुतां निरोधान्निवात[^140]निष्कम्पमिव प्रदीपम्॥४८॥**

** अवृष्टीति॥**अन्तश्चरन्तीत्यन्तश्चरास्तेषां मरुतां प्राणादीनां निरोधाद्धेतोवृष्टिसंरम्भमविद्यमानवर्षसंभ्रममम्बुवाहमिव स्थितम्। एतेन प्राणनिरोधः सूचितः। अनुत्तरंगमनुद्भूततरंगमपामाधारं हृदमिव स्थितम्। एतेनापाननिरोधः सूचितः। तथा निवाते निर्वातदेशे निष्कम्पं निश्चलं प्रदीपमिव स्थितम्। एतेन शेषवायुनिरोधः सूचितः। ‘निवातावाश्रयावातौ’ इत्यमरः॥

**कपालनेत्रान्तरलब्धमार्गैर्ज्योतिःप्ररोहैरुदितैः शिरस्तः।  
मृणालसूत्राधिकसौकुमार्यां बालस्य लक्ष्मीं ग्लपयन्तमिन्दोः ॥४९॥**

** कपालेति॥** कपालनेत्रान्तरेण ब्रह्मकरोटिनेत्रविवरेण लब्धमार्गैःशिरस्तो ब्रह्मरन्ध्रात्। पञ्चम्यास्तसिल्। उदितैरुद्भूतैर्ज्योतिःप्ररोहैस्तेजोङ्करैर्मृणालसूत्राधिकं सौकुमार्यं मार्दवं यस्यास्तां बालस्येन्दोः शिरश्चन्द्रस्य लक्ष्मीं ग्लपयन्तम्॥

**मनो नवद्वारनिषिद्धवृत्ति हृदि व्यवस्थाप्य समाधिवश्यम्।  
यमक्षरं क्षेत्रविदो[^141] विदुस्तमात्मानमात्मन्यवलोकयन्तम् ॥५०॥**

 **मन इति॥** नवभ्यो द्वारेभ्यो निषिद्धा निवर्तिता वृत्तिः संचारो यस्य तत्तथोक्तम्। समाधिना प्रणिधानेन वश्यं वशंगतम्। यत्प्रत्ययः। ‘प्रणिधानं समाधानं समाधिश्चसमाश्रयः’ इति हलायुधः। मनो हृदि हृदयाख्येऽधिष्ठाने व्यवस्थाप्य। तथा च वसिष्ठः—‘यतो निर्याति विषयान्यस्मिंश्चैव प्रलीयते। हृदयं तद्विजानीयान्मनसः स्थितिकारणम्॥’ इति। क्षेत्रविदः क्षेत्रज्ञाः पुरुषाः यं न क्षरतीत्यक्षरमविनाशिनं विदुर्विदन्ति। ‘विदो लटो वा’ इति झेर्जुस्। तमात्मानमात्मनि स्वस्मिन्नवलोकयन्तं साक्षात्कुर्वन्तम्। स्वातिरेकेण परमात्मनोऽभावादिति भावः॥

**स्मरस्तथाभूतमयुग्मनेत्रं पश्यन्नदूरान्मनसाप्यधृष्यम्।  
नालक्षयत्साध्वससन्नहस्तः स्रस्तं शरं चापमपि स्वहस्तात्॥५१॥**

 **स्मरेति॥** स्मरः कामस्तथाभूतं पूर्वोक्तरूपं मनसाप्यधृष्यमयुग्मनेत्रं विषमाक्षमदूरात्पश्यन्। साध्वसेन सन्नहस्तो विश्लथपाणिः सन्। स्वहस्तात्स्रस्तं शरं चापमपि चापं च नालक्षयन्न विवेद। भीतो मुह्यतीति भावः॥

**निर्वाणभूयिष्ठमथास्य वीर्यं संधुक्षयन्तीव वपुर्गुणेन।  
अनुप्रयाता वनदेवताभ्यामदृश्यत स्थावरराजकन्या॥५२॥**

 **निर्वाणेति॥** अथ निर्वाणेन नाशेन भूयिष्ठं निर्वाणभूयिष्ठम्। नष्टप्रायमित्यर्थः। अस्य स्मरस्य वीर्यंबलं वपुर्गुणेन सौन्दर्येण संधुक्षयन्तीव पुनरुज्जीवयन्तीव स्थिता वनदेवताभ्यां सखीभूताभ्यामनुप्रयातानुगता स्थावरराजकन्या पार्वत्यदृश्यत दृष्टा॥

 तामेवाह चतुर्भिः—

**अशोकनिर्भर्त्सितपद्मरागमाकृष्टहेमद्युतिकर्णिकारम्।  
मुक्ताकलापीकृतसिन्धुवारं[^142] वसन्तपुष्पाभरणं वहन्ती॥५३॥**

 **अशोकेति॥** अशोकपुष्पेण निर्भर्त्सितास्तिरस्कृताः पद्मरागा येन तत्तथोक्तम्। आकृष्टहेमद्युतीन्याहृतस्वर्णाभरणवर्णानि कर्णिकाराणि यस्मिंस्तत्तथोक्तम्। मुक्ताकलापीकृतानि सिन्धुवाराणि निर्गुण्डीकुसुमानि यस्मिंस्तत्। ‘सिन्धुवारेन्द्रसुरसौ निर्गुण्डीन्द्राणिकेत्यपि’ इत्यमरः। वसन्तपुष्पाण्येवाभरणं वहन्ती॥

**आवर्जिता किंचिदिव स्तनाभ्यां वासो वसाना तरुणार्करागम्।  
पर्याप्तपुष्प[^143]स्तबकावनम्रा संचारिणी पल्लविनी लतेव॥५४॥**

** आवर्जितेति॥** स्तनाभ्यां किंचिदावर्जितेवेपदानमितेव। तरुणार्कस्य राग इव रागो यस्य तत्। बालार्कारुणमित्यर्थः। उपमानपूर्वपदो बहुव्रीहिरुत्तरपदलोपश्च। वासो वसानाच्छादयन्ती। अतएव पर्याप्तपुष्पस्तबकावनम्रा पल्लविनी किसलयवती संचारिणी लतेव । स्थितेति शेषः ॥

**स्रस्तां नितम्बादवलम्बमाना पुनः पुनः केसरदामकाञ्चीम[^144]्।  
न्यासीकृतां स्थानविदा स्मरेण मौर्वी द्वितीयामिव[^145] कार्मुकस्य॥५५॥**

** स्रस्तामिति॥** स्थानविदा निक्षेपयोग्यस्थानवेदिना स्मरेण न्यासीकृतां निक्षेपीकृताम्। कर्मणि प्रभवतीति कार्मुकं धनुः। ‘कर्मण उकञ्’ इत्युकञ्प्रत्ययः। तस्य द्वितीयां मौर्वीमिव स्थिताम्। अत्र हि न्यस्ता मौर्व्युत्तरत्र हरवैरनि

र्यातनायोपयुज्यत इति भावः। नितम्बात्स्रस्तां चलितां केसरदाम बकुलमाला सैव काञ्ची तां पुनःपुनरवलम्बमाना हस्तेन धारयन्ती॥

**सुगन्धिनिश्वासविवृद्धतृष्णं विम्बाधरासन्नचरं द्विरेफम्।  
प्रतिक्षणं संभ्रमलोलदृष्टिर्लीलारविन्देन निवारयन्ती॥५६॥**

** सुगन्धीति॥** सुगन्धिभिर्निश्वासैर्विवृद्धतृष्णम्। बिम्बतुल्योऽधरो बिम्बाधरः। ‘वृत्तौ मध्यपदलोपः स्यात्’ इति वामनः। तस्यासन्नचरं संनिकृष्टचरं द्विरेफं भृङ्गंप्रतिक्षणं संभ्रमेण लोलदृष्टिश्चञ्चलाक्षी सती लीलारविन्देन निवारयन्ती॥

**तां वीक्ष्य सर्वावयवानवद्यां रतेरपि ह्रीपदमादधानाम्।  
जितेन्द्रिये शूलिनि पुष्पचापः[^146] स्वकार्यसिद्धिं[^147] पुनराशशंसे[^148] ॥५७॥**

** तामिति॥** सर्वावयवेष्वनवद्यामगर्ह्यम्। ‘अवद्यपण्य—’ इति निपातः। रतेः कामकलत्रस्यापि ह्रीपदं लज्जानिमित्तमादधानाम्। न्यूनतामावहन्तीमित्यर्थः। तां पार्वतीं वीक्ष्य पुष्पचापः कामो जितेन्द्रिये। दुर्जयेऽपीत्यर्थः। शूलिनि शिवे विषये स्वकार्यसिद्धिं पुनराशशंसे चकमे। पूर्वं‘साध्वससन्नहस्तः’ (३/५१) इत्यादिना कार्यसिद्धेरुन्मूलितत्वाभिधानादिह पुनरित्युक्तम् ॥

**भविष्यतः[^149]पत्युरुमा च शंभोः समाससाद प्रतिहारभूमिम्।  
योगात्स चान्तः[^150]परमात्मसंज्ञं दृष्ट्वा परं ज्योतिरूपारराम ॥५८॥**

** भविष्यत इति॥** उमा च भविष्यतः पत्युः शंभोःप्रतिहारभूमिं द्वारदेशं समाससाद।‘स्त्री द्वार्द्वारं प्रतीहारः’ इत्यमरः। स शंभुश्चान्तः परमात्मेति संज्ञा यस्य तत्परं मुख्यम्। ‘परं दूरान्मुख्येषु’ इति यादवः। ज्योतिर्दृष्ट्वा साक्षात्कृत्य योगाद्धानात्। ‘योगः संनहनोपायध्यानसंगतियुक्तिषु’ इत्यमरः। उपाररामोपारतः। ‘व्याङ्परिभ्यो रमः’ इति परस्मैपदम्॥

**ततो भुजंगाधिपतेः फणाग्रैरधः कथंचिद्धृतभूमिभागः।  
शनैः कृतप्राणविमुक्तिरीशः पर्यङ्कबन्धं निविडं विभेद॥५९॥**

** तत इति॥** ततो भुजंगाधिपतेः शेषस्य फणाग्रैरधो भूमेरधः कथंचिदतियत्नेन धृतो भूमिभागः स्वोपवेशनभूभागो यस्य स तथोक्तः। वायुधारणाहितलाघवनिवृत्या भगवतो गुरुत्वादिति भावः। शनैः कृता प्राणानां प्राङ्विरुद्धानां विमुक्तिः पुनः संचारो येन स कृतप्राणविमुक्तिरीशो निविडं दृढं पर्यङ्कबन्धं वीरासनं बिभेद शिथिलीचकार॥

**तस्मै शशंस प्रणिपत्य नन्दी शुश्रूषया शैलसुतामुपेताम्।  
प्रवेशयामास च भर्तुरेनां भ्रूक्षेपमात्रानुमत[^151]प्रवेशाम्॥६०॥**

** तस्मा इति॥** अथ नन्दी तस्मै भगवते। क्रियाग्रहणाच्चतुर्थी। प्रणिपत्य नमस्कृत्य शुश्रूषया सेवया निमित्तेनोपेताम्। सेवार्थमागतामित्यर्थः। शैलसुतां शशंस निवेदयामास। भर्तुः स्वामिनो भ्रूक्षेपमात्रेण भूसंज्ञयैवानुमतप्र-वेशामङ्गीकृतप्रवेशामेनां शैलसुतां प्रवेशयामास च॥

**तस्याः सखीभ्यां प्रणिपातपूर्वं स्वहस्तलूनः शिशिरात्ययस्य।  
व्यकीर्यत त्र्यम्बकपादमूले पुष्पोच्चयः पल्लवभङ्गभिन्नः॥६१॥**

** तस्या इति॥** तस्याः पार्वत्याः सखीभ्यां पूर्वोक्ताभ्यां स्वहस्तेन लून उपचितः पल्लवभङ्गभिन्नः किसलयशकलमिश्रः शिशिरात्ययस्य वसन्तस्य संबन्धी पुष्पोच्चयः पुष्पप्रकारः। ‘हस्तादाने चेरस्तेये’ इति घञ्विषयत्वात्कवीनामयं प्रामादिकः प्रयोग इति वल्लभः। त्र्यम्बकपादमूले प्रणिपातपूर्वं नमस्कारपूर्वकं व्यकीर्यत विक्षिप्तः॥

**उमापि नीलालकमध्यशोभि विस्रंसयन्ती नवकर्णिकारम्।  
चकार कर्णच्युतपल्लवेन मूर्ध्ना प्रणामं वृषभध्वजाय॥६२॥**

** उमेति॥** उमापि नीलालकानां मध्ये शोभत इति तथोक्तम्। अलकन्यस्तमित्यर्थः। नवकर्णिकारं विस्रंसयन्ती कर्णाच्च्युतः पल्लवो यस्य तेन मूर्ध्ना वृषभध्वजाय प्रणामं चकार। क्रियाग्रहणात्संप्रदानत्वम् ॥

**अनन्यभाजं पतिमाप्नुहीति सा तथ्यमेवाभिहिता भवेन।  
न हीश्वरव्याहृतयः कदाचित्पुष्णन्ति लोके विपरीतमर्थम्॥६३॥**

 **अनन्येति॥** सा कृतप्रणामा देवी भवेन हरेण। अन्यां न भजतीति तमनन्यभाजम्। ‘भजो ण्विः’ इति ण्विप्रत्ययः। सर्वनाम्नो वृत्तिमात्रे पूर्वपदस्य पुंवद्भावः। पतिमाप्नुहीति तथ्यं सत्यमेवाभिहितोक्ता। उत्तरत्र तथैव संभवादिति भावः। अभिदधातेर्बुवर्थस्य दुहादित्वादप्रधाने कर्मणि क्तः। तथाहि। ईश्वरव्याहृतयो महापुरुषोक्तयः कदाचिदपि लोके भुवने। ‘लोकस्तु भुवने जने’ इत्यमरः। विपरीतं विसंवादिनमर्थमभिधेयं न पुष्णन्ति। न बोधयन्तीत्यर्थः॥

**कामस्तु बाणावसरं प्रतीक्ष्य पतङ्गवद्वह्निमुखं विविक्षुः।  
उमासमक्षं हरबद्धलक्ष्यः शरासनज्यां मुहुराममर्श॥६४॥**

** काम इति॥** कामस्तु बाणावसरं प्रतीक्ष्योमासंनिधानादयमेव बाणप्रयोगसमय इति ज्ञात्वा पतङ्गेन तुल्यं पतङ्गवच्छलभवत्। ‘समौ पतङ्गशलभौ’ इत्यमरः। ‘तेन तुल्यं क्रिया चेद्वतिः’ इति वतिप्रत्ययः। वह्निमुखं विविक्षुः प्रवेष्टु-मिच्छुः। विशतेः सन्नन्तादुप्रत्ययः। उमायाः समक्षमक्ष्णः समीपमुमासमक्षम्। ‘अव्ययीभावे शरत्प्रभृतिभ्यः’ इति समासान्तोऽच्प्रत्ययः। हरे बद्धलक्ष्यः सन्। शरासनस्य ज्यां मौर्वीं मुहुराममर्श परामृष्टवान्॥

**अथोपनिन्ये गिरिशाय गौरी तपस्विने ताम्ररुचा करेण।  
विशोषितां भानुमतो मयूखैर्मन्दाकिनीपुष्करबीजमालाम्॥६५॥**

 **अथेति॥** अथ गौरी। तपोऽस्यास्तीति तपस्वी। ‘अस्मायामेधास्रजो विनिः’ इति विनिप्रत्ययः। तस्मै तपस्विने गिरिशाय ताम्ररुचा रक्तवर्णेन करेण भानुमतोंऽशुमतो मयूखैर्विशोषितां मन्दाकिन्याः पुष्कराणि पद्मानि तेषां बीजानि तेषां मालां जपमालिकामुपनिन्ये समर्पितवती॥

प्रतिग्रहीतुं प्रणयिप्रियत्वा

त्त्रिलोचनस्तामुपचक्रमे च।  
संमोहनं नाम च पुष्पधन्वा धनुष्यमोघं समधत्त वाणम्॥६६॥

** प्रतिग्रहीतुमिति॥** त्रिलोचनश्च प्रणयिप्रियत्वादर्थिप्रियत्वात्तामक्षमालां प्रतिग्रहीतुं स्वीकर्तुमुपचक्रमे। पुष्पं धनुर्यस्य स पुष्पधन्वा कामश्च। ‘वा संज्ञायाम्’ इत्यनङादेशः। संमोह्यतेनेनेति संमोहनं नाम। नामेति प्रसिद्धौ। अमोघं बाणं सायकं धनुषि समधत्त संहितवान्॥

**हरस्तु किंचित्परि[^152]लुप्तधैर्यश्चन्द्रोदयारम्भ इवाम्बुराशिः।  
उमामुखे बिम्बफलाधरोष्ठे व्यापारयामास विलोचनानि॥६७॥**

** हर इति॥** हरस्तु हरोऽपि चन्द्रोदयारम्भेऽम्बुराशिरिव किंचिदीषत्परिलुप्तधैर्यः। न तु प्राकृतजनवदत्यन्तलुप्तधैर्य इति भावः। बिम्बफलतुल्योऽधरोष्ठो यस्य तस्मिन्नुमामुखे विलोचनानि व्यापारयामास। त्रिभिरपि लोचनैः साभिलाषमद्राक्षीदित्यर्थः। एतेन भगवतो रतिभावोदय उक्तः॥

**विवृण्वती शैलसुतापि भावमङ्गैः स्फुरद्बालकदम्बकल्पैः।  
साचीकृता चारुतरेण तस्थौ मुखेन पर्यस्तविलोचनेन॥६८॥**

** विवृण्वतीति॥** शैलसुतापि स्फुरद्बालकदम्बकल्पैर्विकसत्कोमलनीपसदृशैः। पुलकितैरित्यर्थः। ‘ईषदसमाप्तौ—’ इत्यादिना कल्पप्प्रत्ययः। अङ्गैर्भावं रत्याख्यं विवृण्वती प्रकाशयन्ती चारुतरेण पर्यस्तविलोचनेन ब्रीडाविभ्रान्तनेत्रेण मुखेनासाचि साचि संपद्यमाना साचीकृता तिर्यक्कृता। ‘तिर्यगर्थे साचि तिरः’ इत्यमरः। तस्थौ। ह्रिया मुखं साचीकृत्य स्थितेत्यर्थः। न केवलं हरस्यैव देव्या अप्युदितो रतिभाव इति भावः॥

**अथेन्द्रियक्षोभमयुग्मनेत्रः पुनर्वशित्वाद्बलवन्निगृह्य।  
हेतुं स्वचेतोविकृतेर्दिदृक्षुर्दिशामुपान्तेषु ससर्ज दृष्टिम्॥६९॥**

** अथेति।** अथायुग्मानि नेत्राणि यस्य सोऽयुग्मनेत्रस्त्रिनेत्रो वशित्वाज्जितेन्द्रियत्वादिन्द्रियक्षोभं पूर्वोक्तमिन्द्रियविकारं पुनर्बलवद्दृढं निगृह्य निवार्य स्वचेतोविकृतेः स्वचित्तविकारस्य हेतुं कारणं दिदृक्षुर्द्रष्टुमिच्छुर्दिशामुपान्तेषु दृष्टिं ससर्ज प्रसारयामास॥

**स दक्षिणापाङ्गनिविष्टमुष्टिं नतांसमाकुञ्चितसव्यपादम्।  
ददर्श चक्रीकृतचारुचापं प्रहर्तुमभ्युद्यतमात्मयोनिम्॥७०॥**

** स इति॥** स भगवान्दक्षिणापाङ्गे निविष्टा स्थिता मुष्टिर्यस्य तं नतांसमाकुञ्चितः सव्यपादो यस्य तम्। आलीढाख्यस्थानके स्थितमित्यर्थः। चक्रीकृतचारुचापं मण्डलीकृतसौम्यकोदण्डं प्रहर्तुमभ्युद्यतमात्मयोनिं मनोभवं ददर्श।

आलीढलक्षणमाह यादवः—‘स्थानानि धन्विनां पञ्च तत्र वैशाखमस्त्रियाम्। वितस्त्यन्तरगौ पादौ मण्डलं तोरणाकृति॥ समानौ स्यात्समपदमालीढं पदमग्रतः। दक्षिणं वाममाकुञ्चय प्रत्यालीढं विपर्ययः॥’ इति ॥

**तपःपरामर्शविवृद्धमन्योर्भ्रूभङ्गदुष्प्रेक्ष्यमुखस्य तस्य।  
स्फुरन्नुदर्चिः सहसा तृतीयादक्ष्णः कृशानुः किल निष्पपात॥७१॥**

** तप इति॥** तपःपरामर्शेन तपस आस्कन्दनेन विवृद्धमन्योः प्रवृद्धकोपस्य भ्रूभङ्गेन दुष्प्रेक्ष्यं दुर्दर्शं मुखं यस्य तस्य हरस्य तृतीयादक्ष्णः स्फुरन्नुद्दीप्यमान उदर्चिरुद्भूतज्वालः कृशानुरग्निः सहसातर्कितमेव। ‘अतर्किते तु सहसा’ इत्यमरः। निष्पपात किल निश्चक्राम खलु ॥

**क्रोधं प्रभो संहर संहरेति यावद्गिरः खे मरुतां चरन्ति।  
तावत्स वह्निर्भवनेत्रजन्मा भस्मावशेषं मदनं चकार॥७२॥**

** क्रोधमिति॥** हे प्रभो स्वामिन्, क्रोधं संहर संहर निवर्तय निवर्तय । ‘चापले द्वे भवत इति वक्तव्यम्’ इति वार्तिकेन द्वित्वम्। ‘संभ्रमेण वृत्तिश्चापलम्’ इति काशिका। इत्येवं मरुतां देवानां गिरो वाचः खे व्योम्नि यावच्चरन्ति प्रवर्तन्ते तावत्तत्कालमेव भवस्य नेत्राज्जन्म यस्य स भवनेत्रजन्मा। ‘अवर्ज्यो बहुव्रीहिर्व्यधिकरणो जन्माद्युत्तरपदः’ इति वामनः। स वह्निर्मदनं भस्मैवावशेषो यस्य तं भस्मावशेषं चकार। ददाहेत्यर्थः॥

**तीव्राभिषङ्गप्रभवेण वृत्तिं मोहेन संस्तम्भयतेन्द्रियाणाम्।  
अज्ञातभर्तृव्यसना मुहूर्तं कृतोपकारेव रतिर्बभूव॥७३॥**

** तीव्रेति॥** तीव्राभिषङ्गप्रभवेणातिदुःसहाभिभवसंभवेन। ‘अभिषङ्गस्त्वभिभवे सङ्ग आक्रोशनेऽपि च’ इति वैजयन्ती। इन्द्रियाणां चक्षुरादीनां वृत्तिं व्यापारं संस्तम्भयता प्रतिबध्नता मोहेन मूर्च्छया कर्त्रा। रतिर्मदनभार्या मुहूर्तमज्ञातं भर्तृव्यसनं भर्तृनाशो यया सा तथोक्ता सती कृतोपकारेव बभूव। सहसा दुःखोपनिपातान्मुमूर्च्छेत्यर्थः। मोहेन दुःखसंवेदनाभावात्तस्योपकारकत्वोक्तिः॥

**तमाशु विघ्नं तपसस्तपस्वी वनस्पतिं वज्र इवावभज्य।  
स्त्रीसंनिकर्षं परिहर्तुमिच्छन्नन्तर्दधे[^153] भूतपतिः सभूतः॥७४॥**

** तमिति॥** तपस्वी तपोनिष्ठो भूतपतिः शिवस्तपसो विघ्नमन्तरायभूतं तं काममाशु वज्रोऽशनिर्वनस्पतिं वृक्षमिवावभज्य भङ्क्त्वा स्त्रीसंनिकर्षं स्त्रीसंनिधानं परिहर्तुमिच्छन्। तस्यानर्थहेतुत्वादिति भावः। सभूतः सगणः सन्नन्तर्दधे॥

**शैलात्मजापि पितुरुच्छिरसोऽभिलाषं**  

**व्यर्थं समर्थ्य ललितं वपुरात्मनश्च।**  

**सख्योः समक्षमिति चाधिकजातलज्जा**  

**शून्या जगाम भवनाभिमुखी कथंचित्॥७५॥**

** शैलात्मजेति॥** शैलात्मजा पार्वत्यप्युच्छिरस उन्नतशिरसो महतः पितुरभिलाषंहरो वरोऽस्त्विति मनोरथं ललितं सुन्दरमात्मनो वपुश्च व्यर्थं निष्फलं समर्थ्य विचार्य सख्योः समक्षं पुर इति च हेतुनाधिकं जातलज्जा। समानजनसमक्षमवमानस्यातिदुःसहत्वादिति भावः। शून्या निरुत्साहा सती कथंचित्कृच्छ्रेण भवनस्याभिमुखी जगाम॥

**स[^154]पदि मुकुलिताक्षीं रुद्रसंरम्भभीत्या**  

**दुहितरमनुकम्प्यामद्रिरादाय दोर्भ्याम्।**  

**सुरगज इव बिभ्रत्पद्मिनीं दन्तलग्नां**  

**प्रतिपथगतिरासीद्वेगदीर्घीकृताङ्गः[^155]॥७६॥**

** सपदीति॥** सपद्यद्रिर्हिमवान्रुद्रस्य संरम्भात्कोपाद्भीत्या।‘संरम्भः संभ्रमे कोपे’ इति विश्वः। मुकुलिताक्षीं निमीलितनेत्राम्।‘बहुव्रीहौ सक्थ्यक्ष्णोः स्वाङ्गात्षच्’ इति षच्प्रत्ययः। ‘षिद्गौरादिभ्यश्च’ इति ङीष्। अनुकम्पितुमर्हामनुकम्प्याम्। ‘ऋहलोर्ण्यत्’ इति ण्यत्प्रत्ययः। दुहितरं दोर्भ्यामादाय दन्तयोर्लग्नां पद्मिनीं नलिनीं बिभ्रत्सुरगज इव वेगेन रयेण दीर्घीकृताङ्ग आयतीकृतशरीरः सन्। पन्थानं प्रतिगता मार्गानुसारिणी गतिर्यस्य स प्रतिपथगतिरासीत्। पन्थानमनुसृत्य जगामेत्यर्थः॥

इति श्रीमन्महामहोपाध्यायकोलाचलमल्लिनाथसूरिविरचितया संजीविनीसमा-  
ख्यया व्याख्यया समेतः श्रीकालिदासकृतौ कुमारसंभवे महाकाव्ये  
मदनदहनो नाम तृतीयः सर्गः।

————————

**चतुर्थः सर्गः।  
———————**

** **मूर्च्छिता रतिरित्युक्तम्। संप्रति तद्वृत्तान्तमेवाह–

**अथ मोहपरायणा सती विवशा कामवधूर्विबोधिता।  
विधिना प्रतिपादयिष्यता नववैधव्यमसह्यवेदनम्॥१॥**

** अथेति॥**अथानन्तरं मोहो मूर्च्छा परमयनमाश्रयो यस्याः सा मोहपरायणा मोहैकशरणा सती। ‘परायणमभिप्रेते तत्परे परमाश्रमे’ इति यादवः। विवशा मूढत्वान्निश्चेष्टा कामवधू रतिः। असह्या दुःसहा वेदना यस्मिंस्तत्तथोक्तम्। विधवाया गतभर्तृकाया भावो वैधव्यम्। नवं च तद्वैधव्यं चेति नववैधव्यम्। नवग्रहणं दुःसहत्वद्योतनार्थम्। प्रतिपादयिष्यतानुभावयिष्यता। क्रियार्थक्रियायां ऌट्। विधिना दैवेन। ‘विधिर्विधाने देवे च’ इत्यमरः। विबोधिता। वैधव्यानुफलोऽयं विधिरिति भावः। अस्मिन्सर्गे वियोगिनीवृत्तानि—‘विषमे ससजा गुरुः समे सभरा लोऽथ गुरुर्वियोगिनी’ इति लक्षणात्॥

**अवधानपरे चकार सा प्रलयान्तोन्मिषिते विलोचने।  
न विवेद तयोरतृप्तयोः प्रियमत्यन्तविलुप्त[^156]दर्शनम्॥२॥**

** अवेति॥** सा रतिः प्रलयान्ते मूर्च्छावसाने। ‘प्रलयो नष्टचेष्टता’ इत्यमरः। उन्मिषिते उन्मीलिते विलोचने। अवधानं परं प्रधानं ययोस्तेऽवधानपरे दिदृक्षयावहिते चकार। द्रष्टव्याभावात्तु न विवेदेत्याह—नेति। प्रियं काममतृप्तयोस्तृप्तिं न गतयोः। नित्यदिदृक्षमाणयोरित्यर्थः। तयोर्लोचनयोः। दर्शनक्रियापेक्षया संबन्धे पष्ठी। अत्यन्तविलुप्तं दर्शनं स्वलोचनयोः करणयोर्यस्य कर्मभूतस्य तमत्यन्तविलुप्तदर्शनं सन्तं न विवेद न ज्ञातवती। प्रियनाशापरिज्ञानाद्दिदृक्षांचक्र इति तात्पर्यार्थः॥

**अयि जीवितनाथ जीवसीत्यभिधायोत्थितया तया पुरः।  
ददृशे पुरुषाकृति क्षितौ हरकोपानलभस्म केवलम्॥३॥**

** अयीति॥** अयीति प्रश्ने। ‘अयि प्रश्नानुनययोः’ इति विश्वः। अयि जीवितनाथ, जीवसि प्राणिषि कच्चिदित्यभिधायोत्थितया तया रत्या पुरोऽग्रे क्षितौ पुरुषस्याकृतिरिवाकृतिर्यस्य तत्पुरुषाकृति केवलमेकं हरकोपानलभस्म ददृशे दृष्टम्। न तु पुरुष इति भावः॥

**अथ सा पुनरेव विह्वला वसुधालिङ्गनधूसरस्तनी[^157]।  
विललाप विकीर्णमूर्धजा समदुःखामिव कुर्वती स्थलीम्॥४॥**

 **अथेति॥** अथ भस्मदर्शनानन्तरं पुनरेव विह्वला विक्लवा वसुधालिङ्गनधूसरस्तनी वसुधालिङ्गनेन क्षितिलुण्ठनेन धूसरौ धूसरवर्णौ स्तनौ कुचौ यस्याः सा तथोक्ता। ‘स्वाङ्गाच्चोपसर्जनादसंयोगोपधात्’ इति ङीष्। विकीर्णमूर्धजा विकीर्णा विक्षिप्ता मूर्धजाः केशा यस्याः सा तथोक्ता सा रतिः स्थलीं वनभूमिम्। तत्रत्यान्प्राणिन इत्यर्थः। ‘जानपदकुण्डगोणस्थल–’ इत्यादिना ङीष्। समदुःखां स्वतुल्यशोकां कुर्वतीव विललाप परिदेवितवती। ‘विलापः परिदेवनम्’ इत्यमरः॥

**उपमानमभूद्विलासिनां करणं यत्तव कान्तिमत्तया।  
तदिदं गतमीदृशो दशां न विदीर्ये कठिनाः खलु स्त्रियः॥५॥**

** उपेति॥** तव यत्करणं गात्रम्। ‘करणं साधकतमं क्षेत्रगात्रेन्द्रियेष्वपि' इत्यमरः। कान्तिमत्तया सौन्दर्येण हेतुना विलासिनां विलसनशीलानाम्। ‘वौ कपलस–’ इत्यादिना घिनुण्प्रत्ययः। उपमीयते येन तदुपमानमभूत्। तत्करणमिदमीदृशीं दशामवस्थां गतम्। भस्मीभूतमित्यर्थः। तथापि न विदीर्ये न विदीर्णा भवामि। कर्तरि लट्। तथाहि। स्त्रियः कठिनाः खलु। कठिनत्वादविदीर्यमाणत्वमित्यर्थः। कारणात्कार्यसमर्थनरूपोऽर्थान्तरन्यासः। ‘धीरसंचारिणी दृष्टिर्गतिर्गोवृषभाञ्चिता। स्मितपूर्वं तथालापो विलास इति कीर्तितः’॥ इति॥

**क्व नु मां त्वदधीनजीवितां विनिकीर्य क्षणभिन्नसौहृदः।  
नलिनीं क्षतसेतुबन्धनो जलसंघात इवासि विद्रुतः॥६॥**

 **क्वेति॥** हे प्रिय, क्षतसेतुबन्धनो भग्नसेतुबन्धो जलसंघातो जलौघो नलिनीमिव। जलैकायत्तजीवितामिति शेषः। त्वदधीनजीवितां त्वदायत्तप्राणां मां क्व नु विनिकीर्य कुत्र वा निक्षिप्य क्षणभिन्नसौहृदः क्षणत्यक्तसौहार्दः सन् विद्रुतः पलायितोऽसि। सेतुसौहृदयोः स्थितिहेतुत्वेन साम्यम्। सुहृदो भावः सौहृदम्। युवादित्वादण्प्रत्ययः। ‘हृदयस्य हृल्लेखयदण्लासेषु’ इति हृदादेशः। अणि हृद्भावान्न ‘हृद्भगसिन्ध्यन्ते पूर्वपदस्य च’ इत्युभयपदवृद्धिः। हृद्भूतस्याण्विधाने तूभयपदवृद्धिः स्यात्। यथा सुहृदो भावः सौहार्दमिति। तदेवाह वामनः— ‘सौहृददौर्हृदशब्दावनणि हृद्भावात्’ इति॥

**कृतवानसि विप्रियं न मे प्रतिकूलं न च ते मया कृतम्।  
किमकारणमेव दर्शनं विलपन्त्यै रतये न दीयते॥७॥**

** कृतेति॥** हे प्रिय, त्वं मे मम विप्रियमप्रियं कृतवान्नासि। मया च ते तव प्रतिकूलमप्रियं न कृतम्। अकारणं निष्कारणमेव। परस्परापकाररूपकारणाभावेऽपीत्यर्थः। क्रियाविशेषणमेतत्। विलपन्त्यै। त्वद्दर्शनार्थिन्या अपीति भावः। रतये किं कथं दर्शनं न दीयते। क्रियाग्रहणाच्चतुर्थी॥

 विप्रियमाशङ्कते–

**स्मरसि स्मर मेखलागुणैरुत गोत्रस्खलितेषु बन्धनम्।  
च्युतकेशरदूषितेक्षणान्यवतंसोत्पलताडनानि वा[^158]॥८॥**

 **स्मरसीति॥** हे स्मर, गोत्रस्खलितेषु नामव्यत्यासेषु। ‘गोत्रं नाम्न्यचले कुले’ इति विश्वः। मेखलागुणैर्बन्धं स्मरस्युत स्मरसि वा। ‘विकल्पे किं किमूत च’ इत्यमरः। च्युतकेशरैर्भ्रष्टकिञ्जल्कैर्दूषिते ईक्षणे येषु तान्यवतंसोत्पलताडनानि। सधूलिक्षेपताडनानीत्यर्थः। स्मरसि वा। अपकारस्मरणादिदमदर्शनमिति भावः॥

**हृदये वससीति मत्प्रियं यदवोचस्तदवैमि कैतवम्।  
उपचारपदं न चेदिदं त्वमनङ्गः कथमक्षता रतिः॥९॥**

** हृदय इति॥** हृदये वससीति स्मरवाक्यानुवादः। इत्येवंरूपं मत्प्रियं यदवोच उक्तवानसि। ब्रूञोलुङि ‘वच उम्’ इत्युमागमः। तत्कैतवमवैमि मिथ्येति मन्ये। इदं वचनमुपचारपदं परस्य रञ्जनार्थं यदसत्यभाषणं स उपचारस्तस्य पदं स्थानम्। कैतवस्थानमिति यावत्। न चेत्त्वमनङ्गोऽशरीरः। कथं रतिरक्षताऽविनष्टा। आश्रयनाशेऽप्याश्रितमविनष्टमिति विरोधादिति भावः॥

 न च मे कश्चिद्विचारः किंतु लोकः शोच्यत इत्याह–

**परलोकनवप्रवासिनः प्रतिपत्स्ये पदवीमहं तव।  
विधिना जन एषवञ्चितस्त्वदधीनं खलु देहिनां सुखम्॥१०॥**

 **परलोकेति॥** परलोकं प्रति नवप्रवासिनोऽचिरप्रोषितस्य। अनेनानुगमनकालानतिपातः सूच्यते। तव पदवीं मार्गंप्रतिपत्स्ये। त्वामनुगमिष्यामीत्यर्थः। अतो मे नास्ति विचार इति भावः। किंतु विधिना दैवेनैष जनो लोको वञ्चितः प्रतारितः। देहिनां सुखं त्वदधीनं त्वय्यधीनं खलु। अधिशब्दस्य शौण्डादित्वात् ‘सप्तमी शौण्डैः’ इति समासः। ‘अध्युत्तरपदात्’ इति खप्रत्ययः। एवमन्यत्रापि सुखप्रदाभावे कुतः सुखमिति भावः॥

** तदेवाह—**

**रजनीतिमिरावगुण्ठिते पुरमार्गे घनशब्दविक्लवाः।  
वसतिं प्रिय कामिनां प्रियास्त्वदृते प्रापयितुं क ईश्वरः॥११॥**

 **रजनीति॥** हे प्रिय, रजनीतिमिरेणावगुण्ठित आवृते पुरमार्गे घनशब्दविक्लवा गर्जितभीताः प्रियाः कामिनां वसतिं प्रापयितुं त्वदृते त्वां विना। ‘अन्यारादितरर्ते–’ इत्यादिना पञ्चमी। क ईश्वरः शक्तः। न कश्चिदित्यर्थः। न हि कामान्धानां भीतिरस्तीति भावः॥

**नयनान्यरुणानि घूर्णयन्वचनानि स्खलयन्पदे पदे।  
असति त्वयि वारुणीमदः प्रमदानामधुना विडम्बना॥ १२॥**

 **नयनानीति॥** अरुणानि नयनानि घूर्णयन्भ्रमयन्। तथा पदे पदे प्रतिपदम्। वीप्सायां द्विरुक्तिः। वचनानि स्खलयन्विपर्यासयन्प्रमदानां वारुणीमदो मद्यमदोऽधुना त्वय्यसति विडम्बनानुकृतिमात्रम्। मदनाभावे मदस्य निष्फलत्वादिति भावः। तथा च शिशुपालवधे—‘तां मदो दयितसंगमभूषः’ (१०। ३३ ) इति॥

**अवगम्य कथीकृतं वपुः प्रियबन्धोस्तव निष्फलोदयः।  
बहुलेऽपि गते निशाकरस्तनुतां दुःखमनङ्ग मोक्ष्यति॥१३॥**

 **अवगम्येति॥** हे अनङ्ग अशरीर, प्रियबन्धोः प्रियसखस्य तव वपुः शरीरं कथीकृतमकथा कथा संपद्यमानं कृतं शब्दमात्रावशिष्टमवगम्य ज्ञात्वा निष्फलोदयः। उद्दीप्याभावादुद्दीपनवैफल्यमिति भावः। निशाकरश्चन्द्रो बहुले कृष्णपक्षे गतेऽपि तनुतां कार्श्यं दुःखं यथा तथा कृच्छ्रान्मोक्ष्यति। वृथा वृद्धिरिति दुःखयिष्यत इत्यर्थः॥

**हरितारुणचारुबन्धनः कलपुंस्कोकिलशब्दसूचितः।  
वद संप्रति कस्य बाणतां नवचूतप्रसवो गमिष्यति॥१४॥**

 **हरितेति॥** हरितं चारुणं च। ‘वर्णो वर्णेन’ इति तत्पुरुषः। हरितारुणं चारु बन्धनं वृन्तं पुङ्खश्च यस्य स तथोक्तः। कलेन मधुरेण पुंस्कोकिलशब्देन पुरुषकोकिलनादेन सूचितोऽनुमापितश्च। चूतचर्वणकार्यत्वात्कलशब्दस्येति भावः। नवचूतप्रसवो नवचूतकुसुमं संप्रति कस्य बाणतां शरत्वं गमिष्यति वद।अन्यस्य पुष्पबाणस्याभावादिति भावः॥

**अलिपङ्क्तिरनेकशस्त्वया गुणकृत्ये धनुषो नियोजिता।  
विरुतैः करुणस्वनै[^159]रियं गुरुशोकामनुरोदितीव माम्॥१५॥**

 **अलीति॥** त्वयानेकशो बहुशो धनुषः कार्मुकस्य गुणकृत्ये मौर्वीकार्ये गुणवत्कर्मणि च नियोजिताधिकृतेयमलिपङ्क्तिःकरुणस्वनैर्दीनस्वनैर्विरुतैः कूजितैर्गुरुशोकां दुर्भरदुःखाम्। ‘गुरुस्तु गीष्पतौ श्रेष्ठे गुरौ पितरि दुर्भरे’ इति शब्दार्णवः। मामनुरोदितीव। उपसर्गात्सकर्मकत्वम्। ‘रुदादिभ्यः सार्वधातुके’ इतीडागमः॥

**प्रतिपद्य मनोहरं वपुः पुन[^160]रप्यादिश तावदुत्थितः।  
रतिदूतिपदेषु कोकिलां मधुरालापनिसर्गपण्डिताम्॥१६॥**

** प्रतिपद्येति॥** तावत्पुनरपि मनोहरं वपुः शरीरं प्रतिपद्य प्राप्योत्थितः सन्। मधुरालापेषु प्रियोक्तिषु निसर्गपण्डितां स्वभावप्रगल्भां कोकिलां रतिदूतिपदेषु सुरतदूतीस्थानेष्वादिशाज्ञापय। प्रगल्भानामेव दौत्याधिकार इति भावः। ङीबन्तस्यापि दूतीशब्दस्य छन्दोभङ्गभयाद्ध्रस्वः। ‘अपि माषं मषं कुर्याच्छन्दोभङ्गेत्यजेद्गिरम्’ इति केचित्। 'उणादयो बहुलम्' इति बहुलग्रहणाद्ध्रस्व इति वल्लभः॥

**शिरसा प्रणिपत्य याचितान्युपगूढानि सवेपथूनि च।  
सुरतानि च तानि ते रहः स्मर संस्मृत्य न शान्तिरस्ति मे॥ १७॥**

 **शिरसेति॥** हे स्मर, शिरसा प्रणिपत्य याचितानि सवेपथूनि सकम्पानि 'ट्वितोऽथुच्' इत्यथुच्प्रत्ययः। सात्विकान्तरोपलक्षणमेतत्। 'स्तम्भप्रलयरोमाञ्चाः स्वेदो वैवर्ण्यवेपथू। अश्रुवैस्वर्यमित्यष्टौ सात्विकाः परिकीर्तिताः॥' इति। उपगूढान्यालिङ्गनानि च। नपुंसके भावे क्तः। तान्यनुभूतप्रकाराणि रह एकान्ते सुरतानि च संस्मृत्य मे शान्तिर्नास्ति। अत्र समानकर्तृकत्वं दुर्घटं समानक्रियापेक्षास्तीति केचित्॥

**रचितं रतिपण्डित त्वया स्वयमङ्गेषु ममेदमार्तवम्।  
ध्रियते कुसुमप्रसाधनं तव तच्चारु वपुर्न दृश्यते॥१८॥**

** रचितमिति॥** हे रतिपण्डित रतिकुशल, त्वया ममाङ्गेष्ववयवेषु स्वयं रचितम् ऋतुरस्य प्राप्त आर्तवं वासन्तम्। ‘ऋतोरण्’ इत्यण्प्रत्ययः। कुसुमप्रसाधनं पुष्पाभरणमिदं ध्रियतेऽवतिष्ठते। ‘धृञ्अवस्थाने’ इति धातोस्तौदादिकात्कर्तरि लट्। तव तत्प्रसाधकं चारु सुन्दरं वपुस्तु न दृश्यते॥

**विबुधैरसि[^161] यस्य दारुणैरसमाप्ते परिकर्मणि[^162] स्मृतः।  
तमिमं कुरु दक्षिणेतरं चरणं निर्मितरागमेहि मे॥ १९॥**

** विबुधैरिति॥** दारुणैः क्रूरैः। प्राणान्तिके कर्मणि नियोगादिति भावः। विबुधैर्देवैः। अनभिज्ञत्वं च ध्वन्यते। यस्य मच्चरणस्य परिकर्मणि प्रसाधने। ‘परिकर्म प्रसाधनम्’ इत्यमरः। असमाप्ते सति स्मृतोऽसि तमिमं दक्षिणेतरं वामं मे चरणं निर्मितरागं रचितलाक्षारागं कुर्वेह्यागच्छ॥

**अहमेत्य पतङ्गवर्त्मना पुनरङ्काश्रयणी भवामि ते।  
चतुरैः सुरकामिनीजनैः प्रिय यावन्न विलोभ्यसे दिवि॥२०॥**

** अहमिति॥** अहं पतङ्गवर्त्मना शलभमार्गेण। अग्निप्रवेशेनेत्यर्थः। ‘पतङ्गः शलभे चाग्नौमार्जारेऽर्के शरे खगे’ इति वैजयन्ती। एत्यागत्य पुनस्तेऽङ्काश्रयण्युत्सङ्गवर्तिनी भवामि संप्रत्येव भविष्यामि। ‘वर्तमानसामीप्ये वर्तमानवद्वा’ इति लट्। हे प्रिय, दिवि स्वर्गे चतुरैः सुरकामिनीजनैरप्सरोगणैर्यावन्न विलोभ्यसे विलोभयिष्यसे। ‘यावत्पुरानिपातयोर्लट्’ इति लट्॥

**मदनेन विनाकृता रतिः क्षणमात्रं किल जीवितेति मे।  
वचनीयमिदं व्यवस्थितं रमण त्वामनुयामि यद्यपि॥ २१॥**

** मदनेनेति॥** हे रमण, त्वामनुयामि यद्यप्यनुगमिष्याम्येव। ‘वर्तमानसामीप्ये वर्तमानवद्वा’ इति लट्। ‘यद्यपीत्यवधारणे’ इति केशवः। किंतु रतिर्मदनेन विनाकृता। वियोजिता सतीत्यर्थः। सुप्सुपेति समासः। क्षणमात्रं जीविता किलेतीदं वचनीयं निन्दा मे मम व्यवस्थितं स्थिरमभूत्॥

**क्रियतां कथमन्त्यमण्डनं परलोकान्तरितस्य ते मया।  
सममेव गतोऽस्यतर्कितां गतिमङ्गेन च जीवितेन च॥२२॥**

** क्रियतामिति॥** परलोकेऽन्तरितस्य व्यवहितस्य। मृतस्येत्यर्थः। ते तव मयान्त्यमण्डनं कथं केन प्रकारेण क्रियताम्। क्रियतामित्यत्र कामचारे लोट् बोध्यः। द्रुतदग्धस्य ते यथेच्छमण्डनमपि न संभवतीत्यर्थः। कुतः। अङ्गेन च जीवितेन च समं सहैवातर्कितामविचारितां गतिं गतोऽसि। इह मृतशरीरमपि नास्ति कस्य मण्डनमिति भावः॥

**ऋजुतां नयतः स्मरामि ते शरमुत्सङ्गनिषण्ण[^163]धन्वनः।  
मधुना सह सस्मितां कथां नयनोपान्तविलोकितं च[^164] यत्॥२३॥**

** ऋजुतामिति॥** शरमृजुतामार्जवं नयत उत्सङ्गे निषण्णमङ्कगतं धनुर्यस्य तस्य। ‘धनुषश्च’ इत्यनङादेशः। ते तव मधुना वसन्तेन सह। ‘मधुर्दैत्ये वसन्ते च चैत्रे च’ इति विश्वः। सस्मितां कथामालापं तथा यन्नयनोपान्तविलोकितमपाङ्गवीक्षणम्। त इत्यनुषङ्गः। तच्च स्मरामि॥

**क्व नु ते हृदयंगमः सखा कुसुमायोजितकार्मुको मधुः।  
न खलूग्ररुषापिनाकिना गमितः सोऽपि सुहृद्भतां गतिम्॥२४॥**

** क्वेति॥** हृदयं गच्छतीति हृदयंगमो हृद्यः। खच्प्रकरणे 'गमेः सुप्युपसंख्यानम्' इति खच्प्रत्ययः। ‘अरुर्द्विषदजन्तस्य मुम्’ इति मुमागमः। ते तव सखा कुसुमैरायोजितमारचितं कार्मुकं येन स कार्मुकनिर्माता मधुर्वसन्तः क्व नु क्ववा। गत इति शेषः। अथवा सोऽप्युग्ररुषा तीव्रकोपेन पिनाकिनेश्वरेण सुहृदा मदनेन गतां प्राप्तां गतिम्। भस्मतामित्यर्थः। न गमितः खलु न प्रापितः किम्। ‘जिज्ञासानुनये खलु’ इत्यमरः॥

**अथ तैः परिदेविताक्षरैर्हृदये दिग्धशरै[^165]रिवाहतः[^166]।  
रतिमभ्युपपत्तुमातुरां मधुरात्मानमदर्शयत्पुरः॥२५॥**

** अथेति॥** अथ तैः परिदेविताक्षरैर्विलापवचनैर्हृदये दिग्धशरैर्विपलिप्तमुखैः शरैरिवाहतः सन्। ‘विषाक्ते दिग्धलिप्तकौ’ इत्यमरः। मधुर्वसन्त आतुरामापन्नां रतिमभ्युपपत्तुमनुग्रहीतुम्। आश्वासयितुमित्यर्थः। ‘अभ्युपपत्तिरनुग्रहः’ इत्यमरः। आत्मानं पुरोऽदर्शयत्। आविरभूदित्यर्थः॥

**तमवेक्ष्य रुरोद सा भृशं स्तन[^167]संबाधमुरो जघान च।  
स्वजनस्य हि दुःखमग्रतो विवृतद्वारमिवोपजायते॥२६॥**

** तमिति॥** सा रतिस्तं मधुमवेक्ष्य दृष्ट्वा भृशं रुरोद। स्तनौ संबाध्य स्तनसंबाधम्। ‘परिक्लिश्यमाने च’ इति णमुल्। उरो जघान ताडितवती च। तथाहि। स्वजनस्याग्रतो दुःखं विवृतमपसारितं द्वारं कपाटं यस्य तदिवोपजायत आविर्भवति। उच्छृङ्खलं प्रवर्तत इत्युत्प्रेक्षाभिप्रायः॥

**इति चैनमुवाच दुःखिता सुहृदः पश्य वसन्त किं स्थितम्।  
तदिदं[^168] कणशो विकीर्यते[^169] पवनैर्भस्म कपोतकर्बुरम्[^170]॥२७॥**

** इतीति॥** दुःखमस्याः संजातं दुःखिता। संजातदुःखेत्यर्थः। तारकादित्वादितच्। सा रतिरेनं वसन्तमित्युवाच च। चकारः पूर्वोक्तसमुच्चयार्थः। हे वसन्त, पश्य सुहृदस्त्वत्सखस्य किं स्थितं किमुपस्थितं तदिदं कपोतकर्बुरं पारावतशबलं कणशचूर्णीभूतम्। अल्पार्थाच्छस्प्रत्ययः। भस्म पवनैर्विकीर्यते विक्षिप्यते। पश्य भस्मीभूतस्ते सुहृदित्यर्थः॥

**अयि संप्रति देहि दर्शनं स्मर पर्युत्सुक एष माधवः।  
दयितास्वनवस्थितं नृणां न खलु प्रेम चलं सुहृज्जने॥२८॥**

** अयीति॥** अयि स्मर, संप्रति दर्शनं देहि। एष माधवो वसन्तः पर्युत्सुकस्त्वद्दर्शनोत्कण्ठितः। त्वामप्यनादृतवतोऽस्य को माधव इत्याशङ्क्याह—नृणां पुरुषाणां दयितासु प्रेमानवस्थितमस्थिरम्। चलमित्यर्थः। सुहृज्जने प्रेम तु न चलं खलु॥

 ईदृशाः सुहृदः कति न सन्तीत्याशङ्क्य न कोऽपीत्याह—

**अमुना ननु पार्श्ववर्तिना जगदाज्ञां ससुरासुरं तव।  
बिसतन्तुगुणस्य कारितं धनुषः पेलव[^171]पुष्पपत्रिणः॥२९॥**

** अमुनेति॥** ननु मदन, पार्श्ववर्तिना सहचरेणामुना वसन्तेन ससुरासुरं सुरासुरसहितं जगद्विसतन्तुगुणस्य मृणालसूत्रमौर्वीकस्य पेलवानि कोमलानि पुष्पाण्येव पत्रिणो बाणा यस्य तस्य तव धनुष आज्ञां कारितम्। जगदाज्ञा कारितेत्यर्थः। ‘हृक्रोरन्यतरस्याम्’ इति जगतः कर्मत्वम्॥

**गत एव न ते निवर्तते स सखा दीप इवानिलाहतः।  
अहमस्य दशेव पश्य मामविषह्यव्यसनेन[^172] धूमिताम्॥३०॥**

** गत इति॥** स ते सखाऽनिलाहतो वायुताडितो दीप इव गत एव न निवर्तते। अहमस्य दीपायमानस्य दशा वर्तिरिव। तिष्ठामीति शेषः। 'दशा वर्ताववस्थायां वस्त्रान्ते स्युर्दशा अपि’ इति विश्वः। कुतः। अविषह्यव्यसनेन सोढुमशक्यदुःखप्रकर्षेण धूमितां संजातधूमां मां पश्य। धूमवत्त्वान्नष्टदीपदशासाम्यं धूमश्च व्यसनमेवेत्यर्थः॥

**विधिना कृतमर्धवैशसं ननु मां कामवधे विमुञ्चता।  
अनपायिनि[^173] संश्रयद्रुमे[^174] गजभग्ने पतनाय वल्लरी॥३१॥**

** विधिनेति॥** ननु वसन्त, कामवधे मदनवधे मां विमुञ्चता वर्जयता। अमारयतेत्यर्थः। विधिना दैवेन। विशसति हिनस्तीति विशसो धातुकः। पचाद्यच्। विशसस्य कर्म वैशसम्। युगादित्वादण्प्रत्ययः। अर्धवैशसमर्धवधः कृतम्। ‘अर्धो वा एष आत्मनो यत्पत्नी’ इति श्रुतेः। पत्युः स्वस्य चाश्रयाश्रयिभूतयोरेकपदार्थत्वाभिप्रायेणार्धोक्तिः। तथा चैकदेशवधे देशान्तरस्यापि वधनियमनान्मामपि विधिरघ्नन्नेव हतवानिति तात्पर्यम्। एतदेवोपपादयति– अनपायिन्यनपायित्वेन विश्वस्ते संश्रयद्रुम आश्रयवृक्षे गजभग्ने सति वल्लरी लता पतनाय। भवतीति शेषः। पतितुमेव साऽलमित्यर्थः। ‘तुमर्थाच्च भाववचनात्’ इति चतुर्थी॥

** **संप्रत्यनन्तरकर्तव्यं प्रार्थयते–

**तदिदं क्रियतामनन्तरं भवता बन्धुजनप्रयोजनम्।  
विधुरां ज्वलनातिसर्जनान्ननु मां प्रापय पत्यु[^175]रन्तिकम्॥३२॥**

** तदिति॥** तत्तस्मात्कारणादुक्तप्रकारेण। अन्यथापि मरणस्यावश्यंभावादित्यर्थः। अनन्तरं भवतेदं वक्ष्यमाणं बन्धुजनप्रयोजनं बन्धुकृत्यं क्रियताम्। प्रार्थनायां लोट्। तदेवोपदिशति—ननुवसन्त, विधुरां विवशां मां ज्वलनातिसर्जनादग्निदानात्पत्युरन्तिकं प्रापय। अग्निप्रवेशनं कारयेत्यर्थः॥

 कर्तव्यश्चायमर्थः स्त्रीणामित्याह–

**शशिना सह याति कौमुदी सह मेघेन तडित्प्रलीयते[^176]।  
प्रमदाः पतिवर्त्मगा इति प्रतिपन्नं हि विचेतनैरपि॥३३॥**

** शशिनेति॥** कौमुदी चन्द्रिका शशिना सह याति। शशिन्यस्तमिते स्वयं नश्यतीत्यर्थः। तडित्सौदामिनी मेघेन सह प्रलीयते प्रणश्यति। कर्तरि लट्। प्रमदाः स्त्रियः पतिवर्त्म गच्छन्तीति पतिवर्त्मगाः पतिमार्गानुगामिन्य इत्येतद्विचेतनैः। अविवेकिभिरपीत्यर्थः। नाथस्तु ‘पृथग्जनैः’ इति पपाठ। प्रतिपन्नं ज्ञातम्। ‘अलवणा यवागूः’ ‘अनुदरा कन्या’ इतिवदल्पत्वाभिप्रायेण विचेतनैरपीति निर्देशः। पतिवर्त्मगा इत्यत्र स्मृतिः–‘आर्तार्ते मुदिते हृष्टा प्रोषिते मलिना कृशा। मृते म्रियेत या पत्यौ सा स्त्री ज्ञेया पतिव्रता॥’ इति॥

**अमुनैव कषायितस्तनी सुभगेन प्रियगात्रभस्मना।  
नवपल्लवसंस्तरे यथा रचयिष्यामि तनुं विभावसौ॥३४॥**

** अमुनेति॥** अमुना पुरोवर्तिना सुभगेन शोभनेन प्रियगात्रभस्मनैव। एवकारो मण्डनान्तरविवृत्यर्थः। कषायितस्तनी रञ्जितस्तनी। 'रागे क्वाथे कषायोऽस्त्री निर्यासे सौरभे रसे' इति वैजयन्ती। नवपल्लवसंस्तरे यथा नवपलवतल्प इव विभावसौ वह्नौ तनुं शरीरं रचयिष्यामि। निधास्यामीत्यर्थः॥

**कुसुमास्तरणे सहायतां बहुशः सौम्य गतस्त्वमावयोः।  
कुरु संप्रति तावदाशु मे प्रणिपाताञ्जलियाचितश्चिताम्॥३५॥**

** कुसुमेति॥** हे सौम्य साधो, त्वमावयो रतिपञ्चबाणयोर्बहुशो बहुवारं कुसुमास्तरणे पुष्पशयने सहायतां गतः। संप्रति प्रणिपाताञ्जलिना याचितः। अञ्जलिपूर्वकं प्रार्थितः सन्नित्यर्थः। आशु मे चितां काष्टचयं कुरु कुरुष्व। यथेह तथामुत्रोपकर्तव्यं मित्रेणेत्यर्थः॥

**तदनु ज्वलनं मदर्पितं त्वरयेर्दक्षिणवातवीजनैः।  
विदितं खलु ते यथा स्मरः क्षणमप्युत्सहते न मां विना॥३६॥**

** तदन्विति॥** तच्चिताकरणमन्वनन्तरं मय्यर्पितं मदर्पितं ज्वलनमग्निं दक्षिणवातवीजनैर्मलयमारुतसंचारणैस्त्वरयेः। त्वरितं ज्वलयेत्यर्थः। त्वराहेतुमाह–ते तव विदितं खलु। ‘मतिबुद्धिपूजार्थेभ्यश्च' इति वर्तमाने क्तः। तद्योगात्कर्तरि षष्ठी। यथा येन प्रकारेण स्मरो मां विना क्षणमपि नोत्सहते न हृष्यति तथा त्वया ज्ञातमेवेत्यर्थः॥

**इति चापि विधाय दीयतां सलिलस्याञ्जलिरेक एव नौ।  
अविभज्य परत्र[^177] तं मया सहितः पास्यति ते स बान्धवः॥३७॥**

** इतीति॥** अपि चेत्येवं विधाय कृत्वा नावावाभ्यामेक एव सलिलस्याञ्जलिर्दीयताम्। तमञ्जलिं स ते बान्धवः सखा स्मरः परत्र परलोके मया सहितोऽविभज्य पास्यति॥

**परलोकविधौ च माधव स्मरमुद्दिश्य विलोलपल्लवाः।  
निवपेः सहकारमञ्जरीः प्रियचूतप्रसवो हि ते सखा॥३८॥**

** परलोकेति॥** किं च हे माधव वसन्त, परलोकविधौ पिण्डोदकादिकर्मणि स्मरमुद्दिश्य विलोलाः पल्लवा यासु ताः सहकारमञ्जरीश्चूतवल्लरीर्निवपेर्देहि। हि यस्मात्कारणात्ते सखा स्मरः प्रियाश्चूतप्रसवा यस्य स तथोक्तः॥

**इति देहविमुक्तये स्थितां रतिमाकाशभवा सरस्वती।  
शफरीं ह्रदशोषविक्लवां[^178] प्रथमा वृष्टिरिवान्वकम्पयत्[^179]॥३९॥**

** इतीति॥** इति देहस्य विमुक्तये शरीरस्य विसर्गाय स्थिताम् कृतनिश्चयामिति यावत्। रतिमाकाशभवा सरस्वत्यशरीरा वाग्घ्रदशोषविक्लवां हृदस्य जलाधारस्य शोषेण विक्लवां शफरीं प्रोष्ठीम्। ‘प्रोष्ठीतु शफरी द्वयोः’ इत्यमरः। प्रथमा वृष्टिर्वर्षमिवान्वकम्पयदनुकम्पितवती। सदयमुवाचेत्यर्थः। ‘कृपा दयानुकम्पा स्यात्’ इत्यमरः॥

**कुसुमायुधपत्निदुर्लभस्तव भर्ता न चिराद्भविष्यति।  
शृणु येन स कर्मणा गतः शलभत्वं हरलोचनार्चिषि[^180]॥४०॥**

** कुसुमेति॥** हे कुसुमायुधपत्निरते, तवभर्ता चिराच्चिरं दुर्लभो न भविष्यति। किंत्वचिरमेव सुलभो भविष्यतीत्यर्थः। किं च शृणु। तत्कर्मेति शेषः। येन कर्मणा स ते भर्ता हरलोचनस्यार्चिर्ज्वाला। ‘ज्वाला भासो नपुंस्यर्चिः’ इत्यमरः। तस्मिञ्शलभत्वं पतङ्गत्वं गतः। ‘समौ पतङ्गशलभौ’ इत्यमरः॥

** **तदेव कर्मोपाचष्टे—

**अभिलाषमुदीरितेन्द्रियः स्वसुतायामकरोत्प्रजापतिः।  
अथ तेन निगृह्य विक्रियामभिशप्तः फलमेतदन्वभूत्॥४१॥**

** अभिलाषेति॥**उदीरितेन्द्रियः प्रेरितेन्द्रियः स्मरेणेति शेषः। प्रजापतिर्ब्रह्मा स्वसुतायां सरस्वत्यामभिलाषमनुरागमकरोत्। अथ तेन प्रजापतिना विक्रियामिन्द्रियविकारं निगृह्य निरुध्याभिशप्तः सन्। एतत्फलं दाहात्मकं स्वकर्मफलमन्वभूत्॥

** **शापावधिरपि तेनैवोक्त इत्याह श्लोकद्वयेन–

**परिणेष्यति पार्वतीं यदा तपसा तत्प्रवणीकृतो हरः।  
उपलब्धसुखस्तदा स्मरं वपुषा स्वेन नियोजयिष्यति[^181]॥४२॥  
इति चाह स धर्मयाचितः स्मरशापावधिदां[^182] सरस्वतीम्।  
अशनेरमृतस्य चोभयोर्वशितश्चाम्बुधराश्च योनयः॥४३॥**

** परिणेष्यतीति। इतीति च॥** धर्मेण धर्माख्यप्रजापतिना याचितः प्रार्थितः स भगवान्ब्रह्मा। तपसा कारणेन तस्यां पार्वत्यां प्रवणीकृतोऽभिमुखीकृतो हरः शिवो यदा पार्वतीं परिणेष्यत्युद्वक्ष्यति तदोपलब्धसुखः प्राप्तानन्दः सन्। स्मरं कामं स्वेन वपुषा नियोजयिष्यति संगमयिष्यति। इत्येवं स्मरशापस्यावधिदामवसानदायिनीं सरस्वतीं वाचं चाह। एवं शापावधिमप्युक्तवानित्यर्थः। ननु तथा क्रुद्धस्य कथमीदृशी शान्तिरत आह–वशिनो जितेन्द्रियाश्चाम्बुधराश्चाशनेरमृतस्य चेत्युभयोर्योनयः प्रभवाः। वशिपक्षेऽशन्यमृतशब्दौ कोपप्रसादपरौ। अन्यत्र वैद्युताग्न्युदकपरौ। युग्मकम्॥

**तदिदं परिरक्ष शोभने भवितव्यप्रियसंगमं वपुः।  
रविपीतजला तपात्यये पुनरोधेन हि युज्यते[^183] नदी॥४४॥**

** तदिति॥** हे शोभने, तत्तस्मात्कारणाद्भवितव्यो भविष्यन्प्रियसंगमो यस्य तत्तथोक्तमिदं वपुः परिरक्ष। तथाहि। रविपीतजला नदी तपात्यये प्रावृषि। ‘प्रावृट्तपात्यये’ इति हलायुधः। पुनरोधेन प्रवाहेण युज्यते संगच्छते हि॥

**इत्थं रतेः किमपि भूतमदृश्यरूपं**  

**मन्दीचकार मरणव्यवसायबुद्धिम्।**  

**तत्प्रत्ययाच्च कुसुमायुधबन्धुरेना[^184]-**  

**माश्वासयत्सुचरितार्थपदैर्वचोभिः॥४५॥**

** इत्थमिति॥** इत्थमनेन प्रकारेणादृश्यरूपं किमपि भूतं कश्चित्प्राणी। 'युक्ते क्ष्मादावृते भूतं प्राण्यतीते समे त्रिषु' इत्यमरः। रतेर्मदनदाराणां मरणव्यवसायबुद्धिं मरणोद्योगबुद्धिं मन्दीचकार। निवारयामासेत्यर्थः। ‘मूढाल्पापटुनिर्भाग्या मन्दाः’ इत्यमरः। अथ कुसुमायुधबन्धुर्वसन्तश्च तत्प्रत्ययात्तस्मिन्भूते विश्वासात्। ‘प्रत्ययोऽधीनशपथज्ञानविश्वासहेतुषु’ इत्यमरः। एनां रतिं सुष्ठु चरितार्थानि पदानि येषां तैर्वचोभिर्वाक्यैराश्वासयत्। सर्वथा ते देवताप्रसादात्प्रियसंगमो भविष्यतीत्यादिवचनैरस्या दुःखमपाचकारेत्यर्थः॥

**अथ मदनवधूरुपप्लवान्तं व्यसनकृशा परिपालयांबभूव[^185]।  
शशिन इव दिवातनस्य लेखा किरणपरिक्षयधूसरा प्रदोषम्॥४६॥**

** अथेति॥** अथानन्तरं व्यसनेन दुःखेन कृशा मदनवधू रतिरुपप्लवान्तं विपदवधिं किरणपरिक्षयेण धूसरा मलिना दिवातनस्य दिनभवस्य। ‘सायंचिरम्—’इत्यादिना ट्युप्रत्ययः। शशिनश्चन्द्रस्य लेखा प्रदोषं रात्रिमिव परिपालयांबभूव प्रतीक्षांचक्रे। पुष्पिताप्रावृत्तम्—‘अयुजि नयुगरेफतो यकारो युजि च नजौ जरगाश्च पुष्पिताग्रा' इति लक्षणात्॥

**इति श्रीमन्महामहोपाध्यायकोलाचलमल्लिनाथसूरिविरचितया संजीविनीसमा-  
ख्यया व्याख्यया समेतः श्रीकालिदासकृतौ कुमारसंभवे  
महाकाव्ये रतिविलापो नाम चतुर्थः सर्गः।**

———————

**पञ्चमः सर्गः।  
——————**

**तथा समक्षं दहता मनोभवं पिनाकिना भग्नमनोरथा सती।  
निनिन्द रूपं हृदयेन पार्वती प्रियेषु[^186] सौभाग्यफला हि चारुता॥१॥**

** तथेति॥** पर्वतस्यापत्यं स्त्री पार्वती तथा तेन प्रकारेणाक्ष्णोः समीपे समक्षं पुरतः। ‘अव्ययं विभक्तिसमीपसमृद्धि—’इत्यादिनाव्ययीभावः। मनोभवं मन्मथं दहता भस्मीकुर्वता पिनाकिनेश्वरेण भग्नः खण्डितो मनोरथोभिलाषोयस्याः सा तथोक्ता सती हृदयेन मनसा रूपं सौन्दर्यं निनिन्द। धि

ङोरूपं यद्धरमनोहरणाय नालमिति गर्हितवतीत्यर्थः। युक्तं चैतदित्याह–तथाहि। चारुता सौन्दर्यं प्रियेषु पतिषु विषये सौभाग्यं प्रियवाल्लभ्यं फलं यस्याः सा तथोक्ता। सौन्दर्यस्य तदेव फलं यद्भर्तृसौभाग्यं लभ्यते। नो चेद्विफलं तदिति भावः। अस्मिन्सर्गे वंशस्थं वृत्तम्—‘जतौ तु वंशस्थमुदीरितं जरौ' इति लक्षणात्॥

**इयेष सा कर्तुमवन्ध्यरूपतां समाधिमास्थाय तपोभिरात्मनः।  
अवाप्यते वा कथमन्यथा द्वयं तथाविधं प्रेम पतिश्च तादृशः॥२॥**

** इयेषेति॥** सा पार्वती समाधिमेकाग्रतामास्थायावलम्ब्य तपोभिर्वक्ष्यमाणनियमैः करणभूतैरात्मनः स्वस्यावन्ध्यरूपतां सफलसौन्दर्यं कर्तुमियेषेच्छति स्म। तपसा शिवं वशीकर्तुमुद्युक्तेत्यर्थः। अन्यथा ततोऽन्यप्रकारेण कथं वा तद्द्वयमवाप्यते। किं तद्द्वयम्। तथाभूता विधा प्रकारो यस्य तत्तथाविधं प्रेम स्नेहः येनार्धाङ्गहरा हरस्य भवेदिति भावः। तादृशः पतिश्च। यो मृत्युंजय इति भावः। द्वयमेव खलु स्त्रीणामपेक्षितं यद्भर्तृवाल्लभ्यं जीवद्भर्तृकत्वं चेति। तच्च तपश्चर्यैकसाध्यमिति निश्चिकायेत्यर्थः। अत्रमनुः– ‘यद्दुष्करं यद्दुरापं यद्दुर्गंयच्च दुस्तरम्। तत्सर्वं तपसा प्राप्यं तपो हि दुरतिक्रमम्॥’ इति॥

**निशम्य चैनां तपसे कृतोद्यमां सुतां गिरीशप्रतिसक्त[^187]मानसाम्।  
उवाच मेना परिरभ्य वक्षसा निवारयन्ती महतो मुनिव्रतात्॥३॥**

** निशम्येति॥** मेना मेनका च गिरीशप्रतिसक्तमानसां हरासक्तचित्तां तपसे तपश्चरणाय कृतोद्यमां कृतोद्योगां सुतां निशम्य श्रुत्वैनां पार्वतीं वक्षसा परिरभ्यालिङ्ग्य महतो मुनिब्रतात्तपसो निवारयन्त्युवाच। मुनिव्रतादित्यत्र यद्यपि मुनिव्रतस्य मेनकाया अनीप्सितत्वात् ‘वारणार्थानामीप्सितः’ इति नापादानत्वं तथापि कृतोद्यमामिति मानसप्रवेशोक्तत्वात् ‘ध्रुवमपायेऽपादानम्’ इत्यपादानत्वमेव स्यात्। यथाह भाष्यकारः–‘यच्च मिथ्या संप्राप्य निवर्तते तच्च ध्रुवमपायेऽपादानमिति प्रसिद्धम्’ इति॥

सामान्यनिषेधमुक्त्वा विशेषनिषेधमाह–

**मनीषिताः सन्ति गृहेषु[^188] देवतास्तपः क्व वत्से क्व च तावकं वपुः।  
पदं सहेत भ्रमरस्य पेलवं शिरीषपुष्पं न पुनः पतत्रिणः॥४॥**

** मनीषिता इति॥**हे वत्से, मनस ईषिता इष्टा मनीषिताः। शकन्ध्वादित्वात्साधुः। देवताः शच्यादयो गृहेषु सन्ति। त्वं ता आराधयेति शेषः। तपः क्व। तवेदं तावकम्। ‘युष्मदस्मदोरन्यतरस्यां खञ्च’ इत्यण्प्रत्ययः। ‘तवकममकावेकवचने’ इति तवकादेशः। वपुश्च क्व। तथाहि। पेलवं मृदुलं शिरीपपुष्पं भ्रमरस्य भृङ्गस्य पदं पदस्थितिं सहेत। पतत्रिणः पुनः पक्षिणस्तु पदं न सहेत। अतिसौकुमार्याद्दिव्योपभोग भोग्यं ते वपुर्न दारुणतपःक्षममित्यर्थः। अत्र दृष्टान्तालंकारः॥

**इति ध्रुवेच्छा[^189]मनुशासती सुतां शशाक मेना न नियन्तुमुद्यमात्।  
क ईप्सितार्थस्थिरनिश्चयं मनः पयश्च निम्नाभिमुखं प्रतीपयेत्॥५॥**

** इतीति॥**इत्येवमनुशासत्युपदिशन्ती मेना ध्रुवेच्छां स्थिरव्यवसायां सुतां पार्वतीमुद्यमादुद्योगात्तपोलक्षणान्नियन्तुं निवारयितुं न शशाक समर्था नाभूत्। तथाहि। ईप्सितार्थ इष्टार्थे स्थिरनिश्चयं मनो निम्नाभिमुखं पयश्च कः प्रतीपयेत्प्रतिकूलयेत्। प्रतिनिवर्तयेदित्यर्थः। निम्नप्रवणं पय इवेष्टार्थाभिनिविष्टं मनो दुर्वारमिति भावः। अत्र दीपकानुप्राणितोऽर्थान्तरन्यासालंकारः॥

**कदाचिदासन्नसखीमुखेन सा मनोरथज्ञं पितरं मनस्विनी।  
अयाचतारण्यनिवासमात्मनः फलोदयान्ताय तपःसमाधये॥६॥**

** कदाचिदिति॥**अथ कदाचिन्मनस्विनी स्थिरचित्ता सा पार्वती मनोरथज्ञमभिलाषाभिज्ञंपितरं हिमवन्तमासन्नसख्याप्तसखी सैव मुखमुपायः। ‘मुखं निःसरणे वक्त्रे प्रारम्भोपाययोरपि’ इति विश्वः। तेन फलोदयः फलोत्पत्तिरन्तोऽवधिर्यस्य तस्मै तपः समाधये तपोनियमार्थमात्मनः स्वस्यारण्यनिवासं वनवासमयाचत। ‘दुह्याच्–’इत्यादिना द्विकर्मकत्वम्॥

**अथानुरूपाभिनिवेशतोषिणा कृताभ्यनुज्ञा गुरुणा गरीयसा।  
प्रजासु पश्चात्प्रथितं तदाख्यया जगाम गौरीशिखरं शिखण्डिमत्॥७॥**

** अथेति॥**अथ गौर्यनुरूपेण योग्येनाभिनिवेशेनाग्रहेण तुष्यतीति तथोक्तेन गरीयसा पूज्यतमेन गुरुणा पित्रा कृताभ्यनुज्ञा तपः कुर्विति कृतानुमतिः सती पश्चात्तपःसिद्ध्युत्तरकालं प्रजासु जनेषु तदाख्यया तस्या गौर्याः संज्ञया प्रथितम्। गौरीशिखरमिति प्रसिद्धमित्यर्थः। शिखण्डिमत्। न तु हिंस्रप्राणिप्रचुरमिति भावः। शिखरं शृङ्गं जगाम ययौ॥

**विमुच्य सा हारमहार्यनिश्चया विलोलयष्टिप्रविलुप्तचन्दनम्।  
बबन्ध बालारुणबभ्रु वल्कलं पयोधरोत्सेधविशीर्णसंहति॥८॥**

** विमुच्येति॥** अहार्यनिश्चयाऽनिवार्यनिश्चया सा गौरी विलोलाभिश्चलाभिर्यष्टिभिः प्रतिसरैः प्रविलुप्तं प्रमुष्टं चन्दनं स्तनान्तगतं येन तं तथोक्तं हारं मुक्तावलीं विमुच्य विहाय बालारुणबभ्रु बालार्कपिङ्गलं पयोधरयोः स्तनयोरुत्सेधेनोच्छ्रायेण विशीर्णा विघटिता संहतिरवयवसंश्लेषो यस्य तत्तथोक्तं वल्कलं कण्डलम्बि स्तनोत्तरीयभूतं बबन्ध। धारयामासेत्यर्थः॥

**यथा प्रसिद्धैर्मधुरं शिरोरुहैर्जटाभिरप्येवमभूत्तदाननम्।  
न षट्पदश्रेणिभिरेव पङ्कजं सशैवलासङ्गमपि प्रकाशते॥९॥**

** यथेति॥** तस्या देव्या आननं तदाननं प्रसिद्धैर्भूषितैः। ‘प्रसिद्धौ ख्यातभूषितौ’ इत्यमरः। रोहन्तीति रुहाः। ‘इगुपधज्ञाप्रीकिरः कः’ इति कप्रत्ययः। शिरसि रुहास्तैः शिरोरुहैर्मूर्धजैर्यथा मधुरं प्रियमभूत्। ‘स्वादुप्रियौ तु मधुरौ’ इत्यमरः। जटाभिरप्येवं मधुरमभूत्। तथाहि पङ्कजं पद्मं षट्पदश्रेणिभिर्भ्रमरपङ्किभिरेव न किंतु सह शैवलासङ्गेन सशैवलासङ्गमपि। ‘तेन सहेति तुल्ययोगे’ इति बहुव्रीहिः। प्रकाशते। शैवलेनापि शोभत एवेत्यर्थः॥

**प्रतिक्षणं सा कृतरोमविक्रियां व्रताय मौञ्जींत्रिगुणां बभार याम्।  
अकारि तत्पूर्वनिबद्धया तया सरागमस्या रसनागुणास्पदम्॥१०॥**

** प्रतीति॥** सा देवी प्रतिक्षणं क्षणे क्षणे कृतरोमविक्रियां पारुष्यात्कृतरोमाञ्चां त्रिगुणां त्रिरावृतां यां मौञ्जीं मुञ्जमयीं मेखलां व्रताय तपसे बभार। तदेव पूर्वं प्रथमं यस्य तत्पूर्वं यथा तथा निबद्धया तया मौञ्ज्यास्या देव्या रसनागुणस्यास्पदं स्थानं जघनम्। सह रागेण सरागं सलोहितमकारि कृतम्। सौकुमार्यातिशयादिति भावः॥

**विसृष्टरागादधरान्निवर्तितः स्तनाङ्गरागारुणिताच्च कन्दुकात्।  
कुचाङ्कुरादानपरिक्षताङ्गुलिः कृतोऽक्षसूत्रप्रणयी तया करः॥११॥**

** विसृष्टेति॥** तया देव्या विसृष्टरागात्त्यक्तलाक्षारसञ्जनादधरादधरोष्ठान्निवर्तितः। ‘निसृष्टरागात्’ इति पाठे नितरां त्यक्तलाक्षारागात्। रागत्यागेन निष्प्रयोजनत्वादिति भावः। तथा स्तनाङ्गरागेणारुणितादरुणीकृतात्। पतनसमये तस्य स्तनयोरुपरोधादिति भावः। कन्दुकाच्च निवर्तितः। कुशाङ्कुराणामादानेन लवनेन परिक्षता व्रणिता अङ्गुलयोयस्य स तथोक्तः करः पाणिरक्षसूत्रप्रणय्यक्षमालासहचरः कृतः॥

**महार्हशय्यापरिवर्तनच्युतैः स्वकेशपुष्पैरपि या स्म दूयते।  
अशेत सा बाहुलतोपधायिनी निषेदुषी स्थण्डिल एव केवले॥१२॥**

** महार्हेति॥** महानर्हो मूल्यं यस्याः सा महार्हाश्रेष्ठा या शय्या तस्यां परिवर्तनेन लुण्ठनेन च्युतैर्भ्रष्टैःस्वकेशपुष्पैरपि या देवी दूयते स्म क्लिश्यते स्म। पुष्पाधिकसौकुमार्यादिति भावः। सा देवी बाहुलतामुपधत्त उपधानीकरोतीति बाहुलतोपधायिनी सती केवले संस्तरणरहिते स्थण्डिले भूमावेवाशेत शयितवती। यथा निषेदुष्युपविष्टा च। ‘क्वसुश्च’ इति क्वसुः। ‘उगितश्च’ इति ङीप्। भूमावेव शयनादिव्यवहारो न जातूपरीत्यर्थः॥

**पुनर्ग्रहीतुं नियमस्थया तया द्वयेऽपि[^190] निक्षेप[^191] इवार्पितं द्वयम्।  
लतासु तन्वीषु विलासचेष्टितं विलोलदृष्टं[^192] हरिणाङ्गनासु च॥१३॥**

** पुनरिति॥**नियमस्थया व्रतस्थया तया देव्या द्वयेऽपि द्वयं पुनर्ग्रहीतुं पुनरानेतुं निक्षेपोऽर्पितमिव निक्षेपत्वेनार्पितं किमु। क्वचित्। ‘द्वयीषु’ इति प्रामादिकः पाठः। कुत्र द्वये किं द्वयमर्पितमित्याह–तन्वीषु लतासु विलास एव चेष्टितं विलासचेष्टितं हरिणाङ्गनासु विलोलदृष्टं चञ्चलावलोकितं च। व्रतस्थायां तस्यां तयोरदर्शनाल्लतादिषु दर्शनाच्चार्पितमिवेत्युत्प्रेक्षा न तु वस्तुतोऽर्पणमस्तीति भावः॥

**अतन्द्रिता सा स्वयमेव वृक्षकान्घटस्तनप्रस्रवणैर्व्यवर्धयत्।  
गुहोऽपि येषां प्रथमाप्तजन्मनां न पुत्रवात्सल्यमपाकरिष्यति॥१४॥**

** अतन्द्रितेति॥** सा देवी स्वयमेवातन्द्रितासंजाततन्द्रा सती। तारकादित्वादितच्प्रत्ययः। वृक्षकान्स्वल्पवृक्षान्। ‘अल्पे’ इत्यल्पार्थे कप्रत्ययः। घटावेव स्तनौ तयोः प्रस्रवणैः प्रसृतपयोभिर्व्यवर्धयत्। गुहः कुमारोऽपि प्रथमाप्तजन्मनां प्रथमलब्धजन्मनाम्। अग्रजातानामित्यर्थः। येषां वृक्षकाणां संबन्धि पुत्रवात्सल्यं सुतप्रेम नापाकरिष्यति। उत्तरत्र कुमारोदयेऽपि न तेषु पुत्रवात्सल्यं निवर्तिष्यत इत्यर्थः॥

**अरण्यबीजाञ्जलिदानलालितास्तथा च तस्यां हरिणा विशश्वसुः।  
यथा तदीयैर्नयनैः कुतूहलात्पुरः सखीनाममिमीत लोचने॥१५॥**

** अरण्येति॥** अरण्यबीजानां नीवारादीनामञ्जलयस्तेषां दानेन लालिता हरिणाश्च तस्यां देव्यां तथा विशश्वसुर्विस्रम्भं जग्मुः। ‘समौ विस्रम्भविश्वासौ’ इत्यमरः। यथा कुतूहलादौत्सुक्यात्तदीयैर्हरिणसंबन्धिभिर्नयनैर्नेत्रैः करणैः। स्वकीये लोचने सखीनां पुरः पुरतः। अनेन तेषां संबन्धसहत्वमुक्तम्। अमिमीत। अक्षिपरिमाणतारतम्यज्ञानाय मानं चकारेत्यर्थः। केचित्तु सा पार्वती तदीयैर्नेत्रैः कुतूहलात्पुरोऽग्रे वर्तमानानां सखीनां लोचने अमिमीत व्रतस्थत्वान्नात्मन इत्याहुः। ‘माङ्माने’ इत्यस्माद्धातोर्लङ्। इयमेव खलु विश्वासस्य पराकाष्ठा यदक्षिपीडनेऽपि न क्षुभ्यन्तीति भावः॥

 तपःप्रभावमाह–

**कृताभिषेकां हुतजातवेदसं त्वगुत्तरासङ्गवतीमधीतिनीम्।  
दिदृक्षवस्तामृषयोऽभ्युपागमन्न धर्मवृद्धेषु वयः समीक्ष्यते॥१६॥**

** कृतेति॥** कृताभिषेकां कृतस्नानां हुतजातवेदसं हुताग्निकाम्। कृतहोमामित्यर्थः। त्वचा वल्कलेनोत्तरासङ्गवतीमुत्तरीयवतीं त्वगुत्तरासङ्गवतीम्। अधीतमस्या अस्तीत्यधीतिनीं स्तुतिपाठादिकुर्वतीम्। 'इष्टादिभ्यश्च' इतीनिप्रत्ययः। तां देवीं दिदृक्षवो द्रष्टुमिच्छव ऋषयो मुनयोऽभ्युपागमन्समुपागताः। न चात्र कनिष्ठसेवादोष इत्याह–धर्मवृद्धेषु वयो न समीक्ष्यते न प्रमाणीक्रियते। सति धर्मज्यैष्ठ्येवयोज्यैष्ठ्यं न प्रयोजकमित्यर्थः। तथा च मनुः–‘न तेन वृद्धो भवति येनास्य पलितं शिरः। यो वा युवाप्यधीयानस्तं देवाः स्थविरं विदुः॥’ इति॥

**विरोधिसत्वोज्झितपूर्वमत्सरं द्रुमैरभीष्टप्रसवार्चितातिथि।  
नवोटजाभ्यन्तरसंभृतानलं तपोवनं तच्च बभूव पावनम्॥१७॥**

** विरोधीति॥** विरोधिभिः सत्त्वैर्गोव्याघ्रादिभिरुज्झितपूर्वमत्सरं त्यक्तपूर्ववैरम्।हिंसारहितमित्यर्थः। द्रुमैरभीष्टप्रसवेनेष्टफलेनार्चिताः पूजिता अतिथयो यस्मिंस्तत्तथोक्तम्। नवानामुटजानां पर्णशालानामभ्यन्तरेषु संभृताः संचिता अनला अग्नयो यस्मिंस्तत्तथोक्तं तच्च तपोवनम्। पावयतीति पावनं बभूव। अहिंसातिथिसत्काराग्निपरिचर्याभिर्जगत्पावनं बभूवेत्यर्थः॥

**यदा फलं पूर्वतपःसमाधिना[^193] न तावता लभ्यममंस्त काङ्क्षितम्।  
तदानपेक्ष्य स्वशरीरमार्दवं तपो महत्सा चरितुं प्रचक्रमे॥१८॥**

** यदेति॥** सा देवी यदा यस्मिन्काले तावता तावत्प्रमाणेन पूर्वतपःसमाधिना पूर्वेणानुष्ठीयमानप्रकारेण तपोनियमेन काङ्क्षितं फलं लभ्यं लब्धुं शक्यं नामंस्त। अशक्यममंस्तेत्यर्थः। तदा तत्काले। अविलम्बेनेत्यर्थः। स्वशरीरस्य मार्दवं मृदुत्वं सौकुमार्यमनपेक्ष्याविगणय्य महद्दुश्चरं तपश्चरितुं साधयितुं प्रचक्रम उपचक्रमे॥

**क्लमं ययौ कन्दुकलीलयापि या तया मुनीनां चरितं व्यगाह्यत।  
ध्रुवं वपुः काञ्चनपद्मनिर्मितं मृदु प्रकृत्या च[^194]ससारमेव च॥१९॥**

** क्लममिति॥** या देवी कन्दुकलीलया कन्दुकक्रीडयापि क्लमं ययौ ग्लानिं प्राप तया देव्या मुनीनां चरितं तीव्रं तपो व्यगाह्यत प्रविष्टम्। अत्रोत्प्रेक्षतेध्रुवमस्या वपुः काञ्चनपद्मेन सुवर्णकमलेन निर्मितं घटितम्। अतएव प्रकृत्या पद्मस्वभावेन मृदु च सुकुमारमपि काञ्चनस्वभावेन ससारं च कठिनमेव। तथा च तदुपादानत्वाद्देव्या वपुषः सुकुमारस्यापि तीव्रतपःक्षमत्वमित्युप्रेक्षार्थः॥

**शुचौ चतुर्णां ज्वलतां हविर्भुजां शुचिस्मिता मध्यगता सुमध्यमा।  
विजित्य नेत्रप्रतिघातिनीं प्रभामनन्यदृष्टिः सवितारमैक्षत॥२०॥**

** शुचाविति॥** शुचौ ग्रीष्मे शुचिस्मिता विशदमन्दहासा सुमध्यमा पार्वती ज्वलतां दीप्तिमतां चतुर्णां हविर्भुजामग्नीनां मध्यगता सती। नेत्रे प्रतिहन्तीति तां नेत्रप्रतिघातिनीं प्रभां सावित्रं तेजो विजित्य न विद्यतेऽन्यत्र दृष्टिर्यस्याः सानन्यदृष्टिः सती सवितारं सूर्यमैक्षत ददर्श। ‘ग्रीष्मे पञ्चान्निमध्यस्थो वर्षासु स्थण्डिलेशयः’ इति स्मरणात्। पञ्चाग्निमध्ये तपश्चचारेत्यर्थः। तत्र सवितैव पञ्चमोऽग्निः– ‘अग्निः सविता सवितैवाग्निः’ इति श्रौतलिङ्गात्॥

**तथातितप्तं[^195] सवितुर्गभस्तिभिर्मुखं तदीयं कमलश्रियं दधौ।  
अपाङ्गयोः केवलमस्य दीर्घयोः शनैः शनैः श्यामिकया कृतं पदम्॥२१॥**

** तथेति॥** सवितुः सूर्यस्य गभस्तिभिः किरणैस्तथा पूर्वोक्तप्रकारेणातितप्तंसंतप्तं तस्या इदं तदीयं मुखं कमलश्रियं कमलस्य शोभां दधौ प्राप। यथा रवितापात्कमलं न म्लायति प्रत्युत विकसति तथा तदीयं मुखमासीदिति भावः। किंत्वस्य मुखस्य दीर्घयोरपाङ्गयोः केवलं नेत्रान्तयोरेव शनैःशनैर्मन्दंमन्दं श्यामिकया कालिम्ना पदं स्थानं कृतम्। तयोः सौकुमार्यादित्यर्थः॥

**अयाचितोपस्थितमम्बु केवलं रसात्मकस्योडुपतेश्च रश्मयः।  
बभूव तस्याः किल पारणाविधिर्न वृक्षवृत्ति[^196]व्यतिरिक्तसाधनः[^197]॥२२॥**

** अयाचितेति॥** अयाचितोपस्थितमप्रार्थितोपनतं केवलमम्बूदकं रसात्मकस्यामृतमयस्योडूनां नक्षत्राणां पतिश्चन्द्रस्तस्य रश्मयश्च तस्याः पार्वत्याः पारणाविधिरभ्यवहारकर्म बभूव। तावन्मात्रसाधनकोऽभूदित्यर्थः। साध्यसाधनयोरभेदेन व्यपदेशः साधनान्तरव्यावृत्यर्थः। किलेति प्रसिद्धौ। वृक्षाणां या वृत्तिर्जीवनोपायस्तद्व्यतिरिक्तं साधनमुपायो यस्य स तथोक्तः पारणाविधिर्न बभूव। वृक्षोऽप्ययाचितोपस्थितेन मेघोदकेनेन्दुकिरणैश्च जीवतीति प्रसिद्धम्। अम्बिकापि तावन्मात्रमवालम्बतेत्यर्थः॥

**निकामतप्ता विविधेन वह्निना नभश्चरेणेन्धनसंभृतेन सा[^198]।  
तपात्यये वारिभिरुक्षिता नवैर्भुवा सहोष्माणममुञ्चदूर्ध्वगम्॥२३॥**

** निकामेति॥** विविधेन पञ्चविधेनेत्यर्थः। नभश्चरेण खेचरेण। आदित्यरूपेणेत्यर्थः। इन्धनसंभृतेन काष्ठसमिद्धेन वह्निना निकाममत्यन्तं तप्ता साम्बिका तपात्यये ग्रीष्मान्ते। प्रावृषीत्यर्थः। नवैर्वरिभिरुक्षिता सिक्ता सती भुवा पञ्चाग्नितप्तयासहोर्ध्वगमूर्ध्वप्रसृतमूष्माणं बाष्पममुञ्चत्। ‘ग्रीष्मोष्मवाष्पमूष्माणम्’ इति यादवः॥

**स्थिताः क्षणं पक्ष्मसु ताडिताधराः पयोधरोत्सेधनिपातचूर्णिताः।  
वलीषु तस्याः स्खलिताः प्रपेदिरे चिरेण नाभिं प्रथमोदविन्दवः॥२४॥**

** स्थिता इति॥** उदकस्य बिन्दव उदबिन्दवः। ‘मन्थौदन–’इत्यादिनोदकशब्दस्योदादेशः। प्रथम उदबिन्दवः। प्रथमविशेषणाद्बिन्दूनां विरलत्वं बहुवचनान्नातिविरलत्वं च गम्यते। तथा च चिरत्वनाभ्यन्तरगमनयोर्निर्वाहः। तस्याः पार्वत्याः पक्ष्मसु नेत्रलोमसु क्षणं स्थिताः स्थितिं गताः। स्थिता इत्यनेन पक्ष्मणां सान्द्रत्वं क्षणमिति स्नैग्ध्यं च गम्यते। अनन्तरं ताडितो व्यथितोऽधर ओष्ठोयैस्ते तथोक्ताः। एतेनाधरस्य मार्दवं गम्यते। ततः पयोधरयोः स्तनयोरुत्सेध उपरिभागे निपातेन पतनेन चूर्णिता जर्जरिताः। कुचकाठिन्यादिति भावः। तदनु वलीषूदररेखासु स्खलिताः। निम्नोन्नतत्वादिति भावः। इत्थं चिरेण न तु शीघ्रम्। प्रतिबन्धबाहुल्यादिति भावः। नाभिं प्रपेदिरे प्रविष्टा न तु निर्जग्मुः। एतेन नाभेर्गाम्भीर्यं गम्यते। अत्र प्रतिपदमर्थवत्त्वात्परिकरालंकारः॥

**शिलाशयां तामनिकेतवासिनीं निरन्तरास्वन्तरवातवृष्टिषु।  
व्यलोकयन्नुन्मिषितैस्तडिन्मयैर्महातपः साक्ष्य इव स्थिताः क्षपाः॥२५॥**

** शिलाशयामिति॥** निरन्तरासु नीरन्ध्रास्वन्तरे मध्ये वातो यासां तादृश्यो या वृष्टयस्तास्वन्तरवातवृष्टिषु। न निकेते गृहे वसतीत्यनिकेतवासिनीम्। अनावृतदेशवासिनीमित्यर्थः। शिलायां शेत इति शिलाशयां शिलातलशायिनीम्। ‘अधिकरणे शेतेः’ इत्यच्प्रत्ययः। तां पार्वतीं साक्षाद्द्रष्टा साक्षी। ‘साक्षाद्द्रष्टरि संज्ञायाम्’ इतीनिप्रत्ययः। तस्य कर्म साक्ष्यं महातपसः साक्ष्ये स्थिताः क्षपास्तडिन्मयैर्विद्युद्रूपैरुन्मिषितैरवलोकनैर्व्यलोकयन्निव। इवेति चक्षुषा विलोकनमेवोत्प्रेक्ष्यते। साक्ष्यं तु ‘आदित्यचन्द्रावनिलोऽनलश्च द्यौर्भूमिरापो हृदयं यमश्च। अहश्च रात्रिश्च उभे च संध्ये धर्मश्चजानाति नरस्य वृत्तम्॥’ इति प्रमाणसिद्धत्वान्नोत्प्रेक्ष्यमित्यनुसंधेयम्॥

 एवं वर्षासु विहितं तपःप्रकारमुक्त्वा संप्रति हेमन्ते तपश्चरणप्रकारमाह–

**निनाय सात्यन्तहिमोत्किरानिलाः[^199] सहस्यरात्रीरुदवासतत्परा।  
परस्पराक्रन्दिनि चक्रवाकयोः पुरो वियुक्ते मिथुने कृपावति॥२६॥**

** निनायेति॥** सा पार्वती। उत्किरन्ति क्षिपन्तीत्युत्किराः। ‘इगुपधज्ञा–’इत्यादिना कः। अत्यन्तं हिमानामुत्किरा अनिला यासु ताः सहस्यरात्रीः पौषरात्रीः। ‘पौषे तैषसहस्यौ द्वौ’ इत्यमरः। उदके वास उदवासः। ‘पेषंवासवाहनधिषु च’ इत्युदादेशः। उदवासे तत्परा आसक्ता तथा परस्परमाक्रन्दिन्यन्योन्यमाक्रोशिनि पुरोऽग्रे वियुक्ते विरहिणि। वियोगं प्राप्त इति यावत्। चक्रवाकी च चक्रवाकश्च चक्रवाकौ तयोश्चक्रवाकयोर्मिथुने द्वन्द्वे कृपावती सती निनाय। दुःखिषु कृपालुत्वं महतां स्वभाव इति चक्रवाकमिथुने कृपा न तु कामितयेति वाच्यानवकाशः। ‘अप्सु वासस्तु हेमन्ते क्रमशो वर्धयेत्तपः’ इति मनुः॥

**मुखेन सा पद्मसुगन्धिना निशि प्रवेपमानाधरपत्रशोभिना।  
तुषारवृष्टिक्षतपद्मसंपदां सरोजसंधानमिवाकरोदपाम्॥२७॥**

** मुखेनेति॥** सा पार्वती निशि रात्रौ पद्मवत्सुगन्धिना सुरभिणा। ‘गन्धस्येत्—’इत्यादिनेकारः। प्रवेपमानः कम्पमानोऽधर ओष्ठ एवपत्रं दलं तेन शोभत इति तथोक्तेन मुखेन तुषारवृष्ट्या तुहिनवर्षेण क्षता नाशिताः पद्मसंपदो यासां तासामपां सरोजसंधानं पद्मसंघट्टनमकरोदिव। इत्युत्प्रेक्षालंकारः। पद्मान्तरं तुहिनेनोपहन्यते तन्मुखपद्मं तु न तथेति व्यतिरेकालंकारो व्यज्यत इत्युभयोः संकरः॥

**स्वयं विशीर्णद्रुमपर्णवृत्तिता परा हि काष्ठा तपसस्तया पुनः।  
तदप्यपाकीर्णमतः प्रियंवदां वदन्त्यपर्णेति[^200] च तां पुराविदः॥२८॥**

** स्वयमिति॥** स्वयं विशीर्णानि स्वतश्च्युतानि द्रुमपर्णान्येव वृत्तिर्जीवनं यस्य तस्य भावस्तत्ता तपसः परा काष्टा परमुत्कर्षो हि। ‘काष्ठोत्कर्षे स्थितौ दिशि’ इत्यमरः। तया देव्या पुनस्तत्पर्णवर्तनमप्यपाकीर्णमपाकृतम्। अतः पर्णापाकरणाद्धेतोः। प्रियं वदतीति प्रियंवदा। ‘प्रियवशे वदः खच्’ इति खच्प्रत्ययः। ‘अरुर्द्विषदजन्तस्य मुम्’ इति मुमागमः। तां पार्वतीं पुराविदः पुराणज्ञास्तपःकरणसमयेऽविद्यमानं पर्णभक्षणं यस्याः सापर्णेति वदन्ति। नामान्तरसमुच्चयार्थश्चकारः। अत्र ‘अपर्णाम्’ इत्यपपाठः। इतिशब्दाभिहिते द्वितीयानुपपत्तेः। यथाह वामनः—‘निपातेनाप्यभिहिते कर्मणि न कर्मविभक्तिः परिगणनस्य प्रायिकत्वात्’ इति। स्वयं प्रियंवदाः परेषामपि प्रियवादभाजनानि भवन्तीति भावः॥

**मृणालिकापेलव[^201]मेवमादिभिर्व्रतैः स्वमङ्गं[^202] ग्लपयन्त्य[^203]हर्निशम्।  
तपः शरीरैः कठिनैरुपार्जितं तपस्विनां दूरमधश्चकार सा॥२९॥[^204]**

** मृणालिकेति॥** मृणालिकापेलवं पद्मिनीकन्दकोमलं स्वं स्वकीयमङ्गं शरीरमेवमुक्तप्रकारतोयाग्निमध्यवासव्रतमादिर्येषां तैर्व्रतैरहश्च निशा चाहर्निशम्। समाहारे द्वन्द्वैकवद्भावः। अत्यन्तसंयोगे द्वितीया। ग्लपयन्तीकर्शयन्ती सा पार्वती कठिनैः क्लेशसहैरित्यर्थः। शरीरैरुपार्जितं संपादितं तपस्विनामृषीणां तपो दूरमत्यन्तमधश्चकार तिरश्चकार। अतिशिश्य इत्यर्थः। तपस्विभिरप्येवं तपः कर्तुं न शक्यत इति तात्पर्यार्थः॥

**अथाजिनाषाढधरः प्रगल्भवाग्ज्वलन्निव ब्रह्ममयेन तेजसा।  
विवेश कश्चिज्जटिलस्तपोवनं शरीरबद्धः प्रथमाश्रमो यथा॥३०॥[^204]**

** अथेति॥** अथानन्तरमजिनं कृष्णमृगत्वक्। आषाढः प्रयोजनमस्येत्याषाढः पालाशदण्डः। ‘पालाशो दण्ड आषाढः’ इत्यमरः। ‘विशाखाषाढादण्मन्थदण्डयोः’ इत्यण्प्रत्ययः। तयोर्धरस्तथोक्तः प्रगल्भवाक्प्रौढवचनो ब्रह्ममयेन वैदिकेन तेजसा। ब्रह्मवर्चसेनेत्यर्थः। ज्वलन्निव स्थितः। इवशब्दो निर्धारणार्थः। कश्चिदनिर्दिष्टो जटिलो जटावान्। ब्रह्मचारीति शेषः। पिच्छादित्वादिलच्प्रत्ययः। शरीरबद्धो बद्धशरीरः। शरीरवानित्यर्थः। वाहिताग्न्यादिषु पाठात्साधुः। प्रथमाश्रमो यथा ब्रह्मचर्याश्रम इव। यथाशब्द इवार्थे। तपोवनम्। देव्या इति शेषः। विवेश प्रविष्टवान्॥

**तमातिथेयी बहुमानपूर्वया सपर्यया प्रत्युदियाय पार्वती।  
भवन्ति साम्येऽपि निविष्टचेतसां वपुर्विशेषेष्वतिगौरवाः क्रियाः॥३१॥**

** तमिति॥** अतिथिषु साध्व्यातिथेयी। ‘पथ्यतिथि–’इत्यादिना ढञ्प्रत्ययः। ‘टिड्ढाणञ्—’ इत्यादिना ङीप्। पार्वती तं ब्रह्मचारिणं बहुमानपूर्वया। बहुमानः, पूर्वो यस्यास्तया। गौरवपूर्वयेत्यर्थः। सपर्ययार्चया। ‘सपर्यार्चार्हणाः समाः’ इत्यमरः। प्रत्युदियाय प्रत्युज्जगाम। कथं समानेऽपि तस्यास्तादृशी प्रतिपत्तिरत आह–साम्ये सत्यपि निविष्टचेतसां स्थिरचित्तानां वपुर्विशेषेषु व्यक्तिविशेषेष्वतिशयितं गौरवं यासु ता अतिगौरवा अतिगौरवसहिताः क्रियाश्चेष्टा भवन्ति। प्रवर्तन्त इत्यर्थः। साधवो न साम्याभिनिवेशिन इति भावः॥

**विधिप्रयुक्तां परिगृह्य[^206] सत्क्रियां परिश्रमं नाम विनीय च क्षणम्।  
उमां स पश्यन्नृजुनैव चक्षुषा प्रचक्रमे वक्तुमनुज्झितक्रमः॥३२॥**

** विधीति॥** स ब्रह्मचारी विधिना प्रयुक्तामनुष्ठितां सत्क्रियां पूजां परिगृह्य स्वीकृत्य क्षणं परिश्रमं विश्रामं च विनीय नाम। नामेत्यपरमार्थे। अथोमामृजुनैव विलासरहितेनैव चक्षुषा पश्यन्ननुज्झितक्रमोऽत्यक्तोचितपरिपाटीकः सन्। वक्तुं प्रचक्रमे प्रारेभे॥

**अपि[^207] क्रियार्थं सुलभं समित्कुशं जलान्यपि[^207] स्नानविधिक्षमाणि ते।  
अपि[^207]स्वशक्त्या तपसि प्रवर्तसे शरीरमाद्यं खलु धर्मसाधनम्॥३३॥**

** अपीति॥** अत्रापिशब्दः प्रश्ने। क्रियार्थं होमादिकर्मानुष्ठानार्थम्। समिधश्च कुशाश्च समित्कुशम्। ‘जातिरप्राणिनाम्’ इति द्वन्द्वैकवद्भावः। सुलभमपि सुलभं कच्चित्। जलानि ते तव स्नानविधिक्षमाणि स्नानक्रियायोग्यान्यपि कच्चित्। किंच स्वशक्त्या निजसामर्थ्यानुसारेण तपसि प्रवर्तसेऽपि। देहमपीडयित्वा तपश्चरसि कच्चिदित्यर्थः। युक्तं च नामैतत् खलु यस्माच्छरीरमाद्यं धर्मसाधनम्। धर्मस्तु कायेन वाचा बुद्ध्या धनादिना च बहुभिः साध्यते तेषु च वपुरेव मुख्यं साधनम्। सति देहे धर्मार्थकाममोक्षलक्षणाश्चतुर्वर्गाः साध्यन्ते। अतएव ‘सततमात्मानमेव गोपयीत’ इति श्रुतिः॥

**अपि[^207] त्वदावर्जितवारिसंभृतं प्रवालमासामनुबन्धि वीरुधाम्।  
चिरोज्झितालक्तकपाटलेन ते तुलां यदारोहति दन्तवाससा॥३४॥**

** अपीति॥** त्वयावर्जितेन सिक्तेन वारिणा संभृतं जनितमासां वीरुधां लतानां प्रवालं पल्लवमनुबन्ध्यप्यनुस्यूतं किम्। यत्प्रवालं चिरोज्झितश्चिरकालत्यक्तो लाक्षारागो येन तत्तथापि पाटलम्। स्वभावरक्तमित्यर्थः। तेन चिरोज्झितालक्तकपाटलेन ते तव दन्तवाससाधरेण। 'ओष्ठाधरौ तु रदनच्छदौ दशनवाससी' इत्यमरः। तुलां साम्यमारोहति। गच्छतीत्यर्थः। अत्र तुलाशब्दस्य सादृश्यवाचित्वात्तद्योगेऽपि ‘तुल्यार्थैरतुलोपमाभ्याम्—’इति न तृतीयाप्रतिषेधस्तत्र सूत्रे सदृशवाचिन एवं ग्रहणादिति॥

**अपि[^207] प्रसन्नं हरिणेषु ते मनः करस्थदर्भप्रणयापहारिषु।  
य उत्पलाक्षि प्रचलैर्विलोचनैस्तवाक्षिसादृश्य[^212]मिव प्रयुञ्जते॥३५॥**

** अपीति॥** करस्थान्दर्भान्प्रणयेन स्नेहेनापहरन्तीति ते तथोक्तेषु। सापराधेष्विति भावः। ‘कर स्थदर्भप्रणयापराधिषु’ इति पाठे दर्भाणां प्रणयेन प्रार्थनयापराधिषु हरिणेषु विषये ते मनः प्रसन्नमपि न क्षुभितं किम्। सापराधेष्वपि न कोपितव्यं तपस्विभिरिति भावः। हे उत्पलाक्षि, ये हरिणाः प्रचलैश्चञ्चलैर्विलोचनैर्नेत्रैस्तवाक्षिसादृश्यं प्रयुञ्जत इवाभिनयन्तीव। प्रसन्नत्वान्मृगनेत्राणि त्वन्नयनैः साम्यमुपयान्तीति भावः ‘उत्पलक्षेपचलैः’ इति पाठान्तर उत्पलकम्पचलैः भावानयनेन द्रव्यानयनमिति न्यायेन क्षिप्यमाणोत्पलचलैरित्यर्थः॥

**यदुच्यते पार्वति पापवृत्तये न रूपमित्यव्यभिचारि तद्वचः।  
तथाहि ते शीलमुदारदर्शने तपस्विनामप्युपदेशतां गतम्॥३६॥**

** यदिति॥** हे पार्वति, रूपं सौम्याकृतिः पापवृत्तये पापाचरणाय न भवतीति यदुच्यते। लोकैरिति शेषः। तद्वचो न व्यभिचरति न स्खलतीत्यव्यभिचारि सत्यम्। ‘यत्राकृतिस्तत्र गुणाः’ ‘न सुरूपाः पापसमाचारा भवन्ति’ इत्यादयो लोकवादा न विसंवादमासादयन्तीत्यर्थः। किमिति ज्ञायते–तथाहि। हे उदारदर्शने आयताक्षि। सुरूपे इत्यर्थः। अथवोन्नतज्ञाने। विवेकवतीत्यर्थः। ते तव शीलं सद्वृत्तम्। ‘शीलं स्वभावे सद्वृत्ते’ इत्यमरः। तपस्विनामप्युपदिश्यतेऽनेनेत्युपदेशः प्रवर्तकं प्रमाणं तत्तामुपदेशतां गतं प्राप्तम्। मुनयोऽपि त्वां वीक्ष्य स्ववृत्ते प्रवर्तन्त इति भावः॥

**विकीर्णसप्तर्षिवलिप्रहासिभि[^213]स्तथा न गाङ्गैः सलिलैर्दिवश्च्युतैः।  
यथा त्वदीयैश्चरितैरनाविलैर्महीधरः पावित एषसान्वयः॥३७॥**

** विकीर्णेति॥** एष महीधरो हिमवान्। सप्त च ते ऋषयश्च सप्तर्षयः। ‘दिक्संख्ये संज्ञायाम्’ इति समासः। विकीर्णैः पर्यस्तैः सप्तर्षीणां संबन्धिभिर्बलिभिः पुष्पोपहारैः प्रहसन्ति ये तथोक्तैर्दिवोऽन्तरिक्षाच्च्युतैर्गाङ्गैः सलिलैस्तथा न पावितः। अनाविलैरकलुषैस्त्वदीयैश्चरितैर्यथा सान्वयः सपुत्रपौत्रः पावितः पवित्रीकृतः॥

**अनेन धर्मः सविशेषमद्य मे त्रिवर्गसारः प्रतिभाति भाविनि[^214]।  
त्वया मनोनिर्विषयार्थकामया यदेक एव प्रतिगृह्य सेव्यते॥३८॥**

** अनेनेति॥** हे भाविनि प्रशस्ताभिप्राये, अनेन कारणेन धर्मः सविशेषं सातिशयमद्य मे। त्रयाणां धर्मकामार्थानां वर्गस्त्रिवर्गः। ‘त्रिवर्गो धर्मकामार्थैश्चतुर्वर्गः समोक्षकैः’ इत्यमरः। तत्र सारः श्रेष्ठः प्रतिभाति। यद्यस्मात्कारणान्मनसो निर्विषयावर्थकामौ यस्यास्तया त्वयैको धर्म एव प्रतिगृह्य स्वीकृत्य सेव्यते। यत्त्वयार्थकामौ विहाय धर्म एवावलम्बितः, अतः सर्वेषां नः स श्रेयानिति प्रतिपद्यत इत्यर्थः॥

** **संप्रति मनोरथं जिज्ञासुः प्रस्तौति—

**प्रयुक्तसत्कारविशेषमात्मना न मां परं संप्रतिपत्तुमर्हसि।  
यतः[^215] सतां संनतगात्रि संगतं मनीषिभिः साप्तपदीनमुच्यते॥३९॥**

** प्रयुक्तेति॥** आत्मना त्वया प्रयुक्तः कृतः सत्कारविशेषः पूजातिशयो यस्य तं मां परमन्यं संप्रतिपत्तुमवगन्तुं नार्हसि। हे संनतगात्रि संनताङ्गि। 'अङ्गगात्रकण्ठेभ्यः' इति वक्तव्यान्ङीप्। यतः कारणान्मनस ईषिभिर्मनीषिभिर्विद्वद्भिः। शकन्ध्वादित्वात्साधुः। सतां संगतं सख्यं सप्तभिः पदैरापद्यत इति साप्तपदीनं सप्तपदोच्चारणसाध्यमुच्यते। तच्चावयोस्त्वत्कृतसत्कारप्रयोगादेव सिद्धमित्यर्थः। 'साप्तपदीनं सख्यम्' इति निपातनात्साधु॥

**अतो[^216]ऽत्र किंचिद्भवतीं बहुक्षमां द्विजातिभावादुपपन्नचापलः।  
अयं जनः प्रष्टुमनास्तपोधने न चेद्रहस्यं प्रतिवक्तु[^217]मर्हसि॥४०॥**

** अत इति॥** हे तपोधने, अतः सख्याद्धेतोरत्र प्रस्तावे बहुक्षमाम्। बहूक्तिसहाम्, यद्वा क्षमावतीम्। भवतीं त्वां द्विजातिभावाद्ब्राह्मणत्वादुपपन्नचापलः सुलभधार्ष्ट्योऽयं जनः। स्वयमित्यर्थः। किंचित्प्रष्टुं मनो यस्य स किंचित्प्रष्टुमनाः प्रष्टुकामः। ‘तुं काममनसोरपि’ इति मकारलोपः। रहसि भवं रहस्यं गोप्यं न चेत्प्रतिवक्तुमर्हसि॥

 प्रष्टव्यमाह–

**कुले प्रसूतिः प्रथमस्य वेधसस्त्रिलोकसौन्दर्यमिवोदितं वपुः।  
अमृग्यमैश्वर्यसुखं नवं वयस्तपःफलं स्यात्किमतः परं वद॥४१॥**

** कुल इति॥** प्रथमस्य वेधसो हिरण्यगर्भस्य कुलेऽन्ववाये प्रसूतिरुत्पत्तिः। 'यज्ञार्थं हि मया सृष्टो हिमवानचलेश्वरः' इति ब्रह्मपुराणवचनात्। वपुः शरीरं त्रयाणां लोकानां सौन्दर्यमिवोदितमेकत्र समाहृतम्। ऐश्वर्यसुखं संपत्सुखममृग्यमन्वेषणीयं न भवति। किंतु सिद्धमेवेत्यर्थः। वयो नवम्। यौवनमित्यर्थः। अतः परमतोऽन्यत्किं तपःफलं स्याद्वद। अस्ति चेदिति शेषः। न किंचिदस्तीत्यर्थः॥

**भवत्यनिष्टादपि नाम दुःसहान्मनस्विनीनां प्रतिपत्तिरीदृशी।  
विचारमार्गप्रहितेन चेतसा न दृश्यते तच्च कृशोदरि[^218] त्वयि॥४२॥**

** भवतीति॥** दुःसहात्सोढुमशक्यादनिष्टाद्भर्त्रादिकृतादपि मनस्विनीनां धीरस्त्रीणामीदृशी तपश्चरणलक्षणा प्रतिपत्तिः प्रवृत्तिः। 'प्रतिपत्तिस्तु गौरवे। प्राप्तौ प्रवृत्तौ प्रागल्भ्ये' इति केशवः। भवति नाम। नामेति संभावनायाम्। विचारमार्गे प्रहितेन चेतसा चित्तेन तदनिष्टं च। हे कृशोदरि, त्वयि न दृश्यते। विचार्यमाणे तदपि नास्त्यसंभावितत्वादित्यर्थः॥

 अनिष्टाभावमेव प्रपञ्चयति–

**अलभ्यशोकाभिभवेयमाकृतिर्विमानना सुभ्रु कुतः पितुर्गृहे।  
पराभिमर्शो[^219] न तवास्ति कः करं प्रसारयेत्पन्नगरत्नसूचये॥४३॥**

** अलभ्येति॥** हे सुभ्रु, इयं त्वदीयाकृतिर्मूर्तिरलभ्यो लब्धुमनर्हः शोकेन भर्त्राद्यवमानजेन दुःखेनाभिभवस्तिरस्कारो यस्याः सा तथोक्ता। दृश्यत इति शेषः। असंभावितश्चायमर्थ इत्याह–पितुर्गृहे विमाननावमानः कुतः। न संभाव्यत एवेत्यर्थः। 'सुभ्रूः कुतस्तातगृहेऽवमाननम्' इति पाठान्तरकरणं तु साध्वसमेवोक्तोपपत्तिसंभवात्। अन्यत्रापि 'सुभ्रुत्वं कुपितेत्यपास्तमशनं त्यक्ता कथा योषिताम्' इत्यादिप्रयोगदर्शनाद्वंशस्थवृत्ते पादादौ जगणभङ्गप्रसङ्गाच्चेत्यलं गोष्ठीभिः। न चान्यस्माद्भावीत्याह–पराभिमर्शः परधर्षणं तु तव नास्ति। पन्नगरत्नसूचये फणिशिरोमणिशलाकां ग्रहीतुमित्यर्थः। 'क्रियार्थोपपदस्य च कर्मणि स्थानिनः' इति चतुर्थी। करं हस्तं कः प्रसारयेत्सुभ्रु’ इत्यत्र भ्रूशब्दस्योवङ्स्थानीयत्वात् 'नेयङुवङ्स्थानावस्त्री' इति नदीसंज्ञाप्रतिषेधात् ‘अम्बार्थनद्योर्हस्वः’ इति ह्रस्वत्वं नास्ति। तेन ह्रस्वः प्रामादिक इति केचित्। अन्ये तु 'अप्राणिजातेश्चारज्ज्वादीनाम्' इत्यत्र ‘अलाबूः’ ‘कर्कंधूः’ इत्युकारान्तादप्यूङ्प्रत्ययमुदाजहार भाष्यकारः। एतस्मादेव ज्ञापकात्क्वचिदूकारान्तस्याप्युङन्तत्वान्नदीत्वे ह्रस्वत्वमित्याहुः। अतएवाह वामनः–‘ऊकारादप्यूङ्प्रकृतेः’ इति॥

**किमित्यपास्याभरणानि यौवने धृतं त्वया वार्धकशोभि वल्कलम्।  
वद प्रदोषे स्फुटचन्द्रतारका विभावरी यद्यरुणाय कल्पते॥४४॥**

** किमितीति॥** हे गौरि, किमिति केन हेतुना यौवने त्वयाभरणान्यपास्य विहाय। वृद्धस्य भावो वार्धकम्। मनोज्ञादित्वाद्वुञ्प्रत्ययः। ‘वार्धकं वृद्धसंघाते वृद्धत्वे वृद्धकर्मणि’ इति विश्वः। तत्र शोभत इति वार्धकशोभि वल्कलं धृतम्। प्रदोषे रजनीमुखे स्फुटाः प्रकटाश्चन्द्रस्तारकाश्च यस्याः सा स्फुटचन्द्रतारका विभावरी रात्रिररुणाय सूर्याय कल्पते यदि अरुणं गन्तुं कल्पते किम्। वद ब्रूहि। ‘क्रियार्थोपपदस्य–’ इत्यादिना चतुर्थी। दीप्यमानशशाङ्कतारके प्रदोषे यद्यरुण उदेति ततो विभूषणापहारेण तव वल्कलधारणं संघटत इति भावः॥

** **तपः प्रयोजनं निराकर्तुमाह–

**दिवं यदि प्रार्थयसे वृथा श्रमः पितुः प्रदेशास्तव देवभूमयः।  
अथोपयन्तारमलं समाधिना न रत्नमन्विष्यति मृग्यते हि तत्॥४५॥**

** दिवमिति॥** दिवं स्वर्गं प्रार्थयसे कामयसे यदि तर्हि श्रमस्तपश्चरणप्रयासो वृथा निष्फलः। यदि स्वर्गार्थं तप्यसे ततः श्रमं मा कार्षीः। कुतः। तव पितुर्हिमवतः प्रदेशा देवभूमयः स्वर्गपदार्थाः। तत्रत्या इत्यर्थः। अथोपयन्तारं वरं प्रार्थयसे तर्हि समाधिना तपसालम्। न कर्तव्यमित्यर्थः। निषेध्यस्य निषेधं प्रति करणत्वात्तृतीया। तथाहि। रत्नं कर्तृ। नान्विष्यति न मृगयते। ग्रहीतारमिति शेषः। किंतु तद्रत्नंमृग्यते ग्रहीतृभिरिति शेषः। न हि वरार्थं त्वया तपसि वर्तितव्यं किंतु तेनैव त्वदर्थमिति भावः॥

** **वरवाचकाक्षरश्रवणानन्तरमेव देव्या उष्णोच्छ्वासमालक्ष्य प्रश्नेषु च प्रत्युत्तरमनुपलभ्य स्वयमेवाशङ्क्याह–

**निवेदितं निःश्वसितेन सोष्मणा मनस्तु मे संशयमेव गाहते।  
न दृश्यते प्रार्थयितव्य एव ते भविष्यति प्रार्थितदुर्लभः कथम्॥४६॥**

** निवेदितमिति॥** सोष्मणा निःश्वसितेन निःश्वासवायुना निवेदितम्। चिन्तानुभावेनोष्णोच्छ्वासेन ते वरार्थित्वं सूचितमित्यर्थः। तर्हि किं प्रश्नव्यसनेनेत्याह–मनस्तु तथापि मे संशयमेव गाहते प्राप्नोति। कुतः। ते तव। ‘कृत्यानांकर्तरि वा’ इति षष्ठी। प्रार्थयितव्यः प्रार्थयितुमर्ह एव न दृश्यते। प्रार्थितदुर्लभः प्रार्थितो यो दुर्लभः स कथं भविष्यति। नास्त्येवेत्यर्थः॥

 अथ पतिप्रार्थनामेव सिद्धवत्कृत्वाह–

**अहो स्थिरः कोऽपि तवेप्सितो युवा चिराय कर्णोत्पलशून्यतां गते।  
उपेक्षते यः श्लथलम्बिनीर्जटाः[^220] कपोलदेशे कलमाग्रपिङ्गलाः॥४७॥**

** अहो इति॥** अहो चित्रम्। तवेप्सित आप्तुमिष्टो युवा कोऽपि स्थिरः कठिनः वर्तत इति शेषः। कुतः। यो युवा चिराय चिरात्प्रभृति कर्णोत्पलशून्यतां गते प्राप्ते कपोलदेशे गण्डस्थले श्लथाः शिथिलबन्धना अतएव लम्बिन्यस्ताः श्लथलम्बिनीः कलमाः शालिविशेषास्तेषामग्राणि तद्वत्पिङ्गला जटा उपेक्षते। यस्त्वामीदृशीं दृष्ट्वा न व्यथते स नूनं वज्रहृदय इत्यर्थः॥

**मुनिव्रतैस्त्वामतिमात्रकर्शितां दिवाकराप्लुष्टविभूषणास्पदाम्।  
शशाङ्कलेखामिव पश्यतो दिवा सचेतसः कस्य मनो न दूयते॥४८॥**

** मुनिव्रतैरिति॥** मुनिव्रतैश्चान्द्रायणादिभिरतिमात्रमत्यन्तं कर्शितां कृशीकृतां दिवाकरेण सूर्येणाप्लुष्टानि दग्धानि वातातपसंस्पर्शान्मृदुत्वाच्च श्यामीकृतानि विभूषणास्पदानि भूषणस्थानानि यस्यास्तां तथोक्ताम्। अतएव दिवाहनि शशाङ्करेखामिव स्थितां त्वां पश्यतः सचेतसो जीवतः कस्य पुंसो मनो न दूयते न परितप्यते। अपि तु सर्वस्यैवेत्यर्थः॥

**अवैमि सौभाग्यमदेन वश्चितं तव प्रियं यश्चतुरावलोकिनः।  
करोति लक्ष्यं चिरमस्य चक्षुषो न वक्रमात्मीयमरालपक्ष्मणः॥४९॥**

** अवैमीति॥** तव प्रियं वल्लभं सौभाग्यमदेन सौन्दर्यगर्वेण कर्त्रा। वञ्चितं विप्रलब्धमवैमि वेद्मि। यः प्रियश्चतुरं मधुरमवलोकत इति चतुरावलोकिनोऽरालपक्ष्मणः कुटिलरोम्णः। ‘अरालं वृजिनं जिह्मम्’ इत्यमरः। अस्य त्वदीयस्य चक्षुष आत्मीयं वक्त्रंमुखं चिरं लक्ष्यं विषयं न करोति। दृष्टिपथं न गच्छतीत्यर्थः। तदयं गर्वेण हतो निष्फलात्मलाभो जात इति भावः॥

**कियच्चिरं श्राम्यसि गौरि विद्यते ममापि पूर्वाश्रमसंचितं तपः।  
तदर्धभागेन लभस्व काङ्क्षितं वरं तमिच्छामि च साधु वेदितुम्॥५०॥**

** कियदिति॥** हे गौरि, कियत्किंप्रमाणकम्। किमवधिकमित्यर्थः। चिरं श्राम्यसि तपस्यसि। अत्यन्तसंयोगे द्वितीया। ममापि पूर्वाश्रमः प्रथमाश्रमो ब्रह्मचर्याश्रमस्तत्र संचितं संपादितं तपो विद्यते अर्धश्चासौ भागश्च तेन तस्य तपसोऽर्धभागेनैकदेशेन काङ्क्षितमिष्टं वरमुपयन्तारं लभस्व। तं वरं साधु सम्यग्वेदितुं ज्ञातुमिच्छामि। यद्यसौ योग्यो भवति तदा ममापि संमतिरिति भावः॥

**इति प्रविश्याभिहिता द्विजन्मना मनोगतं सा न शशाक शंसितुम्।  
अथो वयस्यां परिपार्श्ववर्तिनीं विवर्तितानञ्जननेत्रमैक्षत॥५१॥**

** इतीति॥** इतीत्थं द्विजन्मना द्विजेन प्रविश्यान्तर्गत्वा। आप्तवद्रहस्यमुद्भाव्येत्यर्थः। अभिहितोक्ता सा पार्वती मनोगतं हृदिस्थं वरं शंसितुं वक्तुं न शशाक समर्था नाभूत्। लज्जयेति शेषः। अथोऽनन्तरं परिपार्श्ववर्तिनीं वयस्यां सखीं विवर्तितं विचालितमनञ्जनं व्रतवशाद्वर्जितकज्जलं नेत्रं यस्मिन्कर्मणि तत्तथैक्षत। नेत्रसंज्ञयैव प्रत्युत्तरं वाचयांचकारेत्यर्थः॥

**सखी तदीया तमुवाच वर्णिनं निबोध साधो तव चेत्कुतूहलम्।  
यदर्थमम्भोजमिवोष्णवारणं कृतं तपःसाधनमेतया वपुः॥५२॥**

** सखीति॥** तस्याः पार्वत्या इयं तदीया सखी वयस्या तम्। ‘वर्णः प्रशस्तः’ इति क्षीरस्वामी। सोऽस्यास्तीति वर्णिनं ब्रह्मचारिणम्। ‘वर्णाद्ब्रह्मचारिणि’ इतीनिप्रत्ययः। उवाच ब्रूते स्म। किमिति। हे साधो विद्वन्, तव कुतूहलं चेत्। श्रोतुमस्तीति शेषः। तर्हि निबोधावगच्छ। आकर्णयेत्यर्थः। 'बुध अवगमने' इति धातोर्भौवादिकाल्लोट्। श्रोतव्यं किं तदाह–यस्मै लाभायेदं यदर्थम्। ‘अर्थेन सह नित्यसमासः सर्वलिङ्गता च वक्तव्या’ इति वार्तिकं नियमात्क्रियाविशेषणम्। एतया पार्वत्याम्भोजं पद्ममुष्णवारणमातपत्रमिव वपुः शरीरं तपःसाधनं कृतम्। तपः प्रवृत्तिकारणमुच्यते श्रूयतामित्यर्थः॥

** **‘दृङ्मनःसङ्गसंकल्पो जागरः कृशतारतिः। ह्रीत्यागोन्मादमूर्च्छान्ता इत्यनङ्गदशा दश॥’इति। तत्रास्याः काश्चिद्दशाः क्रममनादृत्यैव योजयति ‘इयम्’ इत्यादिभिः षड्भिः श्लोकैः–

**इयं महेन्द्रप्रभृतीनधिश्रियश्चतुर्दिगीशानवमत्य मानिनी।  
अरूपहार्यं मदनस्य निग्रहात्पिनाकपाणिं पतिमाप्तुमिच्छति॥५३॥**

**इयमिति॥** मानिनीन्द्राणीप्रभृतीरतिशय्य वर्तितव्यमित्यभिमानवतीयं पार्वत्यधिश्रियोऽधिकैश्वर्यान्महेन्द्रप्रभृती-निन्द्रादींश्चतसृृणां दिशामीशानिन्द्रयमवरुणकुबेरान्। ‘तद्धितार्थ–’ इत्यादिनोत्तरपदसमासः। अवमत्यावधूय मदनस्य निग्रहान्निबर्हणाद्धेतोः। अकामुकत्वादित्यर्थः। रूपेण सौन्दर्येण हार्यो वशीकरणीयो न भवतीत्यरूपहार्यं पिनाकः पाणौ यस्य तं पिनाकपाणिं हरम्। ‘प्रहरणार्थेभ्यः परे निष्ठासप्तम्यौ भवतः’ इति साधु। पतिं भर्तारमाप्तुमिच्छति। एतेन संकल्पावस्था सूचिता॥

**असह्यहुंकारनिवर्तितः पुरा पुरारिम[^221]प्राप्तमुखः शिलीमुखः।  
इमां हृदि व्यायतपातमक्षिणो[^222]द्विशीर्णमूर्तेरपि पुष्पधन्वनः॥५४॥**

** असह्येति॥** पुरा पूर्वमसह्येन सोढुमशक्येन हुंकारेण रौद्रेण निवर्तितः। अतएव पुरारिं हरमप्राप्तमुखोऽप्राप्तफलो विशीर्णमूर्तेर्नष्टशरीरस्यापि पुष्पधन्वनः कामस्य शिलीमुखो बाण इमां पार्वतीं हृदि व्यायतः। सुदूरावगाढ इति यावत्। तादृक्पातः प्रहारो यस्मिन्कर्मणि तत्तथाक्षिणोदकर्शत्। दग्धदेहस्यापि मार्गणो लग्नः। ‘मृदुः सर्वत्र बाध्यते’ इति भावः। अनेन ‘विवृण्वती शैलसुतापि भावम्’ (३।६८) इत्यत्रोक्तं चक्षुःप्रीतिमनःसङ्गाख्यमवस्थाद्वयमनन्तरावस्थोपयोगितयानूद्य कार्श्यावस्था सूचिता॥

**तदाप्रभृत्युन्मदना पितुर्गृहे ललाटिकाचन्दनधूसरालका।  
न जातु बाला लभते स्म निर्वृतिं तुषारसंघातशिलातलेष्वपि॥५५॥**

** तदेति॥**तदेति च्छेदः। तदाप्रभृति। तत आरभ्येत्यर्थः। सप्तम्यर्थस्यापि दाप्रत्ययस्य पञ्चम्यर्थे लक्षणा प्रभृतियोगे पञ्चमीनियमात्। पितुर्गृह उन्मदनोत्कटमन्मथा ललाटस्थालंकारो ललाटिका तिलकः। 'कर्णललाटात्कनलंकारे' इति कन्प्रत्ययः। तस्याश्चन्दनेन धूसरा धूसरवर्णा अलकावर्णकुन्तला यस्याः सा तथोक्ता बाला पार्वती जातु कदाचिदपि तुषारसंघातास्तुषारघनास्त एव शिलास्तासां तलेषूपरिभागेष्वपि निर्वृतिं सुखं न लभते स्म। एतेनारत्यपरसंज्ञा विषयविद्वेषावस्था द्वादशावस्थापक्षे संज्वरश्च व्यज्यते॥

**उपात्तवर्णे चरिते पिनाकिनः सबाष्पकण्ठस्खलितैः पदैरियम्।  
अनेकशः किंनरराजकन्यका वनान्तसंगीतसखीररोदयत्॥५६॥**

** उपात्तेति॥** पिनाकिनः शंभोश्चरिते त्रिपुरविजयादिचेष्टित उपात्तवर्णे प्रारब्धगीतक्रमे। 'गीतक्रमे स्तुतौ वेदे वर्णशब्दः प्रयुज्यते' इति हलायुधः। सबाप्पे गद्गदेकण्ठे स्खलितैर्विशीर्णैः पदैः सुप्तिङन्तरूपैः करणैः। वनान्ते संगीतेन निमित्तेन सखीर्वयस्याः किंनरराजकन्यका अनेकशो बहुशोऽरोदयदश्रुमोक्षमकारयत्। इरचरितगानजनितमदनवेदनामेनां वीक्ष्य किंनर्योऽपि रुरुदुरिति भावः। अत्र वर्णस्खलनलक्षणकार्योक्त्या पुनःपुनस्तत्कारणीभूतमूर्च्छावस्थाप्रादुर्भावो व्यज्यतेऽन्यथा सखीरोदनानुपपत्तेरिति। द्वादशावस्थापक्षे तु प्रलापावस्था च व्यज्यते। ‘प्रलापो गुणकीर्तनम्’ इत्यालंकारिकाः॥

**त्रिभागशेषासु निशासु च क्षणं निमील्य नेत्रे सहसा व्यबुध्यत[^223]।  
क्व नीलकण्ठ व्रजसीत्यलक्ष्यवागसत्यकण्ठार्पितबाहुबन्धना॥५७॥**

** त्रिभागेति॥** किंचेति चार्थः। शिष्यत इति शेषः। कर्मणि घञ्। त्रिभ्यो भागेभ्यः शेषास्ववशिष्टासु यद्वा रात्रेस्त्रियामत्वेन प्रसिद्धत्वात्तृतीयो भागस्त्रिभागः। संख्याशब्दस्य वृत्तिविषये पूरणार्थत्वमिष्यते। यथा ‘शतांशः’ ‘सहस्रांशः’ इति। त्रिभागः शेषो यासां तासु निशासु क्षणं क्षणमात्रं नेत्रेनिमील्य मीलयित्वा सहसा सद्यः। हे नीलकण्ठ, क्व व्रजसि कुत्र गच्छसीत्यलक्ष्या निर्विषया वाग्वचनं यस्याः सा तथोक्ता। तथाऽसत्ये मिथ्याभूते कण्ठेऽर्पितं बाहुबन्धनं यस्याः सा तथा सती व्यबुध्यत विबुद्धवती। एतेन जागरोन्मादौ सूचितौ॥

** **स्वप्नसादृश्यप्रतिकृतिदर्शनतदङ्गस्पृष्टस्पर्शाख्याश्चत्वारो विरहिणां विनोदाः। तत्र स्वप्नसंदर्शनमुक्त्वा प्रतिकृतिदर्शनमाह–

**यदा[^224] बुधैः सर्वगतस्त्वमुच्यसे न वेत्सि भावस्थमिमं कथं जनम्।  
इति स्वहस्तोल्लिखितश्च मुग्धया रहस्युपालभ्यत चन्द्रशेखरः॥५८॥**

** यदेति॥** यदा यत इत्यर्थः। यदेति हेतावित्युक्त्वा गणव्याख्यानेऽस्योदाहृतत्वात्। त्वं बुधैर्मनीषिभिः सर्वगतः सर्वव्यापीत्युच्यसे। तत इत्यध्याहारः। भावे रत्याख्ये तिष्ठतीति भावस्थम्। त्वय्यनुरागिणमित्यर्थः। इमं जनम्। इममित्यात्मनिर्देशः। कथं न बेत्सि न जानासीति मुग्धया मूढया। अकिंचित्करश्चित्रगतोपालम्भ इत्यजानानयेत्यर्थः। तया स्वहस्तेनोल्लिखितश्चित्रे लिखितश्चन्द्रशेखरो रहस्येकान्ते। सखीमात्रसमक्षमित्यर्थः। उपालभ्यत साधिक्षेपमुक्तश्च। उक्तसमुच्चयार्थश्चकारः। यद्यपि रहसीत्युक्तं तथापि सखीसमक्षकरणाल्लज्जात्यागो व्यज्यत एव॥

**यदा च तस्याभिगमे जगत्पतेरपश्यदन्यं न विधिं विचिन्वती[^225]।  
तदा सहास्माभिरनुज्ञया गुरोरियं प्रपन्ना तपसे तपोवनम्॥५९॥**

** यदेति॥** जगत्पतेस्तस्येश्वरस्याधिगमे प्राप्तावन्यं विधिमुपायं विचिन्वती मृगयमाणा यदा नापश्यत्तदेयं पार्वती गुरोः पितुरनुज्ञयास्माभिः सह तपसे तपश्चरितुं तपोवनं प्रपन्ना प्राप्ता॥

**द्रुमेषु सख्या कृतजन्मसु स्वयं फलं तपःसाक्षिषु दृष्ट[^226]मेष्वपि।  
न च प्ररोहाभिमुखोऽपि[^227] दृश्यते मनोरथोऽस्याः शशिमौलिसंश्रयः॥६०॥**

** द्रुमेष्विति॥** सख्या पार्वत्या स्वयं कृतं जन्म येषां तेषु। स्वयं रोपितेष्वित्यर्थः। तपसः साक्षिषु साक्षाद्द्रष्टृष्वेषु द्रुमेष्वपि फलं दृष्टं लब्धम्। जनितमित्यर्थः। अस्याः पार्वत्याः शशिमौलिसंश्रयश्चन्द्रशेखरविषयो मनोरथस्तु प्ररोहाभिमुखोऽङ्कुरोन्मुखोऽपि न दृश्यते। ‘प्ररोहस्त्वङ्कुरः’ इति वैजयन्ती। वयं रोपितवृक्षफलकालेऽप्यस्या मनोरथस्य नाङ्कुरोदयोऽप्यस्ति। फलाशा तु दूरापास्तेत्यर्थः॥

**न वेद्मि स प्रार्थितदुर्लभः कदा सखीभिरस्रोत्तरमी[^228]क्षितामिमाम्।  
तपःकृशामभ्युपपत्स्यते सखीं वृषेव सीतां तदवग्रहक्षताम्॥६१॥**

** नेति॥** प्रार्थितः सन्दुर्लभः प्रार्थितदुर्लभः स देवस्तपःकृशां तपसा कृशां क्षीणामतएव सखीभिरस्रोत्तरमप्रधानं यथा भवति तथेक्षितामिमां नः सखीं तस्येन्द्रस्यावग्रहेणानावृष्ट्या क्षतां पीडिताम्। ‘वृष्टिर्वर्षं तद्विघातेऽवग्राहावग्रहौ समौ’ इत्यमरः। अवग्रहो वर्षप्रतिबन्ध इत्यर्थः। सीतां कृष्टभुवम्। ‘सीता लाङ्गलपद्धतिः’ इत्यमरः। वृषा वासव इव। ‘वासवो वृत्रहा वृषा’ इत्यमरः। कदाभ्युपपत्स्यते कदानुग्रहीष्यति न वेद्मि। अत्र वाक्यार्थः कर्म। तदवग्रहक्षतामित्यत्रावग्रहक्षतामित्यनेनैव गतार्थत्वे तत्पदस्य वैयर्थ्यापत्तेस्तदिति भिन्नं पदं वेद्मीत्यस्य कर्मेति युक्तमुत्पश्यामः॥

**अगूढसद्भावमितीङ्गितज्ञया निवेदितो नैष्ठिकसुन्दरस्तया।  
अयीदमेवं परिहास इत्युमामपृच्छदव्यञ्जितहर्षलक्षणः॥६२॥**

** अगूढेति॥** इङ्गितज्ञया पार्वतीहृदयाभिज्ञया। ‘इङ्गितं हृद्गतो भावः’ इति सज्जनः। तयागौरीसख्येत्येवमगूढसद्भावं प्रकाशितसदभिप्रायं यथा तथा निवेदितो ज्ञापितो निष्ठा मरणमवधिर्यस्य स नैष्ठिको यावज्जीवब्रह्मचारी सुन्दरो विलासी। नैष्ठिकश्चासौ सुन्दरश्चेति तथोक्तः। द्वयोरन्यतरस्य विशेषणत्वविवक्षायां विशेषणसमासः। किंतु नैष्ठिकत्वविशेषणेन कामित्वविरोधः। अथवा देवस्यालौकिकमहिमत्वादुभयं तात्त्विकमिति न विरोधः। अव्यञ्जितं हर्षलक्षणं मुखरागादि हर्षलिङ्गं यस्य तथाभूतः सन्। अयि गौरी। अयीति कोमलामन्त्रणे। इदं त्वत्सखीभाषितमेवम्। सत्यं किमित्यर्थः। परिहासः केलिर्वा। ‘द्रवकेलिपरीहासाः’ इत्यमरः। इत्येवमुमामपृच्छत्पृष्टवान्॥

**अथाग्रहस्ते मुकुलीकृताङ्गुलौ समर्पयन्ती स्फटिकाक्षमालिकाम्[^229]।  
कथंचिदद्रेस्तनया मिताक्षरं चिरव्यवस्थापितवागभाषत॥६३॥**

** अथेति॥** अथानन्तरमद्रेस्तनया पार्वती मुकुलीकृताङ्गुलौ संपुटीकृताङ्गुलौ। अग्रश्चासौ हस्तश्चेति समानाधिकरणसमासः। हस्ताग्राग्रहस्तयोर्गुणगुणिनोर्भेदाभेदादिति वामनः। तस्मिन्नग्रहस्ते स्फटिकानामक्षमालिकां जपमालिकामर्पयन्त्यामुञ्चती कथंचिन्महता कष्टेन चिरव्यवस्थापितवाक् चिरेण स्वीकृतवाक्। एतेन लज्जोपरोधो व्यज्यते। मिताक्षरं परिमितवर्णंयथातथाभाषत बभाषे॥

** किमुवाचेत्याह–**

**यथा श्रुतं वेदविदां वर त्वया जनोऽयमुच्चैःपदलङ्घनोत्सुकः।  
तपः किलेदं तदवाप्तिसाधनं मनोरथानामगतिर्न विद्यते॥६४॥**

** यथेति॥** हे वेदविदां वर वैदिकश्रेष्ठ, त्वया यथा श्रुतं सम्यक्श्रुतम्। श्रुतार्थमेवाह—अयं जनः। स्वयमित्यर्थः। उच्चैःपदस्य शिवलाभरूपोन्नतस्थानस्य लङ्घन आक्रमण उत्सुकः। किमत्रायुक्तमित्यत्राह–इदं तपस्तदवाप्तेस्तस्योच्चैःपदस्याप्तेः प्राप्तेः साधनं किल। किलेत्यलीके। अतितुच्छत्वादसाधकमेवेत्यर्थः। तर्हि त्यज्यतामित्याशङ्क्य दुराशा मां न मुञ्चतीत्याशयेनाह—मनोरथानां कामानामगतिरविषयो न विद्यते। न हि स्वशक्तिपर्यालोचनया कामाः प्रवर्तन्त इति भावः॥

**अथाह वर्णी विदितो महेश्वरस्तदर्थिनी त्वं पुनरेव वर्तसे।  
अमङ्गलाभ्यासरतिं[^230] विचिन्त्य तं तवानुवृत्तिं न च कर्तुमुत्सहे॥ ६५॥**

** अथेति॥** अथ वर्णी ब्रह्मचारी। 'वर्णिनो ब्रह्मचारिणः' इत्यमरः। आह। उवाचेत्यर्थः। 'आहेति भूतार्थे लट्प्रयोगो भ्रान्तिमूलः' इत्याह वामनः। किमित्याह—महेश्वरो महादेवो विदितः। मया ज्ञायत इत्यर्थः। बुद्ध्यर्थत्वाद्वर्तमाने क्तप्रत्ययः तद्योगात्षष्ठी च। येन त्वं प्राग्भग्नमनोरथा कृतेति भावः। पुनरेव त्वं तमीश्वरमर्थयसे तदर्थिन्येव तत्कामैव प्रवर्तसे। तत्प्रभावमनुभूयापीति भावः। अनुसरणे को दोषस्तत्राह—अमङ्गलाभ्यासेऽमङ्गलाचारे रतिर्यस्य तं यथोक्तमीश्वरं विचिन्त्य विचार्य तवानुवृत्तिमनुसरणं कर्तुं नोत्सहे। नानुमन्तुं शक्नोमीत्यर्थः॥

**अवस्तुनिर्बन्धपरे कथं नु ते करोऽयमामुक्तविवाहकौतुकः।  
करेण[^231] शंभोर्वलयीकृताहिना सहिष्यते तत्प्रथमावलम्बनम्॥ ६६॥**

** अवस्त्विति॥** अवस्तुनि तुच्छवस्तुनि निर्बन्धोऽभिनिवेशः परं प्रधानं यस्यास्तस्याः संबुद्धिरवस्तुनिर्बन्धपरे पार्वति, आमुक्तमासञ्जितं विवाहे यत्कौतुकं हस्तसूत्रं तद्यस्य स तेऽयं करः। 'कौतुकं मङ्गले हर्षे हस्तसूत्रे कुतूहले' इति शाश्वतः। वलयीकृताहिना भूषणीकृतसर्पेण शंभोर्महादेवस्य करेण करणभूतेन। तदेव प्रथमं तत्प्रथमम्। अपरिचितत्वादतिभयंकरमिति भावः। तच्च तदवलम्बनं ग्रहणं चेति कथं नु सहिष्यते। न कथंचिदपि सहिष्यत इत्यर्थः। अग्रतो यद्भावि तद्दूरेऽवतिष्ठतां प्रथमं करग्रह एव दुःसह इति भावः॥

**त्वमेव तावत्परिचिन्तय स्वयं कदाचिदेते यदि योगमर्हतः।  
वधूदुकूलं कलहंसलक्षणं गजाजिनं शोणितबिन्दुवर्षि च॥ ६७॥**

** त्वमेवेति॥** हे गौरि, त्वमेव स्वयमात्मना। तावदिति मात्रार्थे। यावन्मात्रं विचारणीयं तावन्मात्रमित्यर्थः। इदमेवोदाहृतं च गणव्याख्याने। परिचिन्तय पर्यालोचय। किमिति। कलहंसलक्षणं कलहंसचिह्नम्। 'चिह्नं लक्ष्म च लक्षणम्' इत्यमरः। वध्वा नवोढाया दुकूलं वधूदुकूलम्। 'वधूः स्रुषा नवोढा स्त्री' इति विश्वः। तथा शोणितबिन्दून्वर्षतीति यथोक्तम्। आर्द्रमित्यर्थः। गजाजिनं च कृत्तिवासश्च। तत्पिनाकिन इत्याशयः। एते कदाचिज्जात्वपि योगं संगतिमर्हतो यद्यर्हतः किम्। एतत्त्वमेव चिन्तयेति पूर्वेणान्वयः। पाणिग्रहणकाले वधूवरयोर्वस्त्रान्तग्रन्थिः क्रियते। कृत्तिवाससा पाणिपीडने तु दुकूलधारिण्यास्तव कथं संघटिष्यत इति भावः॥

**चतुष्कपुष्पप्रकरावकीर्णयोः परोऽपि को नाम तवानुमन्यते[^232]।  
अलक्तकाङ्कानि पदानि पादयोर्विकीर्णकेशासु परेतभूमिषु॥६८॥**

** चतुष्केति॥** चतुष्के गृहविशेषे यः पुष्पप्रकरस्तत्रावकीर्णयोर्न्यस्तयोः। कुसुमास्तृतदिव्यभवन-भूसंचारोचितयोरित्यर्थः। तव पादयोरलक्तकाङ्कानि लाक्षारञ्जितानि पदानि पादाकाराणि पादन्यासचिह्नानि। 'पदं शब्दे च वाक्ये च व्यवसायापदेशयोः। पादतच्चिह्नयोः' इति विश्वः। विकीर्णा विक्षिप्ताः केशाः शवशिरोरुहा यासु तासु विकीर्णकेशासु। 'अतत्स्थं तत्र दृष्टं च' इति वचनात्। 'स्वाङ्गाच्चोपसर्जनादसंयोगोपधात्' इति विकल्पान्न ङीष्। परेतभूमिषु प्रेतभूमिषु। श्मशानेष्वित्यर्थः। परोऽपि शत्रुरपि को नामानुमन्यते। न कोऽपीत्यर्थः। नामेति कुत्सायाम्। पिनाकपाणिपाणिग्रहणे तस्य परेतभूसंचारित्वेन साहचर्यात्तवापि तत्र संचारोऽवश्यंभावीति भावः॥

**अयुक्तरूपं किमतः परं वद[^233] त्रिनेत्रवक्षः सुलभं तवापि यत्।  
स्तनद्वयेऽस्मिन्हरिचन्दना[^234]स्पदे पदं चिताभस्मरजः करिष्यति॥६९॥**

** अयुक्तेति॥** त्रिनेत्रवक्षः। त्र्यम्बकालिङ्गनमित्यर्थः। तव तत्संबन्धितया सुलभमपि सुप्रापं च। भवतीति शेषः। तवेति शेषे षष्ठी। 'न लोकाव्यय-' इत्यादिना कृद्योगलक्षणषष्ठ्यानिषेधात्। अतःपरमस्मात्त्रिनेत्रवक्षोलाभादन्यदयुक्तरूपमत्यन्तायुक्तं किं वद। न किंचिदित्यर्थः। 'प्रशंसायां रूपप्' इति रूपप्प्रत्ययः। कुतः। यद्यस्मात्कारणाद्धरिचन्दनास्पदे हरिचन्दनस्यास्पदे स्थानभूतेऽस्मिन्स्तनद्वये चिताभस्म श्मशानभस्म तदेव रजश्चूर्णं कर्तृ। पदं करिष्यति पदं निधास्यति। भर्तुर्भवस्य भस्माङ्गरागादिति भावः॥

**इयं च तेऽन्या पुरतो विडम्बना यदूढया वारणराजहार्यया।  
विलोक्य वृद्धोक्षमधिष्ठितं त्वया महाजनः स्मेरमुखो भविष्यति ७०**

** इयमिति॥** इयं च ते तव पुरत आदावेवान्या विडम्बना। परिहास इत्यर्थः। का सेत्यत्राह— ऊढया परिणीतया। वहेः कर्मणि क्तः। वारणराजहार्यया स्वयाधिष्ठितमारूढं वृद्धमुक्षाणं वृद्धोक्षम्। 'अचतुर–' इत्यादिना निपातः। विलोक्य महाजनः साधुजनः स्मेरमुखः स्मितमुखो भविष्यत्युपहसिष्यति यत्। इयमिति पूर्वेण संबन्धः। स्मेरेति 'नमिकम्पिस्म्यजस–' इत्यादिना रप्रत्ययः॥

द्वयं गतं संप्रति शोचनीयतां समागमप्रार्थनया पिनाकिनः[^235]।  
कला च सा कान्तिमती कलावतस्त्वमस्य लोकस्य च नेत्रकौमुदी ७१

** द्वयमिति॥** पिनाकिन ईश्वरस्य समागमप्रार्थनया प्राप्तिकामनया। क्रियमाणयेति शेषः। संप्रति द्वयं शोचनीयतां शोच्यत्वं गतम्। किं तदाह— सा प्रागेव हरशिरोगता। अत्र सेति प्रसिद्धार्थत्वान्न यच्छब्दापेक्षा। तदुक्तं काव्यप्रकाशे— 'प्रक्रान्तप्रसिद्धानुभूतार्थविषयस्तच्छब्दोयदुपादानं नापेक्षते' इति। कान्तिमती। नित्ययोगे मतुप्। कलावतश्चन्द्रस्य कला षोडशो भागश्चास्य लोकस्य नेत्रकौमुदी। नेत्रानन्दिनीत्यर्थः। त्वं च। कान्तिमतीत्वनेत्रकौमुदीत्वविशेषणयोरुभयत्राप्यन्वयः। प्रागेकैव शोच्या। संप्रति तु त्वमप्यपरेति द्वयं शोच्यमिति पिण्डितार्थः। शोच्यत्वं च निकृष्टाश्रयणादिति भावः॥

 'कन्या वरयते रूपं माता वित्तं पिता श्रुतम्। बान्धवाः कुलमिच्छन्ति मिष्टान्नमितरे जनाः॥' इति लोकानामाभाषणम्। तत्र किंचिदपि नास्तीत्याह—

**वपुर्विरूपाक्षमलक्ष्यजन्मता दिगम्बरत्वेन निवेदितं वसु।  
वरेषु यद्बालमृगाक्षि मृग्यते तदस्ति किं व्यस्तमपि त्रिलोचने॥७२॥**

** वपुरिति॥** वपुस्तावदस्य विरूपाणि विकृतरूपाण्यक्षीणि नेत्राणि यस्य तद्विरूपाक्षम्। 'बहुव्रीहौ सक्थ्यक्ष्णोः स्वाङ्गात्षच्' इति षच्प्रत्ययः। वैरूप्यं च त्रिनेत्रत्वादिति क्षीरस्वामी। अतो न सौन्दर्यवार्तापीत्यर्थः। अलक्ष्यमज्ञातं जन्म यस्य तस्य भावस्तत्ता। कुलमपि न ज्ञायत इत्यर्थः। 'अलक्षिता जनिः' इति पाठे जनिरुत्पत्तिरलक्षिता न ज्ञाता \।
'जनिरुत्पत्तिरुद्भवः' इत्यमरः। वसु वित्तं दिगम्बरत्वेनैव निवेदितम्। नास्तीति ज्ञापितमित्यर्थः। यदि वित्तं भवति तदा कथं दिगम्बरो भवति। अतो ज्ञेयं निर्धनोऽयमिति। किं बहुना हे बालमृगाक्षि पार्वति, वरेषु वोढृषु। 'वरौ जामातृवोढारौ' इति विश्वः। यद्रूपवित्तादिकं मृग्यते कन्यातद्बन्धुभिरन्विष्यते तत्त्रिलोचने त्र्यम्बके व्यस्तम्। एकमपि समस्तं नाभूदिति भावः। अस्ति किम्। नास्त्येवेत्यर्थः॥

**निवर्तयास्मादसदीप्सितान्मनः क्व तद्विधस्त्वं क्व च पुण्यलक्षणा।  
अपेक्ष्यते[^236] साधुजनेन वैदिकी श्मशानशूलस्य न[^194]यूपसत्क्रिया॥ ७३॥**

** निवर्तयेति॥** अस्मादसदीप्सितादनिष्टमनोरथान्मनो निवर्तय निवारय। सा पूर्वोक्ता विधा प्रकारो यस्य स तथोक्तः। अमङ्गलशील इत्यर्थः। क्व। महदन्तरमित्यर्थः। पुण्यलक्षणा प्रशस्तभाग्यचिह्ना त्वं च क्व। अतो न तवायमर्ह इत्यर्थः। तथाहि। साधुजनेन। 'साधुर्वार्धुषिके चारौ सज्जने चाभिधेयवत्' इति विश्वः। श्मशानशूलस्य श्मशानभूमिनिखातस्य वध्यशङ्कोर्वैदिकी वेदोक्ता। यूपो नाम पशुबन्धनसाधनभूतः संस्कृतदारुविशेषस्तस्य सत्क्रिया प्रोक्षणाभ्युक्षणादिसंस्कारो यूपसत्क्रिया नापेक्ष्यते नेष्यते। यथा श्मशानशूले यूपसत्क्रिया नक्रियते तथा त्वमपि तस्मै न घटस इति तात्पर्यार्थः॥

इति द्विजातौ प्रतिकूलवादिनि प्रवेपमानाधरलक्ष्यकोपया।  
विकुञ्चितभ्रूलत[^238]माहिते तया विलोचने तिर्यगुपान्तलोहिते॥७४॥

 **इतीति॥** इत्येवंप्रकारेण द्विजातौ द्विजे प्रतिकूलवादिनि सति प्रवेपमानेन चञ्चलेनाधरेणाधरोष्ठेन लक्ष्योऽनुमेयः कोपः क्रोधो यस्यास्तथोक्तया तया पार्वत्योपान्तलोहिते प्रान्तरक्ते विलोचने विकुञ्चिते कुटिलिते भ्रूलते यस्मिंस्तत्तथा। सभ्रूभङ्गमित्यर्थः। तिर्यक्साच्याहिते निहिते। अनादरात्तिर्यगैक्ष्यतेत्यर्थः॥

**उवाच चैनं परमार्थतो हरं न वेत्सि नूनं यत एवमात्थ माम्।  
अलोकसामान्यमचिन्त्यहेतुकं द्विषन्ति मन्दाश्चरितं महात्मनाम् ७५**

** उवाचेति॥** अथैनं ब्रह्मचारिणमुवाच च। किमिति। परमार्थतस्तत्त्वतो हरं न वेत्सि न जानासि नूनम्। कुतः। यतो मामेवमुक्तया रीत्यात्थ ब्रवीषि। 'ब्रुवः पञ्चानामादितः–' इति रूपसिद्धिः। अज्ञानादेवायं शिवद्वेषस्तवेत्याशयेनाह— मन्दा मूढाः। 'मूढाल्पापटुनिर्भाग्या मन्दाः' इत्यमरः। लोकसामान्यमितरजनसाधारणं न भवतीत्यलोकसामान्यमचिन्त्यहेतुकं दुर्बोधकारणकं महात्मनां चरितम्। द्विषन्ति हेत्वपरिज्ञानाद्दूषयन्ति। विद्वांसस्तु कोऽप्यत्र हेतुरस्तीति बहु मन्यन्त इत्यर्थः॥  
 संप्रति 'अमङ्गलाभ्यासरतिम्' (५।६५) इत्याद्युक्तं दूषणजातम् 'विपद्' इत्यादिभिः षड्भिः श्लोकैः परिहर्तुमारभते—

**विषत्प्रतीकारपरेण मङ्गलं निषेव्यते भूतिसमुत्सुकेन वा।  
जगच्छरण्यस्य निराशिषः सतः किमेभिराशोपहतात्मवृत्तिभिः ७६**

** विपदिति॥** विपत्प्रतीकारपरेण। अनर्थपरिहारार्थिनेत्यर्थः। 'उपसर्गस्य घञ्यमनुष्ये बहुलम्' इति दीर्घः। भूरिसमुत्सुकेनैश्वर्यकामेन वा मङ्गलं गन्धमाल्यादिकं निषेव्यते। शरणे रक्षणे साधुः शरण्यः। 'तत्र साधुः' इति यत्प्रत्ययः। ‘शरणं गृहरक्षित्रोः' इत्यमरः। जगतः शरण्यस्तस्य जगच्छरण्यस्य निराशिषो निरभिलाषस्य सतः शिवस्य। 'आशीरुरगदंष्ट्रायां विप्रवाक्याभिलाषयोः' इति शाश्वतः। आशया तृष्णयोपहता दूषितात्मवृत्तिरन्तःकरणवृत्तिर्येषां तैरेभिर्मङ्गलैः किम्। वृथेत्यर्थः। पूर्वं मङ्गलमित्येकवचनस्य जात्यभिप्रायत्वादेभिरिति बहुवचनेन परामर्शो न विरुध्यते। इष्टावाध्यनिष्टपरिहारार्थिनो हि मङ्गलाचारनिर्बन्धः। तदुभयासंसृष्टस्य तु यथाकथंचिदास्ताम्। को दोष इत्यर्थः। एतेन 'अमङ्गलाभ्यासरतिम्' (५।६५) इत्युक्तं प्रत्युक्तम्॥

**अकिंचनः सन्प्रभवः स संपदां त्रिलोकनाथः[^239] पितृसद्मगोचरः।**  

स भीमरूपः शिव इत्युदीर्यते न सन्ति याथार्थ्यविदः पिनाकिनः॥

** अकिंचनेति॥** स हरः। न विद्यते किंचन द्रव्यं यस्य सोऽकिंचनो दरिद्रः सन् संपदां प्रभवत्यस्मादिति प्रभवः कारणम्। पितृसद्मगोचरः श्मशानाश्रयः सन् त्रयाणां लोकानां नाथः। 'तद्धितार्थ–' इत्यादिनोत्तरपदसमासः। स देवो भीमरूपो भयंकराकारः सन् शिवः सौम्यरूप इत्युदीर्यत उच्यते। अतः पिनाकिनो हरस्य यथाभूतोऽर्थो यथार्थस्तस्य भावो याथार्थ्यं तत्त्वं तस्य विदो न सन्ति। लोकोत्तरमहिम्नो निर्लेपस्य यथाकथंचिदवस्थानं न दोषायेति भावः। एतेन 'अवस्तुनिर्बन्धपरे' ( ५। ६६ ) इति परिहृतं वेदितव्यम्॥

 देवस्य लौकिकमलौकिकं च प्रसाधनं नास्तीत्याशयेनाह—

**विभूषणोद्भासि पिनद्धभोगि वा गजाजिनालम्बि दुकूलधारि वा।  
कपालि वा स्यादथवेन्दुशेखरं[^240] न विश्वमूर्तेरवधार्यते वपुः॥ ७८॥**

** विभूषणेति॥** विश्वं मूर्तिर्यस्येति विश्वमूर्तेरष्टमूर्तेः शिवस्य वपुः शरीरं भूषणैरुद्भासत इति भूषणोद्भासि स्यात्। पिनद्धभोग्यामुक्तभुजंगमं वा स्यात्। पिनद्धेति नाह्यतेरपिपूर्वात्कर्मणि क्तः। 'वष्टि भागुरिरल्लोपमवाप्योरुपसर्गयोः' इत्यकारलोपः। गजाजिनालम्बि स्यात्। अथवा दुकूलधारि स्यात्। कपालमस्यास्तीति कपालि ब्रह्मशिरःकपालशेखरं वा स्यात्। इन्दुशेखरं वा स्यात्। नावधार्यते न निर्धार्यते। सर्वं संभवतीत्यर्थः। एतेन 'त्वमेव तावत्' ( ५। ६७ ) इति श्लोकोक्तं प्रत्युक्तमिति ज्ञेयम्॥

 'अयुक्तरूपं किमतःपरं वद' (५ \। ६९ ) इति श्लोकोक्तं प्रत्याह—

**तदङ्गसंसर्गम[^241]वाप्य कल्पते ध्रुवं चिताभस्म रजोविशुद्धये।  
तथाहि नृत्याभिनयक्रियाच्युतं विलिप्यते[^242] मौलिभिरम्बरौकसां ७९**

** तदिति॥** तस्य शिवस्याङ्गं तस्य संसर्गमवाप्यासाद्य चिताभस्मैव रजोविशुद्धये कल्पते। अलं पर्याप्नोतीत्यर्थः। अलमर्थयोगात् 'नमःस्वस्तिस्वाहा–' इत्यादिना चतुर्थी। ध्रुवं शोधकत्वम्। प्रमाणसिद्धमित्यर्थः। प्रमाणमेवाह— तथाहि। प्रसिद्धमेवेत्यर्थः। नृत्ये ताण्डवे योऽभिनयोऽर्थव्यञ्जकचेष्टाविशेषः स एव क्रिया तथा निमित्तेन च्युतं पतितम्।चिताभस्मरज इति शेषः। अम्बरौकसां देवानां मौलिभिर्विलिप्यते ध्रियते। अशुद्धं चेत्कथमिन्द्रादिभिर्ध्रियेतेत्यर्थापत्तिरनुमानं वा प्रमाणमित्यर्थः॥

 यदुक्तम् 'दिगम्बरत्वेन निवेदितं वसु' (५। ७२), 'इयं च तेऽन्या पुरतो विडम्बना' ( ५। ७० ) इत्यादि च तत्रोत्तरमाह—

**असंपदस्तस्य वृषेण गच्छतः प्रभिन्नदिग्वारणवाहनो वृषा।  
करोति पादावुपगम्य मौलिना विनिद्रमन्दाररजोरुणाङ्गुली॥८०॥**

** असंपद इति॥** प्रभिन्नो मदस्रावी दिग्वारणो दिग्गजो वाहनं यस्य सः। ऐरावतेनोढ इत्यर्थः। वृषा देवेन्द्रोऽसंपदो दरिद्रस्य वृषेण गच्छतो वृषभारूढस्य तस्येश्वरस्य पादौ मौलिना मुकुटेनोपगम्य। प्रणम्येत्यर्थः। विनिद्राणां विकसितानां मन्दाराणां कल्पतरुकुसुमानां रजोभिः परागैररुणा अङ्गुलयो ययोस्तौ तथोक्तौ करोति। दिग्गजारोहिणामिन्द्रादीनामपि वन्द्यस्येन्दुमौलेः किं संपदा वृषारोहणे वा को दोष इत्यर्थः॥

 यदुक्तं 'अलक्ष्यजन्मता' ( ५। ७२ ) इति तत्रोत्तरमाह—

**विवक्षता दोषमपि च्युतात्मना त्वयैकमीशं प्रति साधु भाषितम्।  
यमामनन्त्यात्मभुवोऽपि कारणं कथं स लक्ष्यप्रभवो भविष्यति ८१**

** विवक्षतेति॥** च्युतात्मना नष्टस्वभावेनात एव दोषं दूषणं विवक्षता वक्तुमिच्छतापि त्वयेशं प्रत्येकम् 'अलक्ष्यजन्मता' इत्येतदेकम्। वच इत्यर्थः। साधु भाषितं सम्यगुक्तम्। कुतः। यमीश्वरमात्मभुवोऽपि ब्रह्मणोऽपि। 'ब्रह्मांत्मभूः सुरज्येष्टः' इत्यमरः। कारणमामनन्त्युदाहरन्ति। विद्वांस इति शेषः। 'पाघ्राध्मास्थाम्नादाण्-' इत्यादिना मनादेशः। स ईश्वरः कथं लक्ष्यप्रभवो लक्ष्यजन्मा भविष्यति। अनादिनिधनस्य भगवतः कारणशङ्काकलङ्कश्च नान्विष्यत इत्यर्थः॥

**अलं विवादेन यथा श्रुत[^243]स्त्वया तथाविधस्तावदशेषमस्तु सः।  
ममात्र भावैकरसं मनः स्थितं न कामवृत्तिर्वचनीयमीक्षते॥ ८२॥**

** अलमिति॥** अथवा विवादेन कलहेनालम्। त्वया यथा येन प्रकारेण स ईश्वरः श्रुतोऽशेषं कार्त्स्न्येन तथाविधस्तावत्प्रकार एवास्तु। मम मनस्त्वत्रेश्वरे भावः शृङ्गार एकोऽद्वितीयो रस आस्वाद्यो यस्य तत्तथा स्थितम्। तथाहि। कामवृत्तिः स्वेच्छाव्यवहारी वचनीयमस्थानसङ्गापवादं नेक्षते न विचारयति। न हि स्वेच्छासंचारिणो लोकापवादाद्बिभ्यन्तीति भावः॥

**निवार्यतामालि किमप्ययं वटुः पुनर्विवक्षुः स्फुरितोत्तराधरः।  
न केवलं यो महतोऽपभाषते[^244] शृणोति तस्मादपि यः स पापभाक् ८३**

** निवार्यतामिति॥** हे आलि सखि। 'आलिः सखी वयस्याच' इत्यमरः। स्फुरितोत्तराधरः स्फुरणभूयिष्ठोष्ठोऽयं बटुर्माणवकः पुनः किमपि विवक्षुर्वक्तुमिच्छुः। ब्रुवः सन्नन्तादुप्रत्ययः। निवार्यताम्। तर्हि वक्तुमेव कथं न ददासीत्याह— तथाहि। यो महतः पूज्यानपभाषतेऽपवदति न केवलं स पापभाग्भवति। किंतु तस्मादपभाषमाणात्पुरुषाद्यः शृणोति सोऽपि पापभाक्। भवतीति शेषः। अत्र स्मृतिः — 'गुरोः प्राप्तः परीवादो न श्रोतव्यः कथंचन। कर्णौ तत्र पिधातव्यौगन्तव्यं वा ततोऽन्यतः॥' इति॥

 संप्रति गन्तव्यपक्षमाश्रयते—

इतो गमिष्याम्यथवेति वादिनी चचाल बाला स्तन[^245]भिन्नवल्कला।  
स्वरूपमास्थाय च तां कृतस्मितः समाललम्बे वृषराजकेतनः॥ ८४॥

** इत इति॥** अथवेतोऽन्यत्रगमिष्यामीति वादिनी वदन्ती स्तनाभ्यां भिन्नवल्कला रयवशात्कुचस्नस्तचीरा बाला पार्वती चचाल। वृषराजकेतनो वृषभध्वजश्च स्वरूपमास्थाय निजरूपमाश्रित्य कृतस्मितः सन् तां पार्वतीं समाललम्बे जग्राह॥

तं वीक्ष्य वेपथुमती सरसाङ्गयष्टिर्निक्षेपेणाय[^246] पदमुद्धृतमुद्वहन्ती।  
मार्गाचलव्यतिकराकुलितेव सिन्धुः शैलाधिराजतनया न ययौ न तस्थौ॥ ८५॥

** तमिति॥** तं देवं वीक्ष्य वेपथुमती कम्पवती सरसाङ्गयष्टिः स्विन्नगात्री। महादेवदर्शनेन देव्याः सात्विकभावोदय उक्तः। निक्षेपणायान्यत्र विन्यासायोद्धृतमुत्क्षिप्तंपदमङ्घ्रिमुद्वहन्ती शैलाधिराजतनया पार्वती मार्गेऽचलस्तस्य व्यतिकरेण समाहत्या। अवरोधनेनेति यावत्। आकुलिता संभ्रमिता सिन्धुर्नदीव। 'देशे नदविशेषेऽब्धौ सिन्धुर्ना सरिति स्त्रियाम्' इत्यमरः। न ययौ न तस्थौ लज्जयेति भावः। वसन्ततिलकावृत्तमेतत्॥

अद्यप्रभृत्यवनताङ्गि तवास्मि दासः क्रीतस्तपोभिरिति वादिनि चन्द्रमौलौ।  
अह्नाय सा नियमजं क्लममुत्ससर्ज क्लेशः फलेन हि पुनर्नवतां विधत्ते॥ ८६॥

** अद्येति॥** चन्द्रमौलौ शिवे। हे अवनताङ्गि पार्वति, अद्यप्रभृति। अस्माद्दिनादारभ्येत्यर्थः। प्रभृतियोगादद्येति सप्तम्यर्थवाचिना पञ्चम्यर्थो लक्ष्यते। तव तपोभिः क्रीतः। 'दासृदाने'। दासत आत्मानं ददातीति दासोऽस्मीति वादिनि वदति सति। सा देव्यह्नाय सपदि। 'स्राग्झटित्यञ्जसाह्नाय द्राङ्मङ्क्षुसपदि द्रुतम्' इत्यमरः। नियमजं तपोजन्यं क्लमं क्लेशमुत्ससर्ज। फलप्राप्त्याक्लेशं विसस्मारेत्यर्थः। तथाहि। क्लेशः फलेन फलसिद्ध्या पुनर्नवतां विधत्ते पूर्ववदेवाक्लिष्टतामापादयतीत्यर्थः। सफलः क्लेशो न क्लेश इति भावः॥

 इति श्रीमन्महामहोपाध्यायकोलाचलमल्लिनाथसूरिविरचितया संजीविनीसमाख्यया व्याख्यया समेतः श्रीकालिदासकृतौ कुमारसंभवे महाकाव्ये तपःफलोदयो नाम पञ्चमः सर्गः  
\_\_\_\_\_\_\_\_\_\_\_\_\_

**षष्ठः सर्गः।**

**अथ विश्वात्मने गौरी संदिदेश मिथः सखीम्।  
दाता मे भूभृतां नाथः प्रमाणीक्रियतामिति॥१॥**

** अथेति॥** अथ देवदेवानुग्रहानन्तरं गौरी पार्वती विश्वात्मा स्वरूपं यस्येति। विश्वस्यात्मेति वा। विश्वात्मने शिवाय मिथो रहसि। 'मिथोऽन्योन्यं रहस्यपि' इत्यमरः। सखीं संदिदेशातिससर्ज। क्रियामात्रयोगेऽपि संप्रदानत्वाच्चतुर्थी। किमिति। भूभृतां नाथो हिमवान्मे मम दाता सः प्रमाणीक्रियतामिति। दातृत्वेन प्रमाणीक्रियतामित्यर्थः। प्रार्थनायां लोट्। पित्रा दीयमानायाः परिग्रहो मम महाननुग्रह इति भावः॥

**तया व्याहृतसंदेशा सा बभौ निभृता प्रिये।  
चूतयष्टिरिवाभ्याशे मधौ परभृतोन्मुखी॥२॥**

** तयेति॥** तया सख्या। सखीमुखेनेत्यर्थः। व्याहृतसंदेशोक्तवाचिका प्रिये हरविषये निभृता निश्चला। परमासक्तेत्यर्थः। सा गौरी। मधौ वसन्ते निभृता स्थिरा परभृतया कोकिलयोन्मुखी मुखरा परभृतोन्मुखी। मुखशब्देनाभिभाषणव्यापारो लक्ष्यते। तथा च परभृतामुखेन व्याहरन्तीत्यर्थः। परभृतेति क्रियाशब्दविवक्षायाम् 'जातेरस्त्री-' इति ङीष्प्रत्ययो न भवति। तयेत्युपमेयस्य व्यस्तत्वादुपमानवाचि परभृताशब्दस्य समासः सोढव्यः। अथवा भृद्भरणम्। संपदादित्वात्क्विप्। परैर्भृद्यस्यास्तया परभृतेति व्यासेन व्याख्येयम्। पदमञ्जरीकारस्तु परैर्भ्रियत इति कर्मणि क्विपमाह। चूतयष्टिश्चूतशाखेवाभ्याशेऽन्तिके बभौ। 'सदेशाभ्याशसविधसमर्यादसवेशवत्। उपकण्ठान्तिकाभ्यर्णाभ्यग्रा अप्यभितोऽव्ययम्॥' इत्यमरः॥

**स तथेति प्रतिज्ञाय विसृज्य कथमप्युमाम्।  
ऋषीञ्ज्योतिर्मयान्सप्त सस्मार स्मरशासनः॥३॥**

** स इति॥** स प्रकृतः। शास्तीति शासनः। बहुलग्रहणात्कर्तरि ल्युट्। स्मरस्य शासन ईश्वरस्तथेति प्रतिज्ञाय। तथा करिष्यामीत्युक्त्वेत्यर्थः। उमां कथमपि कृच्छ्रेण विसृज्य। तत्र गाढानुरागत्वादिति भावः। ज्योतिर्मयांस्तेजोरूपान्सप्तर्षीनङ्गिरःप्रभृतीन्सस्मार स्मृतवान्॥

**ते प्रभामण्डलैर्व्योम द्योतयन्तस्तपोधनाः।  
सारुन्धतीकाः सपदि प्रादुरासन्पुरः प्रभोः॥४॥**

** त इति॥** ते तप एव धनं येषां ते तपोधनाः सप्तर्षयः प्रभामण्डलैस्तेजःपुञ्जैर्व्योमाकाशं द्योतयन्तः प्रकाशयन्तः। अरुन्धत्या सह वर्तन्त इति सारुन्धतीकाः सन्तः। 'नद्यृतश्च' इति कप्। सपदि प्रभोरीश्वरस्य पुरः पुरोभागे प्रादुरासन्प्रत्यक्षा बभूवुः॥

 इतः परं षड्भिः श्लोकैस्तानेव मुनीन्वर्णयति—

**आप्लुतास्तीरमन्दारकुसुमो[^247]त्किरवीचिषु।  
व्योमगङ्गाप्रवाहेषु[^248] दिङ्नागमदगन्धिषु॥ ५॥**

 **आप्लुता इति॥** उत्किरन्ति विक्षिपन्तीत्युत्किराः। 'इगुपध–' इत्यादिना कप्रत्ययः। तीरे ये मन्दाराः कल्पवृक्षास्तेषां कुसुमानामुल्किरा वीचयस्तरंगा येषां तेषु दिङ्नागानां दिग्गजानां मदगन्धो येष्विति तथोक्तेषु व्योमगङ्गाप्रवाहेष्वाकाशगङ्गास्रोतः स्वाप्लुताः स्नाताः॥

**मुक्तायज्ञोपवीतानि बिभ्रतो हैम[^249]वल्कलाः।  
रत्नाक्षसूत्राः प्रव्रज्यां कल्पवृक्षा इवाश्रिताः॥ ६॥**

 **मुक्तेति॥** मुक्तानां मौक्तिकानां यज्ञोपवीतानि। मुक्तामयानीत्यर्थः। बिभ्रतो दधानाः। हेममयानि वल्कलानि येषां ते हैमवल्कलाः। रत्नमयान्यक्षसूत्राणि येषां ते रत्नाक्षसूत्राः। प्रव्रज्यां प्रव्रजनम्। 'व्रजयजोर्भावे क्यप्' इति क्यप्।आश्रिताः कल्पवृक्षा इव स्थिताः। अत्र चतुर्थाश्रमवाचिना प्रव्रज्याशब्देन वानप्रस्थाश्रमो लक्ष्यते। 'जहुः परिग्रहव्रीडां प्राजापत्यास्तपस्विनः' (६।३४) इति सपत्नीकत्वाभिधानात्। 'सुतविन्यस्तपत्नीकस्तया वानुगतोऽपि सन्' इति वानप्रस्थस्योभयथा स्मरणात्॥

**अधःप्रस्थापिताश्वेन समावर्जितकेतुना।  
सहस्ररश्मिना साक्षा[^250]त्सप्रणाममुदीक्षिताः॥ ७॥**

 **अध इति॥** अधःप्रस्थापिताश्वेन। सूर्यमण्डलोपरिवर्तित्वात्सप्तर्षिमण्डलस्येति भावः। समावर्जितकेतुना तन्मण्डलाघातशङ्कया नामितध्वजेन सहस्ररश्मिना सूर्येण साक्षात्स्वयमेव सप्रणाममुदीक्षिताः। गमनाभ्यनुज्ञादानपर्यन्तमित्यर्थः। भगवतः सूर्यस्याप्युपास्या इति भावः॥

**आसक्तबाहुलतया सार्धमुद्धृतया[^251] भुवा।  
महावराहदंष्ट्रायां विश्रान्ताः प्रलयापदि॥ ८॥**

 **आसक्तेति॥** पुनः किंविधाः। प्रलयापदि कल्पान्तसंकट आसक्तबाहुलतया। दंष्ट्रायामिति शेषः। उद्धृतया। दंष्ट्रयेति शेषः। भुवा सार्धं धरण्या सह महावराहदंष्ट्रायां विश्रान्ताः। महाप्रलयेऽप्यविनाशिन इत्यर्थः॥

**सर्गशेषप्रणयनाद्विश्वयोनेरनन्तरम्।  
पुरातनाः पुराविद्भिर्धातार इति कीर्तिताः॥ ९॥**

** सर्गेति॥** विश्वयोनेर्ब्रह्मणोऽनन्तरं सर्गशेषस्य प्रणयनात्। ब्रह्मसृष्टावशिष्टसृष्टेः करणाद्धेतोरित्यर्थः। पुराविद्भिः पुराणवेदिभिर्व्यासादिभिः पुरातना धातार इति कीर्तिताः। विश्वयोनेरिति संबन्धमात्रे षष्ठी। तस्यानन्तरमिति भाष्ये दर्शनात्। अपादानत्वविवक्षायां तु पञ्चमी। अयमदःशब्दो यथाशब्दावृत्तादनन्तरस्येति शाबरभाष्ये दर्शनात्। तथा 'अथातो धर्मजिज्ञासा वेदाध्यायादनन्तरम्' इत्याचार्याः। कविश्व 'पुराणपत्रापगमादनन्तरम्' इति। एवमन्यत्रापि द्रष्टव्यम्॥

**प्राक्तनानां विशुद्धानां परिपाकमुपेयुषाम्।  
तपसामुपभुञ्जानाः फलान्यपि तपस्विनः॥ १०॥**

** प्राक्तनानामिति॥** प्राक्तनानां जन्मान्तरभवानां विशुद्धानां निर्मलानां परिपाकं फलदानोन्मुखत्वमुपेयुषां गतानां तपसां फलान्युपभुञ्जाना अपि तपस्विनस्तपोनिष्ठाः। प्रारब्धभोगिनो निस्पृहाश्चेति भावः। कुलकम्॥

**तेषां मध्यगता साध्वी पत्युः पादार्पितेक्षणा।  
साक्षादिव तपःसिद्धिर्बभासे बह्वरुन्धती॥ ११॥**

** तेषामिति॥** तेषामृषीणां मध्यगता साध्वी पतिव्रता। अतएव पत्युर्वसिष्ठस्य पादयोरर्पितेक्षणा निविष्टदृष्टिररुन्धती साक्षात्प्रत्यक्षा तपःसिद्धिरिव तेषामेवेति शेषः। तेषां मध्यगतेति लिङ्गवचनादिसाम्यादियमुपमा। बहु भूयिष्ठं बभासे भाति स्म॥

**तामगौरवभेदेन मुनींश्चापश्यदीश्वरः।  
स्त्रीपुमानित्यनास्थैषा वृत्तं हि महितं सताम्॥ १२॥**

** तामिति॥** ईश्वरो भगवांस्तामरुन्धतीं मुनींश्चागौरवभेदेन समानप्रतिपत्यापश्यद्दृष्टवान्। न चायमविवेक इत्याह—हि यस्मात्स्त्री पुमांश्चेत्येषानास्था स्त्रीपुंसभेदो न विवक्षितः। किंतु सतां साधूनां वृत्तं चरित्रमेव महितं पूज्यम्। 'गुणाः पूजास्थानं गुणिषु न च लिङ्गं न च वयः' इति भावः॥

**तद्दर्शनादभूच्छंभोर्भूया[^252]न्दारार्थमादरः।  
क्रियाणां खलु धर्म्याणां सत्पत्न्योमूलकारणम्[^197]॥ १३॥**

** तदिति॥** तद्दर्शनादरुन्धतीदर्शनाच्छंभोर्दारार्थं परिग्रहार्थमादरो भूयान्बहुतरोऽभूत्। ननु दाराः कुत्रोपयुज्यन्त इत्यत्राह—धर्म्याणां धर्मादनपेतानाम्। 'धर्मपथ्यर्थन्यायादनपेते' इति यत्प्रत्ययः। क्रियमाणानामिज्यादीनां सत्यः पतिव्रताः पत्न्यःसत्पत्न्यः। 'पत्युर्नो यज्ञसंयोगे' इति ङीप् नकारश्च। मूलकारणं खलु॥

**धर्मेणापि पदं शर्वे कारिते पार्वतीं प्रति।  
पूर्वापराधभीतस्य कामस्योच्छ्वसितं मनः॥ १४॥**

** धर्मेणेति॥** धर्मेण द्वारसंजिघृक्षालक्षणेनापि कर्त्रा। शर्व ईश्वरे पार्वतीं प्रति पदं कारिते सति। 'हृक्रोरन्यतरस्याम्' इति शर्वस्याणिकर्तुः कर्मत्वम्। पूर्वापराधभीतस्य कामस्य मन उच्छ्वसितम्। पुनरुज्जीवनावकाशो भवतीति सप्रत्याशमभूदित्यर्थः॥

**अथ[^254] ते मुनयः सर्वे मानयित्वा[^255] जगद्गुरुम्।  
इदमूचुरनूचानाः प्रीतिकण्टकितत्वचः॥ १५॥**

** अथेति॥** अथानूचानाः साङ्गवेदप्रवक्तारः। 'अनूचानः प्रवचने साङ्गेऽधीती गुरोस्तु यः' इत्यमरः। 'उपेयिवाननाश्वाननूचानश्च' इति निपातः। प्रीत्या कण्टकिताः पुलकितास्त्वचो येषां ते तथोक्ताः। ते सर्वे मुनयो जगद्गुरुं हरं मानयित्वा पूजयित्वेदं वक्ष्यमाणमूचुः॥

**यद्ब्रह्म सम्यगाम्नातं यदग्नौ विधिना हुतम्।  
यच्च तप्तं तपस्तस्य विपक्वंफलमद्य नः॥ १६॥**

** यदिति॥** ब्रह्म वेदः \। 'वेदस्तत्त्वं तपो ब्रह्म' इत्यमरः। सम्यङ्नियमपूर्वकमाम्नातमधीतमिति यत्। अग्नौ विधिना हुतमिति यत्। तपश्चान्द्रायणादिकं तप्तमिति च यत्तस्याध्ययनेज्यातपोरूपस्य आश्रमत्रयसाध्यस्य कृत्स्नस्यापि कर्मण इत्यर्थः। समुदायाभिप्रायकमेकवचनमन्यथावृत्त्यान्वयप्रसङ्गात्। न च नपुंसकैकवद्भावः, अनपुंसकेति नियमात्। फलं कार्यमद्य नोऽस्माकं विपक्वम्। सुनिष्पन्नमित्यर्थः। कर्मणि क्तः। 'पचो वः' इति निष्ठातस्य वत्वम्॥  
 तदेव फलमाह—

**यदध्यक्षेण जगतां वयमारोपितास्त्वया।  
मनोरथस्या[^256]विषयं मनोविषयमात्मनः॥ १७॥**

** यदिति॥** यद्यस्मात्कारणाज्जगतामध्यक्षेणाधिपेन त्वया वयं मनोरथस्याभिलाषस्थाविषयमगोचरमात्मनः स्वस्य मनोविषयं मनोदेशमारोपिताः प्रापिताः। तस्माद्विपक्वंफलमिति पूर्वेण संबन्धः। सकलजगदन्वेष्टव्यस्य भगवतोऽपि वयमन्वेष्या भवाम इति परमोत्कृष्टा वयमिति भावः॥  
 तदेवोपपादयति—

**यस्य चेतसि वर्तेथाः स तावत्कृतिनां वरः।  
किं पुनर्ब्रह्मयोने[^257]र्यस्तव चेतसि वर्तते॥ १८॥**

** यस्येति॥** यस्य जनस्य चेतसि वर्तेथाः। येन स्मर्यस इत्यर्थः। स तावत्स एव कृतिनां कृतकृत्यानां वरः श्रेष्ठः। ब्रह्मणो वेदस्य वेधसो वा योनेः कारणस्य। यद्वा वेदप्रमाणकस्य तव चेतसि यो वर्तते। त्वया स्मर्यत इत्यर्थः। किं पुनः। स कृतिनां वर इति किमु वक्तव्यमित्यर्थः॥

**सत्यमर्काच्च सोमाच्च परमध्यास्महे पदम्।  
अद्य तूच्चैस्तरं ताभ्यां[^258] स्मरणानुग्रहात्तव॥ १९॥**

** सत्यमिति॥** अर्कात्सूर्याच्च सोमाच्चन्द्राच्च परमुच्चैः पदं स्थानमध्यास्महे तिष्ठामः। वयमिति शेषः। सत्यम्। 'अधिशीङ्स्थासां कर्म' इति कर्मत्वम्। अद्य तु तव कर्तुः। स्मरणमेवानुग्रहः प्रसादस्तस्माद्धेतोः। ताभ्यामर्केन्दुभ्यामुच्चैस्तरमत्युच्चं पदम्। अध्यास्महे इति संबन्धः। उच्चैस्तरमिति द्रव्यप्रकर्षत्वान्नामुप्रत्ययः॥

**त्वत्संभावितमात्मानं बहु मन्यामहे वयम्।  
प्रायः प्रत्ययमाधत्ते स्वगुणेषूत्तमादरः॥ २०॥**

** त्वदिति॥** वयं त्वया संभावितं सत्कृतं त्वत्संभावितमात्मानमात्मस्वरूपं बह्वधिकं यथा तथा मन्यामहे। तथाहि। उत्तमादरः सत्पुरुषकर्तृकः सत्कारः स्वगुणेषु विषये प्रायेण भूम्ना प्रत्ययं विश्वासमाधत्ते जनयति। सर्वस्यापि महाजनपरिग्रह एव पूज्यताहेतुरित्यर्थः॥

**या नः प्रीतिर्विरूपाक्ष त्वदनुध्यानसंभवा।  
सा किमावेद्यते[^259] तुभ्यमन्तरात्मासि देहिनाम्॥ २१॥**

** येति॥** हे विरूपाक्ष, त्वदनुध्यानसंभवा त्वत्कर्तृकस्मरणजन्या नोऽस्माकं या प्रीतिः सा प्रीतिस्तुभ्यं किमावेद्यते किमर्थं निवेद्यते। तथाहि। देहिनां प्राणिनामन्तरात्मान्तर्याम्यसि। सर्वसाक्षिणा त्वयास्मत्प्रीतिरनावेदितापि ज्ञायत एव यतस्ततो न बुद्धबोधनं संभवतीति भावः॥

**साक्षादृष्टोऽसि नपुनर्विद्म[^260]स्त्वां वयमञ्जसा।  
प्रसीद कथयात्मानं न धियां पथि वर्तसे॥ २२॥**

** साक्षादिति॥** हे देव, साक्षात्प्रत्यक्षेण दृष्टोऽसि। अञ्जसा पुनस्तत्त्वतस्तु त्वां वयं न विद्मः। दृश्यमानस्य रूपस्यातात्विकत्वादिति भावः। अतः प्रसीदानुगृहाण। आत्मानं निजस्वरूपं कथय। न चाकथितं तत्सुबोधमित्याह— धियां बुद्धीनां पथि न वर्तसे। अतस्त्वयैव त्वद्रूपं कथनीयमित्यर्थः॥

 तात्त्विकं रूपं तावदास्तां न दृश्यमानमपि रूपं तत्त्वतो रूपयितुं शक्यमित्याह—

किं येन सृजसि व्यक्तमुत येन विभर्षितत्।  
अथ विश्वस्य[^261] संहर्ता भागः कतम एष ते॥ २३॥

** किमिति॥** हे देव, एष दृश्यमानस्ते भागो मूर्तिः किं येन भागेन व्यक्तं प्रपञ्चं सृजसि सः। यत्तदोर्नित्यसंबन्धात्सर्वत्र तच्छब्दोऽध्याहार्यः। उत येन भागेन तद्व्यक्तं विभर्षि पालयसि स वा। अथ यो भागस्तस्य विश्वस्य संहर्ता स वा। किमादयः संदेहे। कतमः। ब्रह्मविष्णुमहेश्वरेष्वयं कतमो भागस्तदुच्यतामित्यर्थः॥

 ननु हर इत्येवं निश्चयात्कथमयं संशयस्तत्राह—

**अथवा सुमहत्येषा प्रार्थना देव तिष्ठतु।  
चिन्तितोपस्थितांस्तावच्छाधि नः करवाम किम्॥ २४॥**

 **अथवेति॥** अथवा हे देव, सुमहती। गुह्यतमत्वादतिदुर्लभेत्यर्थः। एषा प्रार्थना निजरूपनिरूपणप्रार्थना तिष्ठतु। किंतु चिन्तितेन चिन्तिता एवोपस्थिताश्चिन्तितोपस्थितास्तान्नोऽस्मांस्तावच्छाध्याज्ञापय किं करवाम। प्रार्थनायां लोट्। अलमप्रस्तुतेन, प्रस्तुते तावन्नियुङ्क्ष्वेत्यर्थः॥

**अथ मौलिगतस्येन्दोर्विशदैर्दशनांशुभिः।  
उपचिन्वन्प्रभां तन्वीं प्रत्याह परमेश्वरः॥ २५॥**

 **अथेति॥** अथ परमेश्वरो मौलिगतस्येन्दोस्तन्वीमल्पाम्। कलामात्रत्वादिति भावः। प्रभां कान्तिंविशदैः शुभ्रैर्दशनांशुभिरुपचिन्वन्वर्धयन्प्रत्याह। प्रत्युवाचेत्यर्थः॥

**विदितं वो यथा स्वार्था न मे काश्चित्प्रवृत्तयः।  
ननु मूर्तिभिरष्टाभिरित्थंभूतोऽस्मि सूचितः॥ २६॥**

**विदितमिति॥** हे मुनयः, काश्चिदपि मे प्रवृत्तयो व्यापाराः स्वार्था न भवन्ति यथा तथा वो युष्माकं विदितम्। वाक्यार्थः कर्म। बुद्ध्यर्थत्वाद्वर्तमाने क्तः तद्योगात्षष्ठी।प्रवृत्तिपारार्थ्ये प्रमाणमाह— अष्टाभिर्मूर्तिभिरित्थंभूतं इमं प्रकारं परार्थप्रवृत्तिरूपं प्राप्तः। 'भू प्राप्तौ' इति धातोः कर्तरि क्तः। सूचितो ज्ञापितोऽस्मि। मत्स्वमूर्तिचेष्टया स्वपारार्थ्यमनुमेयमित्यर्थः॥

**सोऽहं तृष्णातुरैर्वृष्टिं विद्युत्वानिव चातकैः।  
अरिविप्रकृतैर्देवैः प्रसूतिं प्रति याचितः॥ २७॥**

 **सोऽहमिति॥** स परार्थवृत्तिरहं तृष्णातुरैश्चातकैर्वृष्टिं विद्युत्वान्मेघ इवारिविप्रकृतैः शत्रुपीडितैर्देवैः प्रसूतिं पुत्रोत्पादनं प्रति याचितः। याचतेर्दुहादित्वादप्रधाने कर्मणि क्तः॥

अत आहर्तुमिच्छामि पार्वतीमात्मजन्मने।  
उत्पत्तये हविर्भोक्तुर्यजमान इवारणिम्॥ २८॥

 **अत इति॥** अतः सुरप्रार्थितत्वाद्धेतोरात्मने पुत्राय। पुत्रमुत्पादयितुमित्यर्थः। 'क्रियार्थोपपदस्य–' इत्यादिना चतुर्थी। पार्वतीं यजमानो यष्टा। 'पूङ्यजोः शानन्' इति शानन्प्रत्ययः। हविर्भोक्तुरग्नेरुत्पत्तयेऽरणिमग्निमन्थनदारुविशेषमिव। 'निर्मन्थ्यदारुणि त्वरणिर्द्वयोः' इत्यमरः। आहर्तुं संग्रहीतुमिच्छामि॥

**तामस्मदर्थे युष्माभिर्याचितव्यो हिमालयः[^262]।  
विक्रियायै न कल्पन्ते संबन्धाः सदनुष्ठिताः॥ २९॥**

 **तामिति॥** अस्मदर्थेऽस्मत्प्रयोजने निमित्ते सति युष्माभिस्तां पार्वतीं हिमालयो हिमवान्याचितव्यः। याचेर्दुहादित्वादप्रधाने कर्मणि तव्यप्रत्ययः। आवश्यकं चैतदित्याह— सद्भिः सत्पुरुषैरनुष्ठिताः संघटिताः संबन्धा यौनादयो विक्रियायै वैकल्योत्पादनाय न कल्पन्ते न पर्याप्नुवन्ति। न समर्था इत्यर्थः। अलमर्थयोगाच्चतुर्थी॥

 न चाहं लौल्यात्स्त्रियमिच्छामि किंतु देवोपकाराय। यद्येवं निखिलदेवेषु विद्यमानेषु हिमगिरेः शिलाभूतस्य कन्यापरिणयेच्छा कथमित्युक्ते स एव मे श्लाघ्यसंबन्धोऽत्रभवान्हिमवानित्याह—

**उन्नतेन स्थितिमता धुरमुद्वहता भुवः।  
तेन योजितसंबन्धं वित्त मामप्यवञ्चितम्॥ ३०॥**

 **उन्नतेनेति॥** उन्नतेन प्रांशुना प्रसिद्धेन च स्थितिमता प्रतिष्ठावता भुवो धुरं भारमुद्वहता। निर्वाहकेणेत्यर्थः। तेन हिमवता योजितः संघटितः संबन्धो यौनसंबन्धो यस्य तं मामप्यवञ्चितमव्यामोहितं वित्त जानीत \। 'विद ज्ञाने' इति धातोर्लोट्॥

 तर्हि स किं वाच्य इत्याशङ्कयाह—

**एवं वाच्यः स कन्यार्थमिति वो नोपदिश्यते।  
भवत्प्रणीतमाचारमामनन्ति हि साधवः॥ ३१॥**

 **एवमिति॥** कन्यार्थे कन्याप्रदानाय स हिमवानेवं वाच्य इति वो युष्मभ्यं नोपदिश्यते। कुतः। हि यस्मात्साधवो विद्वांसो भवद्भिः प्रणीतं स्मृतिरूपेण निबद्धमाचारमामनन्त्युपदिशन्ति। न हि स्वयमुपदेष्टारः परोपदेशमपेक्षन्त इत्यर्थः॥

**आर्याप्यरुन्धती तत्र व्यापारं कर्तुमर्हति।  
प्रायेणैवंविधे कार्ये पुरंध्रीणां प्रगल्भता॥ ३२॥**

 **आर्येति॥** आर्या पूज्यारुन्धत्यपि तत्र विवाहकृत्ये व्यापारं साहाय्यं कर्तुमर्हति। तथाहि। प्रायेण प्राचुर्येणैवंविधे कार्ये विवाहादिकार्ये। दुर्घट इत्यर्थः। पुरंध्रीणां कुटुम्बिनीनाम्। 'स्यात्तु कुटुम्बिनी। पुरंध्री' इत्यमरः। प्रगल्भता चातुर्यम्। स्त्रीप्रधानेषु कृत्येषु स्त्रीणामेव घटनापाटवमिति भावः॥

**तत्प्रयातौषधिप्रस्थं सिद्धये हिमवत्पुरम्।  
महाकोशीप्रपातेऽस्मिन्संगमः पुनरेव नः॥ ३३॥**

**तदिति॥** तत्तस्मात्कारणादोषधिप्रस्थं नाम हिमवत्पुरं हिमवन्नगरं सिद्धये कार्यसिद्ध्यर्थं प्रयात गच्छत। अस्मिन्पुरोवर्तिनि। महाकोशी नाम तत्रत्या काचिन्नदी तस्याः प्रपाते भृगावेव। सा नदी यत्र पतति तस्मिन्नित्यर्थः। 'प्रपातस्त्वतटो भृगुः' इत्यमरः। नोऽस्माकं पुनः संगमः। अस्त्विति शेषः। भवत्समागमं प्रतिपालयन्नहमिहैव निवत्स्यामीत्यर्थः॥

**तस्मिन्संयमिनामाद्ये जाते परिणयोन्मुखे[^263]।  
जहुः परिग्रहव्रीडां प्राजापत्यास्तपस्विनः[^264]॥ ३४॥**

**तस्मिन्निति॥** संयमिनां योगिनामाद्ये तस्मिन्नीश्वरे परिणयोन्मुखे विवाहोत्सुके जाते सति प्रजापतेरिमे प्राजापत्याः। ब्रह्मपुत्रा इत्यर्थः। तपस्विनो मुनयः परिग्रहैः पत्नीभिर्व्रीडाम्। गार्हस्थ्यनिमित्तामित्यर्थः। 'पत्नीपरिजनादानमूलशापाः परिग्रहाः' इत्यमरः। जहुस्तत्यजुः। जहातेर्लिटि रूपम्। न हि समानगुणदोषेषु व्रीडागमोऽस्तीति भावः॥

**ततः परममि[^265]त्युक्त्वा प्रतस्थे मुनिमण्डलम्।  
भगवानपि संप्राप्तः प्रथमोद्दिष्टमास्पदम्[^266]॥ ३५॥**

**तत इति॥** ततोऽनन्तरं मुनिमण्डलं मुनिसमूहः परममित्युक्त्वा ओमित्युक्त्वा। अनुमन्येत्यर्थः। अव्ययमेतत्। 'ओमेवं परमं मतम्' इत्यमरः। प्रतस्थे। भगवानीश्वरोऽपि प्रथमोद्दिष्टं पूर्वसंकेतितमास्पदं स्थानं महाकोशीप्रपातं संप्राप्तः॥

**ते[^267]चाकाशमसिश्याममुत्पत्य परमर्षयः।  
आसेदुरोषधिप्रस्थं मनसा समरंहसः॥ ३६॥**

 **त इति॥** मनसा समरंहसो मनस्तुल्यवेगास्ते परमर्षयश्च। पूर्वश्लोकोक्तेश्वरसमुच्चयार्थश्चकारः। असिवच्छ्यामं नीलमाकाशं खं प्रत्युत्पत्यौषधिप्रस्थं हिमवत्पुरमासेदुः। सद्यः प्रापुरित्यर्थः॥

 इतः परं दशभिः श्लोकैरोषधिप्रस्थमेव वर्णयति—

**अलकामतिवाह्यैव[^268]वसतिं वसुसंपदाम्।  
स्वर्गाभिष्यन्दवमनं कृत्वेवोपनिवेशितम्[^269]॥ ३७॥**

 **अलकामिति॥** वसुसंपदां धनसमृद्धीनां वसतिं स्थानमलकां कुबेरनगरीमतिवाह्य। परिच्छिद्येति यावत्। उपनिवेशितमिव स्थितम्। तथा स्वर्गस्याभिष्यन्दोऽतिरेकः। अतिरिक्तजन इति यावत्। तस्य वमनं निःसारणं कृत्वोपनिवेशितमिव स्थितम्। उभयत्रापि कौटिल्यः—'भूतपूर्वमभूतपूर्वं वा जनपदं परदेशापवादेन स्वदेशाभिष्यन्दवमनेन वा निवेशयेत्' इति। अलकामरावत्यतिशयितसमृद्धिकमित्यर्थः॥

**गङ्गास्रोतःपरिक्षिप्तं वप्रान्तर्ज्वलितौषधि।  
बृहन्मणिशिलासालं गुप्तावपि[^270] मनोहरम्॥ ३८॥**

 **गङ्गेति॥** गङ्गायाः स्रोतोभिः प्रवाहैः परिक्षिप्तं परिवेष्टितम्। तैरेव सपरिखमित्यर्थः। वप्रश्चयः। प्राकारचैत्यमिति यावत्। 'स्याच्चयो वप्रमस्त्रियाम्' इत्यमरः। तस्यान्तर्मध्ये ज्वलिताः प्रकाशमाना ओषधयो यस्य तत्तथोक्तम्। ज्वलितौषधित्वाद्रात्रिषु संचारिणां दीपनिरपेक्षमित्यर्थः। बृहद्विपुलो मणिशिलानां माणिक्यानां सालः प्राकारो यस्य तत्तथोक्तम्। 'प्राकारो वरणः सालः' इत्यमरः। अतएव गुप्तावपि संवरणेऽपि मनोहरम्। अकृत्रिमदुर्गसंवरणमिति भावः॥

**जितसिंहभया नागा यत्राश्वा विलयोनयः।  
यक्षाः किंपुरुषाः पौरा योषितो वनदेवताः॥ ३९॥**

 **जितेति॥** यत्र पुरे नागा गजा जितं सिंहेभ्यो भयं यैस्ते तथोक्ताः। सिंहाधिकबला इत्यर्थः। नाथस्तु 'पदं तुषारस्रुतिधौतरक्तम्' (१।६) इत्येतद्विरोधभयात् 'वीतवीतभयाः' इति पपाठ। तथा न भेतव्यं तत्र वनगजानां सिंहहतत्वाभिधानात्। अत्र त्वोषधिप्रस्थगजानां हिमवन्महिम्नासिंहातिरेकसंभवेनाविरोधादिति। 'वीतवीतभयाः' इति पाठे वीतं विगतं वीतात्पादाङ्कुशकर्मभ्यां भयं येषां ते तथोक्ताः। स्वभावविनीता इत्यर्थः। 'पादकर्मयुतं प्रोक्तं यातमङ्कुशवारणम्। उभयं वीतमाख्यातम्' इति यादवः। अश्वा बिलयोनयो बिलसंभवाः। अन्यत्र तु न तथेति वैचित्र्यम्। उक्तं च—'अमृताद्बाष्पतो वह्नेर्वेदेभ्योऽण्डाच्च गर्भतः। साम्नो हयानामुत्पत्तिः सप्तधा परिकीर्तिता॥' इति। यक्षाः प्रसिद्धाः। किंपुरुषाः किंनराश्च पौराः पुरजनाः। वनदेवता एव योषितः। न तु मानुष्य इत्यर्थः॥

**शिखरासक्तमेघानां व्यज्यन्ते यत्र वेश्मनाम्।  
अनुगर्जित[^271]संदिग्धाः करणैर्मुरजस्वनाः॥ ४०॥**

 **शिखरेति॥** यत्र पुरे शिखरेष्वासक्ता मेघा येषां तेषां वेश्मनां संबन्धिनः। अनुगर्जितानि प्रतिगर्जितानि तैः संदिग्धा मुरजस्वनाः करणैस्तालव्यवस्थापकैस्ताडनविशेषैः। तदुक्तं राजकंदर्पेण—'नृत्यवादित्रगीतानां प्रयोगवशभेदिनाम्। संस्थानं ताडनं रोधः करणानि प्रचक्षते॥' इति। व्यज्यन्ते स्फुटीक्रियन्ते॥

**यत्र कल्पद्रुमैरेव विलोलविटपांशुकैः।  
गृहयन्त्रपताकाश्रीरपौरादरनिर्मिता॥ ४१॥**

** यत्रेति॥** यत्र नगरे विलोलानि चञ्चलानि विटपेष्वंशुकानि येषां तैः कल्पद्रुमैरेवापौरादरेण पौरादरं विनैव निर्मिता। अयत्नसिद्धेत्यर्थः। गृहेषु यानि यन्त्राण्याधारदारूनि तेषु पताकास्तासां श्रीः संभवतीति शेषः। तत्र लम्बाम्बराः कल्पतरव एव वैजयन्तीति संभाव्यन्त इत्यर्थः॥

**यत्र स्फटिकहर्म्येषु नक्तमापानभूमिषु[^272]।  
ज्योतिषां प्रतिबिम्बानि प्राप्नुवन्त्युपहारताम्॥ ४२॥**

** यत्रेति॥** यत्रपुरे नक्तं रात्रौ स्फटिकहर्म्येष्वापानभूमिषु पानगोष्ठीप्रदेशेषु ज्योतिषां नक्षत्राणां प्रतिबिम्बान्युपहारतां पुष्पोपहारत्वं मौक्तिकोपहारत्वं वा प्राप्नुवन्ति॥

**यत्रौषधिप्रकाशेन नक्तं दर्शितसंचराः।  
अनभिज्ञास्तमिस्राणां दुर्दिनेष्वभिसारिकाः॥ ४३॥**

** यत्रेति॥** यत्रपुरे दुर्दिनेषु मेघाच्छन्नदिवसेषु नक्तमोषधीनां तृणज्योतिषां प्रकाशेन संचरन्त एभिरिति संचराः पन्थानः। 'गोचरसंचर–' इत्यादिना घप्रत्ययान्तो निपातः। दर्शितसंचराः प्रकाशितमार्गा अभिसारिकाः कान्तार्थिन्यः। 'कान्तार्थिनी तु या याति संकेतं साभिसारिका' इत्यमरः। तमिस्राणां तमसाम्। कृद्योगात्कर्मणि षष्ठी। अनभिज्ञाः। तमांसि नाभिजानन्तीत्यर्थः॥

**यौवनान्तं वयो यस्मिन्नान्तकः कुसुमायुधात्।  
रतिखेदसमुत्पन्ना[^273] निद्रा संज्ञाविपर्ययः॥ ४४॥**

** यौवनान्तमिति॥** यस्मिन्पुरे वयो यौवनान्तं यौवनावधिकम्। सर्वेऽप्यजरा इत्यर्थः। तथा कुसुमायुधारकामात्। अन्य इति शेषः। अन्तको मृत्युर्न। अस्तीति शेषः। विरहिणां तादृग्दुःखोत्पादकत्वादन्तकत्वोपचारः। कामं विना मृत्युर्नास्तीत्यर्थः। अतएव तत्कार्यभूतमरणाभाव इत्याशयेनाह—**रतीति।** रतिखेदसमुत्पन्ना निद्रा सुप्तिरेव संज्ञाविपर्ययश्चेतनापगमः। न तु दीर्घनिद्रारूप इत्यर्थः। अत्रत्याः सर्वेऽजरामरा इति श्लोकतात्पर्यार्थः। अन्तयत्यन्तं करोतीत्यन्तकः। अन्तयतेस्तत्करोतीति ण्यन्ताद्यत्प्रत्ययः॥

**भ्रूभेदिभिः सकम्पोष्ठैर्ललिताङ्गुलितर्जनैः।  
यत्र कोपैः कृताः स्त्रीणामाप्रसादार्थिनः प्रियाः॥४५॥**

** भ्रूभेदिभिरिति॥** यत्र पुरे प्रिया युवानो भ्रूभेदिभिर्भ्रूभङ्गवद्भिः सकम्पा ओष्ठा येषु तैर्ललितान्यङ्गुलितर्जनानि येषु तैः स्त्रीणां कोपैर्मानाख्यैराप्रसादार्थिन आ प्रसादं प्रसादपर्यन्तमर्थिनो याचकाः कृताः। न तु शत्रुकोपैरिति भावः॥

**संतानकतरुच्छायासुप्तविद्याधराध्वगम्।  
यस्य चोपवनं बाह्यं गंन्धवद्गन्धमादनम्[^274]॥ ४६॥**

 **संतानकेति॥** किंचेति चार्थः। संतानकतरोश्छायासु सुप्ता विद्याधरा देवताविशेषास्त एवाध्वगा यस्मिंस्तत्तथोक्तं गन्धवद्गन्धाढ्यं गन्धमादनो नाम गिरिर्यस्य पुरस्य बहिर्भवं बाह्यमुपवनमारामः। संतानकतरुच्छायेत्यत्र पूर्वपदार्थबाहुल्यसंभवेऽपि 'शलभच्छायम्' 'इक्षुच्छायम्' इतिवत्समर्थच्छायानिष्पत्तेस्तदपेक्षाभावात् 'छाया बाहुल्ये' इति नपुंसकत्वं नास्तीत्यनुसंधेयम्। अत्र 'गन्धवद्गन्धमादनम्' इत्यागन्तुकः पाठः। प्राचीनपाठस्तु 'सुगन्धिर्गन्धमादनः' इति पुंलिङ्गान्तः। अतएव क्षीरस्वामिना 'गन्धमादनमन्ये च' इत्यत्र गन्धेन मादयतीति गन्धमादन इति व्याख्याय प्रयोगे च पुंलिङ्गता दृश्यत इत्याशयेनोक्तं 'सुगन्धिर्गन्धमादनः' इति कालिदास इति॥

**अथ[^275]तेमुनयो दिव्याः प्रेक्ष्य हैमवतं पुरम्  
स्वर्गाभिसंधिसुकृतं वञ्चनामिव मेनिरे॥ ४७॥**

 **अथेति॥** अथ ते दिवि भवा दिव्या मुनयो हिमवत इदं हैमवतं पुरं प्रेक्ष्य स्वर्गाभिसंधिना स्वर्गोद्देशेन यत्सुकृतं ज्योतिष्टोमाद्यनुष्ठानं तत्स्वर्गाभिसंधिसुकृतं वञ्चनां प्रतारणामिव मेनिरे। हिमवन्नगरमवेक्ष्य स्वर्गस्य पुण्यफलत्वं वदता वेदेन वयं विप्रलब्धा इत्यर्थः। स्वर्गादतिरमणीयमिति भावः॥

**ते सद्मनि गिरेर्वेगादुन्मुखद्वाःस्थवीक्षिताः।  
अवतेरुर्जटाभारैर्लिखितानलनिश्चलैः[^276]॥ ४८॥**

 **त इति॥** लिखितानलनिश्चलैः। चित्रगतज्वलननिष्पन्दैरिति वेगप्रकर्षोक्तिः। जटाभारैरुपलक्षितास्ते मुनयः। द्वारि तिष्ठन्तीति द्वाःस्था द्वारपालकाः ‘प्रतिहारे द्वारपालद्वाःस्थद्वाःस्थितदर्शकाः' इत्यमरः। उन्मुखैरूर्ध्वमुखैर्द्वाःस्थैर्वीक्षिताः सन्तः। न तु विनिवारिता इत्यर्थः। गिरेर्हिमवतः सद्मनि वेगादवतेरुरवतीर्णवन्तः॥

**गगनादवतीर्णा सा यथावृद्धपुरस्सरा।  
तोयान्तर्भास्करालीव रेजे मुनिपरम्परा॥ ४९॥**

 **गगनादिति॥** गगनादवतीर्णावरूढा यथावृद्धं वृद्धानुक्रमेण स्थिताः पुरःसरा अग्रेसरा यस्यां सा तथोक्ता। अनुपसर्जनाधिकारान्न ङीप्। सा मुनिपरम्परा मुनिपङ्क्तिस्तोयान्तस्तोयाभ्यन्तरे भास्कराली प्रतिबिम्बितार्कपङ्क्तिरिव रेजे। एतेन मुनीनां तेजस्वित्वेऽपि सुखसंदर्शनं सूचयति। भास्कराणां भूयिष्ठत्वसंभावनार्थं तोयान्तरित्युक्तम्। अतएव बहुत्वसिद्धिश्च॥

**तानर्घ्यानर्घ्यमादाय दूरात्प्रत्युद्ययौ गिरिः।  
नमयन्सारगुरुभिः पादन्यासैर्वसुंधराम्॥ ५०॥**

** तानिति॥** गिरिर्हिमवानर्घ्यमर्घार्थंजलमादाय सारगुरुभिरन्तः सारदुर्भरैः पादन्यासैर्वसुंधरां नमयन्नधः प्रापयन्। अर्घमर्हन्तीत्यर्घ्यान्पूज्यान्। दण्डादित्वाद्यप्रत्ययः। तान्मुनीन्दूरात्प्रत्युद्ययौ॥

 संप्रति हिमवन्तमेव जंगमस्थावररूपद्वयसाधारणैर्विशिनष्टि—

**धातुताम्राधरः प्रांशुर्देवदारुबृहद्भुजः।  
प्रकृत्यैव शिलोरस्कः सुव्यक्तो हिमवानिति॥ ५१॥**

 **धात्विति॥** धातुवत्ताम्रोऽधरो यस्य स तथोक्तः। अन्यत्र धातुरेव ताम्रोऽधरो यस्य। प्रांशुरुन्नतः। उभयत्रापि समानम्। देवदारुवद्बृहन्तौ भुजौ यस्य स तथोक्तः। देवदारव एव बृहन्तौ भुजौ यस्येत्यन्यत्र। प्रकृत्या स्वभावेनैव शिलावदुरो यस्य स शिलोरस्कः। शिलैवेत्यन्यत्र। 'उरःप्रभृतिभ्यः कप्' इति कप्। अतो हिमवानिति सुव्यक्तः। वर्तमाने क्तः। सत्यं स एवायं हिमवानिति तद्धर्मप्रत्यभिज्ञानादवधारित इत्यर्थः॥

**विधिप्रयुक्तसत्कारैः[^277] स्वयं मार्गस्य दर्शकः[^278]।  
स तैरा[^279]क्रमयामास शुद्धान्तं शुद्धकर्मभिः॥ ५२॥**

 **विधीति॥** स हिमवान्विधिना शास्त्रेण प्रयुक्तसत्कारैः कृतार्चनैः शुद्धकर्मभिरदुष्टचरितैः। शुद्धान्तप्रवेशार्हैरित्यर्थः। तैर्मुनिभिः स्वयं मार्गस्य दर्शयतीति दर्शको दर्शयिता सन्। पश्यतेर्ण्यन्तादण्प्रत्ययः। शुद्धान्तमन्तःपुरमाक्रमयामास। प्रवेशयामासेत्यर्थः। अत्र क्रमेरगत्यर्थत्वात् 'गतिबुद्धि-' इत्यादिना तैरित्यस्य न कर्मत्वम्॥

**तत्र वेत्रासनासीनान्कृतासन[^280]परिग्रहः।  
इत्युवाचेश्वरान्वाचं प्राञ्जलिर्भूधरेश्वरः[^281]॥ ५३॥**

** तत्रेति॥** वेत्रं लताविशेषः। तत्र शुद्धान्ते वेत्रासनासीनान्वेत्रमयविष्टरोपविष्टानीश्वरान्प्रभून्मुनीन्भूधरेश्वरो हिमवान्कृतासनपरिग्रहः। उपविष्टः सन्नित्यर्थः। प्राञ्जलिः कृताञ्जलिः सन्। इत्येवं वाचमुवाच॥

**अपमेघोदयं वर्षमदृष्टकुसुमं फलम्।  
अतर्कितोपपन्नं वो दर्शनं प्रतिभाति मे॥ ५४॥**

 **अपेति॥** अतर्कितोपपन्नमविचारितमेवोपगतम्। अत्यन्तासंभावितमित्यर्थः। वो युष्माकं दर्शनमपमेघोदयं वर्षमनभ्रा वृष्टिस्तथाऽदृष्टं कुसुमं यस्य तत्तथोक्तं फलं च तन्मे प्रतिभाति। अतिदुर्लभलाभः संवृत्त इत्यर्थः। अत्र मेघोदयकुसुमरूपकारणयोरभावेऽपि वर्षफलरूपकार्ययोरुदयाभिधानाद्विभावना। मुनिदर्शनस्य विशिष्टवृत्तित्वेन च रूपणाद्रूपकालंकारश्चेत्युभयोः संसृष्टिः॥

**मूढं बुद्धमिवात्मानं हैमीभूतमिवायसम्।  
भूमेर्दिवमिवारूढं मन्ये भवदनुग्रहात्॥ ५५॥**

** मूढमिति॥** भवदनुग्रहादात्मानं मां मूढं बुद्धिं विना कृतं बुद्धमिव मूढो भूत्वा यो बुद्धवांस्तमिव। कर्तरि क्तः। आयसमयोविकारं हैमीभूतम्। आयसत्वं विहाय सौवर्णत्वं प्राप्तमिवेत्यर्थः। भूमेर्भूलोकाद्दिवं स्वर्गमारूढमिव मन्ये। ज्ञानरूपस्थानान्यद्य मे परमुत्कृष्यन्त इति भावः॥

**अद्यप्रभृति भूतानामधिगम्योऽस्मि शुद्धये।  
यदध्यासितमर्हद्भिस्तद्धि तीर्थं प्रचक्षते[^282]॥ ५६॥**

** अद्येति॥** अद्यप्रभृतीत आरभ्य भूतानां प्राणिनां शुद्धयेऽधिगम्योऽस्मि। शुद्धार्थिनां तीर्थभूतोऽस्मीत्यर्थः। भवदागमनादिति शेषः। हि यस्मात्। यदर्हद्भिः सद्भिरध्यासितमधिष्ठितम्। जुष्टमिति यावत्। तत्तीर्थं प्रचक्षते। 'निपानागमयोस्तीर्थमृषिजुष्टजले गुरौ' इत्यमरः॥

**अवैमि पूतमात्मानं द्वयेनैव द्विजोत्तमाः।  
मूर्ध्नि गङ्गाप्रपातेन धौतपादाम्भसा च वः॥ ५७॥**

**अवैमीति॥** हे द्विजोत्तमाः, आत्मानं मां द्वयेनैव पूतं शुद्धमवैम्यवगच्छामि। केन। द्वयेन। मूर्ध्नि गङ्गाप्रपातेन मन्दाकिनीपातेन, वो युष्माकं धौतयोः क्षालितयोः पादयोरम्भसा च। गङ्गाजलवत्पादाम्भसः पावनत्वमित्यौपम्यं गम्यते। तच्च 'प्रस्तुताप्रस्तुतयोः' इति दीपकालंकारः। 'प्रेयः प्रियतराख्यानम्' इति लक्षणात्प्रेयोलंकार इति केचित्॥

**जङ्गमं प्रैष्यभावे[^283] वः स्थावरं चरणाङ्कितम्।  
विभक्तानुग्रहं मन्ये द्विरूपम[^284]पि मे वपुः॥ ५८॥**

** जङ्गममिति॥** हे मुनयः, द्विरूपं जंगमस्थावरात्मकत्वाद्द्विप्रकारकमपि मे वपुर्विभक्तानुग्रहं विभज्य कृतप्रसादं मन्ये। कुतः। जंगमं वपुर्वो युष्माकं प्रैष्यभावे कैंकर्ये। स्थितमिति शेषः। 'प्रादूहोढोढ्येषैष्येषु वृद्धिर्वक्तव्या' इति वृद्धिः। 'नियोज्यकिंकरप्रैष्यभुजिष्यपरिचारकाः' इत्यमरः। स्थावरं वपुश्चरणाङ्कितम्। अयमेव हि महाननुग्रहो दासजनस्य यत्कर्मसु नियोजनं मूर्धनि पादन्यासश्चेति तात्पर्यार्थः॥

**भवत्संभावनोत्थाय परितोषाय मूर्च्छते।  
अपि व्याप्त[^285]दिगन्तानि नाङ्गानि प्रभवन्ति मे॥ ५९॥**

** भवदिति॥** व्याप्ता दिगन्ता यैस्तानि व्याप्तदिगन्तानि। महान्त्यपीत्यर्थः। मे ममाङ्गानि भवत्संभावनोत्थाय युष्मदनुग्रहजन्याय मूर्च्छते व्याप्नुवते परितोषाय न प्रभवन्ति न पर्याप्नुवन्ति। अलमर्थयोगाच्चतुर्थी। यथा महत्स्वपि मद्गात्रेषु न माति तथा मे हर्षो वर्धत इत्यर्थः॥

**न केवलं दरीसंस्थं भास्वतां दर्शनेन वः।  
अन्तर्गतमपास्तं मे रजसोऽपि परं तमः॥ ६०॥**

 **नेति॥** भास्वतां तेजस्विनां विवस्वतां च वो युष्माकं दर्शनेन केवलं दरीसंस्थं गुहागतं तमो ध्वान्तरूपमेव नापास्तम्। किंतु मेऽन्तर्गतमन्तरात्मगतं रजसो रजोगुणात्परमनन्तरं तमोऽज्ञानरूपमप्यपास्तम्। रजस्तु पादन्यासैरेवापास्तमिति भावः। प्रसिद्धैर्भास्वद्भिर्बाह्यं तमोऽपास्यते, एभिस्त्वान्तरमपीति व्यतिरेको व्यज्यते॥

**कर्तव्यं वो न पश्यामि स्याच्चेत्किं नोपपद्यते[^286]।  
मन्ये[^287] मत्पावनायैव प्रस्थानं भवतामिह[^288]॥ ६१॥**

 **कर्तव्यमिति॥** कर्तव्यं कार्यं वो युष्माकं न पश्यामि। निःस्पृहत्वादिति भावः। अथ स्याच्चेद्विद्येत यदि किं नोपपद्यते किं नाम न संभवति। सर्वं सुलभमेवेत्यर्थः। अथवा किमत्रप्रयोजनचिन्तयेत्याह—मत्पावनाय मच्छोधनायैव भवतामिह विषये प्रस्थानम्। इमं देशमुद्दिश्येदं प्रयाणमित्यर्थः। मन्ये तर्कयामि॥

**तथापि तावत्कस्मिंश्चिदाज्ञां मेदातुमर्हथ।  
विनियोगप्रसादा हि किंकराः प्रभविष्णुषु॥ ६२॥**

** तथापीति॥** तथापि भवतां निःस्पृहत्वेऽपि कस्मिंश्चित्। कर्मणीति शेषः। आज्ञामिदं कुर्वित्यादेशं तावदिदानीं मे मह्यं दातुमर्हथ। मदनुग्रहबुद्ध्येति भावः। हि यस्मात्किंकरा भृत्याः। प्रभवन्तीति प्रभविष्णुषु प्रभुषु विषये। 'भुवश्च' इतीष्णुच्प्रत्ययः। विशेषेण नियोगो विनियोगः प्रेषणमेव प्रसादोऽनुग्रहो येषां ते तथोक्ताः। अन्यथा स्वस्वामिभावो निष्फल इति भावः॥

**एते वयममी दाराः कन्येयं कुलजीवितम्।  
ब्रूत येनात्र वः कार्यमनास्था बाह्यवस्तुषु॥ ६३॥**

 **एत इति॥** किं बहुना, एते वयममी दारा इयं कुलस्य जीवितं प्राणभृतां परमप्रेमास्पदमित्यर्थः। कन्या। अत्रैषां मध्ये येन जनेन वः कार्यं प्रयोजनं ब्रूत। तमिति शेषः। येन सोऽपि दीयत इति भावः। रत्नहिरण्यादिकं तु न मे गण्यमित्याह—बाह्यवस्तुषु कनकरत्नादिष्वनास्थानादरः। प्रसज्यप्रतिषेधेऽपि नञ्समास इष्यते। अदेयं न किंचिदस्तीति भावः॥

**इत्यूचिवां[^289]स्तमेवार्थं गुहा[^290]मुखविसर्पिणा।  
द्विरिव प्रतिशब्देन व्याजहार हिमालयः[^262]॥ ६४॥**

 **इतीति॥** इत्यूचिवानुक्तवान्। वचेः क्वसुप्रत्ययः। हिमालयो हिमवान्गुहानां मुखेषु विवरेषु विसर्पतीति तथोक्तेन प्रतिशब्देन तमेव पूर्वोक्तमेवार्थं द्विर्द्विवारम्। 'द्वित्रिचतुर्भ्यः सुच्' इति सुच्प्रत्ययः। व्याजहार बभाषे॥

**अथाङ्गिरसमग्रण्यमुदाहरणवस्तुषु।  
ऋषयो नोदयामासुः[^292] प्रत्युवाच स भूधरम्॥ ६५॥**

 **अथेति॥** अथानन्तरमृषय उदाहरणानि कथाप्रसङ्गास्त एव वस्तून्यर्थास्तेष्वयं नयतीत्यग्रणीस्तमग्रण्यं प्रगल्भम्। 'सत्सूद्विष-' इत्यादिना किप् 'अग्रग्रामाभ्यां नयतेरिति वक्तव्यम्' इति णत्वम्। अङ्गिरसं नामर्षिंनोदयामासुः प्रतिवक्तुं प्रेरयामासुः। सोऽङ्गिरा भूधरं हिमवन्तं प्रत्युवाच॥

**उपपन्नमिदं सर्वमतः परमपि त्वयि।  
मनसः शिखराणां च सदृशी ते समुन्नतिः॥ ६६॥**

** उपपन्नमिति॥** इदम् 'एते वयममी दाराः' (६ \। ६३) इत्याद्युक्तं सर्वमतः परमतोऽधिकमपि त्वय्युपपन्नं यज्यते। तथाहि। ते मनसः शिखराणां च समुन्नतिः सदृशी। शिखराणीव मनो महोन्नतमित्यर्थः। किं नाम दुष्करमुन्न-तचित्तानामिति भावः। प्रस्तुताप्रस्तुतयोर्मनःशिखरयोरौपम्यस्य गम्यत्वाद्दीपकालंकारः॥

**स्थाने त्वां स्थावरात्मानं विष्णुमाहुस्तथाहि[^293] ते।  
चराचराणां भूतानां कुक्षिराधारतां गतः॥ ६७॥**

 **स्थान इति॥** त्वां स्थावरात्मानं स्थावररूपिणं विष्णुमाहुः। 'स्थावराणां हिमालयः' इति गीतावचनात्। स्थाने युक्तम्। युक्तार्थेऽव्ययमेतम्। 'युक्ते द्वे सांप्रतं स्थाने' इत्यमरः। तथाहि। ते तव कुक्षिश्चराचराणां जंगमस्थावररूपिणां भूतानां पृथिव्यादीनामाधारतां गतः। तवेव विष्णोः कुक्षिरेवंभूत इति भावः॥

**गामधास्यत्कथं नागो मृणालमृदुभिः[^294] फणैः।  
आ रसातलमूलात्त्वमवालम्बिष्यथा न चेत्॥ ६८॥**

 **गामिति॥** नागः शेषाहिर्मृणालमृदुभिर्बिसकोमलैः फणैर्गांभुवं कथमधास्यद्धारयेत्। त्वमा रसातलमूलात्पातालपर्यन्तम्। विकल्पादसमासः। नावालम्बिष्यथाश्चेत्पादैर्नावलम्बथा यदि। त्वदवलम्बनादेव भुजगराजोऽपि भुवं बिभर्तीत्यर्थः। अत्र क्रियातिपत्त्यभावाल्लृङ्प्रयोगश्चिन्त्यः॥

**अच्छिन्नामलसंतानाः समुद्रोर्म्यनिवारिताः[^295]।  
पुनन्ति लोका[^296]न्पुण्यत्वात्कीर्तयः सरितश्च ते॥ ६९॥**

 **अच्छिन्नेति॥** अच्छिन्ना अविच्छिन्ना अमलाश्च संतानाः प्रबन्धाः प्रवाहाश्व यासां तास्तथोक्ताः समुद्रोर्मिभिरनिवारिताः। पारगमनादन्तःप्रवेशाच्चेति भावः। ते तव कीर्तयः सरितश्च गङ्गादयः पुण्यत्वात्पवित्रत्वाल्लोकान्पुनन्ति पावयन्ति। लोकपावनाः खलु पुण्यश्लोका इति भावः। केवलप्रकृतविषयस्तुल्ययोगितालंकारः॥

**यथैव श्लाघ्यते गङ्गा पादेन परमेष्ठिनः।  
प्रभवेण[^297] द्वितीयेन तथैवोच्छिरसा त्वया॥ ७०॥**

 **यथैवेति॥** गङ्गा भागीरथी। प्रभवत्यस्मादिति प्रभवस्तेन कारणेन परमे तिष्ठतीति परमेष्ठिनो विष्णोः। परमे कित्प्रत्ययः। 'तत्पुरुषे कृति बहुलम्' इत्यलुक्। ' —परमेबर्हिर्दिव्यग्निभ्यः स्थः' इति षत्वम्। पादेन चरणेन यथैव श्लाघ्यते प्रशस्यते तथैव द्वितीयेन प्रभवेणोच्छिरसा त्वया श्लाघ्यते। हरिचरणवत्तीर्थस्यापि तीर्थभूतस्त्वमिति भावः॥

**तिर्यगूर्ध्वमधस्ताच्च व्यापको महिमा हरेः।  
त्रिविक्रमोद्यतस्यासीत्स तु[^198] स्वाभाविकस्तव[^299]॥ ७१॥**

 **तिर्यगिति॥** तिर्यगूर्ध्वमधस्ताच्च व्यापकः। सर्वव्यापीत्यर्थः। महिमा महत्त्वं हरेर्विष्णोस्त्रिषु विक्रमेषूद्यतस्य सत आसीत्। त्रिविक्रमोद्यतस्यास्ति कदाचिदेव न तु सर्वदेत्यर्थः। तव तु व्यापको महिमा स्वाभाविकः। नित्यसिद्ध इत्यर्थः॥

**यज्ञभागभुजां मध्ये पदमातस्थुषा त्वया।  
उच्चैर्हिरण्मयं शृङ्गं सुमेरोर्वितथीकृतम्॥ ७२॥**

** यज्ञेति॥** यज्ञभागभुजामिन्द्रादीनां मध्ये पदमातस्थुषा निहितवता त्वयोचैरुन्नतं हिरण्यस्य विकारो हिरण्मयम्'। 'दाण्डिनायनहास्तिनायन-' इत्यादिनिपातनात्साधुः। सुमेरोः शृङ्गं शिखरम्। प्राधान्यं च ध्वन्यते। 'शृङ्गं प्राधान्यसान्वोश्च' इत्यमरः। वितथीकृतं व्यर्थीकृतम्। तस्य यज्ञभागाभावादिति भावः। अस्य तु तत्सद्भावे प्रमाणम्— 'हिमवतो हस्ती' इति श्रुतिः॥

**काठिन्यं स्थावरे काये भवता सर्वमर्पितम्।  
इदं तु ते भक्तिनम्रं सतामाराधनं[^300] वपुः॥ ७३॥**

 **काठिन्यमिति॥** भवता सर्वंकाठिन्यम्। अनम्रत्वमित्यर्थः। स्थावरे स्थिरे काये। शिलामय इत्यर्थः। अर्पितं न्यस्तम्। सतामर्हतामाराधनं पूजासाधनं त इदं वपुस्तु जंगममित्यर्थः। भक्तिनम्रम्। काठिन्यलेशोऽप्यत्र नास्त्यन्यथा नम्रत्वासंभवादित्यर्थः। तथा चासाधारण्यं ध्वन्यते॥

**तदा[^301]गमनकार्यं नः शृणु कार्यंतवै[^299]व तत्।  
श्रेयसामुपदेशात्तु[^198]वयमत्रां[^304]शभागिनः[^305]॥ ७४॥**

 **तदिति॥** तत्तस्मान्नोऽस्माकमागमनस्य कार्येप्रयोजनं शृणु। तत्कार्यं च तवैव न त्वस्माकमित्यवधारणार्थ एवकारः। वयं तु श्रेयसामुपदेशादत्र कार्येऽशभागिनः। त्वमेवात्र फलभाग्वयमुपदेष्टार इति भावः॥

 कार्यमेवाह-

**अणिमादिगुणोपेत[^306]मस्पृष्टपुरुषान्तरम्।  
शब्दमीश्वर इत्युच्चैः सार्धचन्द्रं बिभर्ति यः॥ ७५॥**

 **अणिमेति॥** यः शंभुरणिमादिगुणोपेतमणिमादिभिरष्टभिर्गुणैर्वाच्यभूतैरुपेतम्। अष्टैश्वर्यवाचकमित्यर्थः। अतएवास्पृष्टं पुरुषान्तरं येन तं तथोक्तं पुरुषान्तरस्यानभिधायकम्। तस्यैवैवंगुणत्वादित्यर्थः। उच्चैः परममीश्वर इति शब्दम्। निरुपपदेश्वरशब्दमित्यर्थः। सार्धचन्द्रमर्धचन्द्रयुक्तम्। अर्धचन्द्रं चेत्यर्थः। बिभर्ति॥

**कलिता[^307]न्योन्यसामर्थ्यैः पृथिव्यादिभिरात्मभिः।  
येने[^308]दं ध्रियते[^309] विश्वं धुर्यैर्यानमिवाध्वनि॥ ७६॥**

 **कलितेति॥** येन शंभुना कलितं धृतिसंग्रहादिस्वस्वगुणसंपादितमन्योन्यसामर्थ्यं परस्परसहकाररूपं यैस्तथोक्तैः। स्वस्वरूपसामर्थ्यमन्योन्याधेयमेवेति भावः। पृथिव्यादिभिरात्मभिः। अष्टाभिर्मूर्तिभिरित्यर्थः। इदं व्यक्तं विश्वं धुरं वहन्तीति धुर्यैरश्वैः। 'धुरो यड्ढकौ' इति यत्प्रत्ययः। अध्वनि यानं रथ इव ध्रियते॥

**योगिनो यं विचिन्वन्ति क्षेत्राभ्यन्तरवर्तिनम्।  
अनावृत्तिभयं यस्य पदमाहुर्मनीषिणः॥ ७७॥**

 **योगिन इति॥** योगिनोऽध्यात्मवेदिनः क्षेत्राभ्यन्तरवर्तिनं शरीरान्तश्चरं सर्वभूतान्तर्यामिणम्। परमात्मस्वरूपिणमित्यर्थः। 'क्षेत्रं पत्नीशरीरयोः' इत्यमरः। यं शंभुं विचिन्वन्ति मृगयन्ते। मनीषिणो विद्वांसो यस्य शंभोः पदं स्थानमविद्यमानमावृत्तेः पुनः संसारापत्तेर्भयं यत्र तत्तथाभूतमाहुः॥

स ते दुहितरं साक्षात्साक्षी विश्वस्य कर्मणाम्।  
वृणुते वरदः शंभुरस्मत्संक्रमितैः[^310] पदैः॥ ७८॥

 **स इति॥** विश्वस्य जगतः कर्मणां साक्षी द्रष्टा। 'साक्षाद्द्रष्टरि संज्ञायाम्' इतीनिप्रत्ययः। वरानिष्टान्ददातीति वरदः। 'आतोऽनुपसर्गे कः' इति कप्रत्ययः। स पूर्वोक्तः शंभुरस्मत्संक्रामितैः पदैरस्मासु निवेशितैर्वाक्यैस्ते दुहितरं साक्षाद्वृणुते। अस्मन्मुखेन स्वयमेव याचत इत्यर्थः॥

तमर्थमिव भारत्या सुतया योक्तुमर्हसि।  
अशोच्या हि पितुः कन्या सद्भर्तृ[^311]प्रतिपादिता॥ ७९॥

 **तमिति॥** तं शंभुं भारत्या वाचार्थमभिधेयमिव सुतया दुहित्रा योक्तुं संघटयितुमर्हसि। अत्र वागर्थयोरुपमानत्वसामर्थ्याच्छिवयोर्नित्ययोगो विवक्षित इत्युक्तम्। 'वागर्थाविव संपृक्तौ' ( रघुवंशे १।१ ) इत्यत्रापि। तथाहि सद्भर्त्रेप्रतिपादिता दत्ता कन्या पितुरशोच्या॥  
 गुणान्तरमप्याह—

यावन्त्येतानि भूतानि स्थावराणि चराणि च।  
मातरं कल्पयन्त्वेनामीशो हि जगतः[^312] पिता॥ ८०॥

 **यावन्तीति॥** स्थावराणि चराणि च यावन्त्येतानि भूतानि। सन्तीति शेषः। सर्वाणि भूतानीत्यर्थः। एनां ते दुहितरं मातरं कल्पयन्तु। हि यस्मादीशो जगतः पिता। पितृदारेषु मातृभावो न्याय्य इति भावः॥

प्रणम्य शितिकण्ठाय विबुधास्तदनन्तरम्।  
चरणौ रञ्जयन्त्वस्याश्चूडामणिमरीचिभिः॥ ८१॥

 **प्रणम्येति॥** विबुधा देवाः शितिकण्ठाय शिवाय प्रणम्य तदनन्तरं नीलकण्ठप्रणामानन्तरमस्याश्चरणौ चूडामणिमरीचिभीरञ्जयन्तु। ईश्वरपरिग्रहादखिलदेवतावन्द्या भवत्वित्यर्थः॥

उमा वधूर्भवान्दाता याचितार इमे वयम्।  
वरः शंभुरलं ह्येष त्वत्कुलोद्भूतये विधिः॥ ८२॥

 **उमेति॥** उमा वधूः। भवान्दाता। इमे वयं याचितारः प्रार्थकाः। शंभुर्वरो वोढा। एष विधिरेषा सामग्री त्वत्कुलस्योद्भूतय उच्छ्रयायालं पर्याप्तं हि। 'नमः स्वस्तिस्वाहास्वधा–' इत्यादिना चतुर्थी॥

अस्तोतुः स्तूयमानस्य वन्द्यस्यानन्यवन्दिनः।  
सुतासंबन्धविधिना भव विश्वगुरोर्गुरुः॥ ८३॥

 **अस्तोतुरिति॥** स्वयमन्यस्तोता न भवतीत्यस्तोतुः किंतु स्तूयमानस्य सर्वस्तुत्यस्य वन्द्यस्य जगद्वन्द्यस्य स्वयमन्यं न वन्दत इत्यनन्यवन्दिनो विश्वगुरोर्देवस्य सुतासंबन्धविधिना यौनसंबन्धाचरणेन गुरुर्भव। यो नान्यं स्तौति न वन्दते तस्यापि त्वं स्तुत्यो वन्द्यश्चेत्यहो तव भाग्यवत्तेत्यर्थः॥

एवंवादिनि देवर्षौपार्श्वे पितुरधोमुखी।  
लीलाकमलपत्राणि गणयामास पार्वती॥ ८४॥

 **एवमिति**

॥

देवर्षावङ्गिरस्येवंवादिनि सति पार्वती पितुः पार्श्वेऽधोमुखी सती। लज्जयेति शेषः। लीलाकमलपत्राणि गणयामास संचख्यौ। लज्जावशात्कमलदलगणनाव्याजेन हर्षे जुगोपेत्यर्थः। अनेनावहित्थाख्यः संचारी भाव उक्तः। तदुक्तम् — 'अवहित्था तु लज्जादेर्हर्षादाकारगोपनम्' इति॥

शैलः संपूर्णकामोऽपि मेनामुखमुदैक्षत।  
प्रायेण गृहिणीनेत्राः कन्यार्थेषु[^313] कुटुम्बिनः॥ ८५॥

** शैल इति॥** शैलो हिमवान्संपूर्णकामोऽपि। दातुं कृतनिश्चयोऽपीत्यर्थः। मेनामुखमुदैक्षत। उचितोत्तरजिज्ञासयेति भावः। तथाहि। प्रायेण कुटुम्बिनो गृहस्थाः कन्यार्थेषु कन्याप्रयोजनेषु गृहिण्येव नेत्रं कार्यज्ञानकारणं येषां ते तथोक्ताः। कलत्रप्रधानवृत्तय इत्यर्थः॥

मेने मेनापि तत्सर्वं[^314] पत्युः कार्यमभीप्सितम्[^315]।  
भवन्त्यव्यभिचारिण्यो भर्तुरिष्टे पतिव्रताः॥ ८६॥

 **मेन इति॥** मेनापि पत्युर्हिमालयस्य तत्सर्वमभीप्सितं कार्यं मेनेऽङ्गीचकार। तथाहि। पतिरेव व्रतं यासां ता भर्तुरिष्टेऽभीप्सिते न विद्यते व्यभिचारो यासां ता अव्यभिचारिण्यो भवन्ति। भर्तृचित्ताभिप्रायज्ञा भवन्तीति भावः॥

इदमत्रोत्तरं न्याय्यमिति बुद्ध्या विमृश्य सः।  
आददे वचसामन्ते मङ्गलालंकृतां सुताम्॥ ८७॥

** इदमिति॥** स हिमवान्वचसामन्ते मुनिवाक्यावसानेऽत्र मुनिवाक्य इदमुत्तरश्लोके वक्ष्यमाणं दानमेव न्याय्यं न्यायादनपेतमुत्तरमिति बुद्ध्या चित्तेन विमृश्य विचिन्त्य मङ्गलं यथा तथालंकृतां मङ्गलालंकृतां सुतामाददे हस्ताभ्यां जग्राह॥

एहि विश्वात्मने[^316] वत्से भिक्षासि[^317] परिकल्पिता।  
अर्थिनो मुनयः प्राप्तं गृहमेधिफलं मया॥ ८८॥

** एहीति**

॥

हे वत्से पुत्रि, एह्यागच्छ। त्वं विश्वात्मने शिवाय भिक्षा परिकल्पितासि निश्चितासि। 'रत्नादिस्तम्बपर्यन्तं सर्वे भिक्षा तपस्विनः' इति वचनादिति भावः। अर्थिनो याचितारो मुनयः। मया गृहमेधिनो गृहस्थस्य फलं प्राप्तम्। इह परत्र च तारकत्वात्पात्रे कन्यादानं गार्हस्थ्यस्य फलमित्यर्थः॥

एतावदुक्त्वा तनयामृषीनाह महीधरः।  
इयं नमति वः सर्वांस्त्रिलोचनवधूरिति॥ ८९॥

 **एतावदिति॥** महीधरो हिमवांस्तनयामेतावत्पूर्वोक्तमुक्त्वर्षीनाह— किमिति। इयं त्रिलोचनवधूस्त्र्यम्बकपत्नीवः सर्वान्नमतीति। त्रिलोचनवधूरिति सिद्धवदभिधानेनाविप्रतिपन्नं दानमिति सूचयति॥

ईप्सितार्थक्रियोदारं तेऽभिनन्द्य गिरेर्वचः।  
आशीर्भिरेधयामासुः पुरःपाकाभिरम्बिकाम्॥ ९०॥

 **ईप्सितार्थेति॥** ते मुनयः। ईप्सितार्थक्रिययेष्टार्थकरणेनोदारं महत्। 'उदारो दातृमहतोः' इत्यमरः। गिरेर्हिमवतो वचो वचनमभिनन्द्य साध्विति संस्तुत्याम्बिकामम्बाम्। पच्यत इति पाकः फलम्। पुरःपाकाभिः पुरस्कृतफलाभिराशीर्भिराशीर्वादैरेधयामासुः संवर्धयामासुः॥

तां प्रणामादरस्रस्तजाम्बूनदवतंसकाम्।  
अङ्कमारोपयामास लज्जमानामरुन्धती॥ ९१॥

 **तामिति॥** प्रणामादरेण नमस्कारासक्त्या स्रस्ते जाम्बूनदे सुवर्णविकारौ वतंसके कनककुण्डले यस्यास्तां लज्जमानां तामम्बिकामरुन्धत्यङ्कमारोपयामास। 'रुहः पोऽन्यतरस्याम्' इति पकारः॥

तन्मातरं चाश्रुमुखीं दुहितृ[^318]स्नेहविक्लवाम्।  
वरस्यानन्यपूर्वस्य विशोकामकरोद्गुणैः॥ ९२॥

 **तदिति॥** दुहितृस्नेहेन पुत्रिकाप्रेम्णा विक्लवां वियोक्ष्यत इति भीताम्। अत एवाश्रूणि मुखे यस्यास्तामश्रुमुखीं तस्या अम्बिकाया मातरं तन्मातरं मेनांच। अन्या पूर्वं यस्यास्ति सोऽन्यपूर्वः। 'सर्वनाम्नो वृत्तिविषये पुंवद्भावः' इति पूर्वपदस्य पुंवद्भावः। स न भवतीत्यनन्यपूर्वस्तस्यानन्यपूर्वस्य। सापत्न्यदुःखमकुर्वत इत्यर्थः। वरस्य वोढुर्गुणैर्मृत्युंजयत्वादिभिर्विशोकां निर्दुःखामकरोत्॥

वैवाहिकीं तिथिं पृष्टास्तत्क्षणं हरबन्धुना।  
ते त्र्यहादूर्ध्वमाख्याय चेरु[^319]श्चीरपरिग्रहाः॥ ९३॥

** वैवाहिकीमिति॥** चीरपरिग्रहा वल्कलमात्रवसनास्ते तपस्विनस्तत्क्षणं तस्मिन्नेव क्षणे हरबन्धुना हिमवता वैवाहिकीं विवाहयोग्यां तिथिं पृष्टाः केत्यनुयुक्ताः सन्तः। त्रयाणामहां समाहारस्त्र्यहः। 'तद्धितार्थोत्तरपदसमाहारे च' इति समासः। ' राजाहःसखिभ्यष्टच्' इति टच्प्रत्ययः। द्विगुत्वादेकवचनम्। 'रात्राह्नाहाः पुंसि' इति पुंलिङ्गता। तस्मात्त्र्यहादूर्ध्वमुपर्याख्याय चतुर्थेऽहनि विवाह इत्युक्त्वा चेरुश्चलिताः॥

ते हिमालयमामन्त्र्य पुनः प्राप्य[^320] च शूलिनम्।  
सिद्धं चास्मै[^321] निवेद्यार्थं तद्विसृष्टाः खमुद्ययुः॥ ९४॥

 **त इति॥** ते मुनयो हिमालयमामन्त्र्यसाधु यामेत्यापृच्छ्य पुनः शूलिनं हरं संकेतस्थानस्थं प्राप्य सिद्धं निष्पन्नमर्थं प्रयोजनमस्मै निवेद्य च ज्ञापयित्वा च तद्विसृष्टास्तेन शूलिना विसृष्टाः खमाकाशं प्रत्युद्ययुरुत्पेतुः। अत्र संक्षिप्तार्थाभिधानात्संक्षेपो नाम गुण उक्तः। तदुक्तम्—'संक्षिप्तार्थाभिधानं यत्संक्षेपः परिकीर्तितः' इति॥

 भगवान्पशुपतिस्त्र्यहमात्रविलम्बमपि सोढुं न शशाक तदौत्सुक्यादित्याह—

पशुपतिरपि तान्यहानि कृच्छ्रादगमयदद्रिसुतासमागमोत्कः।  
कमपरमवशं न विप्रकुर्युर्विभुमपि तं यदमी स्पृशन्ति भावाः॥ ९५॥

 **पशुपतिरिति॥** उत्कं मनो यस्य स उत्कः। 'उत्क उन्मनाः' इति निपातः। अद्रिसुतासमागमोत्कः पार्वतीपरिणयोत्सुकः पशुपतिरपि तानि। त्रीणीति शेषः। अहानि कृच्छ्रादगमयदयापयत्। कविराह— अमी भावा औत्सुक्यादयः संचारिणोऽवशमिन्द्रियपरतन्त्रमपरं पृथग्जनं कं न विप्रकुर्युर्न विकारं नयेयुः। यद्यस्माद्विभुं समर्थम्। जितेन्द्रियमिति यावत्। तं स्मरहरमपि स्पृशन्ति। विकुर्वन्तीत्यर्थः। अत्र विभुविकारसमर्थनादर्थादितरजनविकारः कैमुतिकन्यायादापततीत्यर्थापत्तिरलंकारः। तथा च सूत्रम्— 'दण्डापूपिकयार्थान्तरपतनमर्थापत्तिः' इति। 'अर्थान्तरन्यास इति केचित्' तदुपेक्षिणीयम्। युक्तिस्तु विस्तरभयान्नोच्यते। पुष्पिताग्रावृत्तम्—'अयुजि नयुगरेफतो यकारो युजि च नजौ जरगाश्च पुष्पिताग्रा' इति लक्षणात्॥

इति श्रीमन्महामहोपाध्यायकोलाचलमल्लिनाथसूरिविरचितया  
संजीविनीसमाख्यया व्याख्यया समेतः श्रीकालिदासकृतौ कुमारसंभवे महाकाव्ये  
उमाप्रदानो नाम षष्ठः सर्गः।  
\_\_\_\_\_\_\_\_\_\_\_\_\_\_  

**सप्तमः सर्गः।**

अथौषधीनामधिपस्य वृद्धौ तिथौ च जामित्रगुणान्वितायाम्।  
समेतबन्धुर्हिमवान्सुताया विवाहदीक्षाविधिमन्वतिष्ठत्॥ १॥

 **अथेति॥** अथ त्र्यहानन्तरं हिमवानोषधीनामधिपस्य चन्द्रस्य वृद्धौ। शुक्लपक्ष इत्यर्थः। शुभकर्मस्वापूर्यमाणपक्षस्य प्राशस्त्यात्। तिथौ च जामित्रं लग्नात्सप्तमं स्थानं तस्य गुणः शुद्धिः सा च ग्रहराहित्यं तेनान्वितायां सत्याम्। यद्यपि जामित्रशुद्धिर्लग्नधर्मस्तथापि तद्द्वारा तिथेरपि तथा व्यपदेशे न दोषः। समेतबन्धुर्युक्तबन्धुः सन्। सुताया दुहितुर्विवाहदीक्षा विवाहसंस्कारः सैव विधिः कर्म तमन्वतिष्ठत्कृतवान्॥

वैवाहिकैः कौतुकसंविधानैर्गृहे गृहे व्यग्रपुरंधिवर्गम्।  
आसीत्पुरं सानुमतोऽनुरागादन्तःपुरं चैककुलोपमेयम्॥ २॥

 **वैवाहिकैरिति॥** अनुरागात्प्रीतिवशात्। गृहे गृहे प्रतिगृहम्। वीप्सायां द्विर्भावः। विवाहः प्रयोजनमेषामिति वैवाहिकानि तैः। 'प्रयोजनम्' इति ठक्। कौतुकसंविधानैर्मङ्गलार्थसंपादनैर्व्यग्रो व्याकुलः पुरंध्रिवर्गः कुटुम्बिनीसंघो यस्मिंस्तत्तथोक्तं सानुमतोऽद्रेःपुरं बाह्यमोषधिप्रस्थमन्तः पुरमवरोधनं चैककुलेनैकगृहेण वोपमेयमासीत्। 'सजातीयगणे गोत्रे गृहेऽपि कथितं कुलम्' इति विश्वः। सर्वेषामपि स्वगृह एवेदं शोभनं वर्तत इत्यभिमानोऽभूदित्यर्थः। एतेन हिमाद्रेः प्रजाराग उक्तः। अत्र सर्वं संपन्नमेवेत्यर्थः॥

संतानकाकीर्णमहापथं[^322] तच्चीनांशुकैः कल्पितकेतुमालम्।  
भासोज्ज्वल[^323]त्काञ्चनतोरणानां स्थानान्तरं[^324] स्वर्ग इवाबभासे॥३॥

 **संतानकैरिति॥** संतानकैर्मन्दारकुसुमैराकीर्णा आस्तृता महापथा राजकीयपथा यस्मिंस्तत्तथोक्तम्। चीनांशुकैः पट्टवस्त्रैः कल्पिता विरचिताः केतुमाला ध्वजपङ्क्तयो यस्य तत्तथोक्तम्। काञ्चनतोरणानां भासा प्रभयोज्वलद्दीप्यमानं तत्पुरं स्थानान्तरं मेरोरन्यत्रस्थितः स्वर्ग इवाबभासे। उत्प्रेक्षालंकारः॥

एकैव सत्यामपि पुत्रपङ्क्तौचिरस्य[^325] दृष्टेव मृतोत्थितेव।  
आसन्नपाणि[^326]ग्रहणेति पित्रोरुमा विशेषोच्छ्वसितं बभूव॥ ४॥

** एकैवेति॥** पुत्राश्च दुहितरश्च पुत्राः। 'भ्रातृपुत्रौ स्वसृदुहितृभ्याम्' इत्येकशेषः। 'पुत्रौ पुत्रश्च दुहिता च' इत्यमरः। तेषां पङ्क्तौ सङ्घेसत्यामप्युमैकैव चिरस्य दृष्टेव चिरान्नष्टलब्धेव मृतोत्थितेव मृत्वा पुनरुत्पन्नेवासन्नपाणिग्रहणासन्नविवाहेति। भर्तृगृहं गमिष्यतीति हेतोरित्यर्थः। पित्रोर्मातापित्रोः। 'पिता मात्रा' इत्येकशेषः। विशेषेणोच्छ्वसितं प्राणभूता बभूव। पुमपत्यादप्यधिकप्रेमास्पदमभूदित्यर्थः॥

अङ्काद्ययावङ्कमुदीरिताशीः सा मण्डनान्मण्डनमन्वभुङ्क्त।  
संबन्धिभिन्नोऽपि गिरेः कुलस्य स्नेहस्तदेकायतनं जगाम॥५॥

** अङ्कादिति॥** सा पार्वत्युदीरिताशीः प्रयुक्ताशीर्वादा सत्यङ्कादङ्कमुत्सङ्गं ययौ। मण्डनान्मण्डनान्तरमन्यन्मण्डनमन्वभुङ्क्त। तदा सर्वे बन्धवः प्रत्येकमेव तामङ्कमारोप्य मण्डनं प्रायच्छन्नित्यर्थः। तच्च स्नेहनिबन्धनमेवेत्याह— संबन्धिभिन्नः स्वपुत्रादिभिर्भिन्नो विभक्तोऽपि गिरेः कुलस्य वंशस्य स्नेहस्तदेकायतनं सैवैकमायतनं स्थानं तज्जगाम। तदिति छेदेऽप्ययमेवार्थः। विधेयप्राधान्यान्नपुंसकत्वमिति। सर्वे बन्धवः स्वापत्येभ्योऽपि तस्यामधिकं स्रिह्यन्तीति तात्पर्यार्थः॥

मैत्रे मुहूर्ते शशलाञ्छनेन योगं गतासूत्तरफल्गुनीषु।  
तस्याः शरीरे प्रतिकर्म चक्रुर्बन्धुस्त्रियो याः पतिपुत्रवत्यः॥ ६॥

 **मैत्र इति॥** अथ मैत्रे मित्रदैवत्ये मुहूर्ते। उदयमुहूर्तात्तृतीयमुहूर्त इत्यर्थः। 'आद्रःसार्द्रस्तथा मैत्रः शुभो वासव एव च' इति बृहस्पतिस्मरणात्। उत्तरफल्गुनीषु फल्गुनीनक्षत्रे। 'फल्गुनीप्रोष्ठपदानां च नक्षत्रे' इत्येकस्मिन्नपि बहुवचनम्। शशलाञ्छनेन चन्द्रेण योगं गतासु सतीषु तस्याः पार्वत्याः शरीरे बन्धुस्त्रियः प्रतिकर्म प्रसाधनम्। 'प्रतिकर्म प्रसाधनम्' इत्यमरः। चक्रुः। कीदृश्यः। याः पतिपुत्रवत्यः। जीवद्भर्तृका जीवदपत्याश्चेत्यर्थः॥

 प्रतिकर्मप्रकारमेव प्रपञ्चयति—

सा गौरसिद्धार्थनिवेशवद्भिर्दूर्वाप्रवालैः प्रतिभिन्नशोभम्[^327]।  
निर्नाभि कौशेयमुपात्तबाणमभ्यङ्गनेपथ्यमलंचकार॥ ७॥

 **सेति॥** सा गौरी गौरसिद्धार्थनिवेशवद्भिः श्वेतसर्षपप्रक्षेपवद्भिर्दूर्वाप्रवालैर्दूर्वाङ्कुरैः प्रतिभिन्नशोभं विशेषितशोभं निर्नाभ्यतिक्रान्तनाभि कौशेयं वस्त्रविशेषो यस्मिंस्तत्तथोक्तम्। ‘कौशेयं कृमिकोशोत्थम्' इत्यमरः। उपात्तबाणं गृहीतशरम्। 'शरः क्षत्रियया ग्राह्यः' इति मनुस्मरणात्। अभ्यङ्गनेपथ्यमभ्यङ्गवेशमलंचकार। अलंकारमप्यमलंचकारेत्यर्थः॥

बभौ च संपर्कमुपेत्य बाला नवेव दीक्षाविधिसायकेन।  
करेण भानोर्बहुलावसाने संधुक्ष्यमाणेव शशाङ्करेखा[^328]॥ ८॥

 **बभाविति॥** किंचेति चार्थः। बाला नवेव दीक्षाविधौ विवाहकृत्ये यः सायकस्तेन संपर्कमुपेत्य बहुलावसाने कृष्णपक्षात्यये। शुक्लपक्षादावित्यर्थः। भानोः करेण किरणेन संधुक्ष्यमाणोपचीयमाना। 'सलिलमये शशिनि रवेर्दीधितयो मूर्च्छितास्तमो नैशम् \। क्षपयन्ति' इत्यादिवचनात्। शशाङ्करेखेव बभौ॥

तां लोध्रकल्केन हृताङ्गतैलामाश्यानकालेयकृताङ्गरागाम्।  
वासो वसानामभिषेकयोग्यं नार्यश्चतुष्काभिमुखं[^329] व्यनैषुः॥ ९॥

 **तामिति॥** लोध्रकल्केन लोध्रचूर्णेन हृतमङ्गतैलं यस्यास्ताम्। कृतोद्वर्तनामित्यर्थः। आश्यानमीषच्छुष्कं तेन कालेयेन गन्धद्रव्येण कृताङ्गरागाम्। कृतस्रैग्ध्यामित्यर्थः। ‘अथ जायकम्। कालेयकं च कालानुसार्यंच' इत्यमरः। अभिषेकयोग्यं वासो वस्त्रं वसानां स्नानशाटीमाच्छादयन्तीं तां पार्वतीं नार्यश्चतुष्कं चतुःस्तम्भगृहं तदभिमुखं व्यनैषुः। स्नानगृहं निन्युरित्यर्थः॥

**विन्यस्तवैदूर्यशिला[^330]तलेऽस्मिन्नाबद्ध[^331]मुक्ताफलभक्तिचित्रे।  
आवर्जिताष्टापदकुम्भतोयैः सतूर्यमेनां स्नपयांबभूवुः॥ १०॥**

** विन्यस्तेति॥**विन्यस्तं वैदूर्यशिलातलं मरकतशिलाप्रदेशो यस्मिंस्तस्मिन्नाबद्वानां मुक्ताफलानां भक्तिभी रचनाभिश्चित्रेऽस्मिंश्चतुष्क एनां पार्वतीमावर्जितानामानमितानामष्टापदकुम्भानां कनककलशानां तोयैः सतूर्यं मङ्गलवाद्ययुक्तं यथा तथा स्नपयांबभूवुः। अष्टसु लोहेषु पदं प्रतिष्ठा यस्येत्यष्टापदम्। 'अष्टनः संज्ञायाम्' इति दीर्घः। 'अष्टापदं स्यात्कनकम्' इति विश्वः॥

**सा मङ्गलस्नानविशुद्धगात्री गृहीतपत्युद्गमनीय[^332]वस्त्रा।  
निर्वृत्त[^333]पर्जन्यजलाभिषेका प्रफुल्लकाशा वसुधेव रेजे॥११॥**

** सेति॥** मङ्गलार्थस्नानेन विशुद्धगात्री निर्मलाङ्गी पत्युर्वरस्योद्गमनीयवस्त्रं धौतवस्त्रम्। ‘धौतमुद्गमनीयं स्यात्' इति हलायुधः। 'तत्स्यादुद्गमनीयं यद्धौतयोर्वस्त्रयोर्युगम्' इत्यमरः। युगग्रहणं तु प्रायिकाभिप्रायम्। अत एवात्र क्षीरस्वामी— 'युगं प्रायशो यल्लक्ष्यं तदेव' इति व्याख्याय 'गृहीतपत्युद्गमनीयवस्त्रा' इत्येतदेवोदाहृतवान्। गृहीतं पतिं प्रत्युद्गमनीयवस्त्रं यया सा। धौतवस्त्रमाच्छादितवतीत्यर्थः। सा पार्वती निर्वृत्तो निष्पन्नः पर्जन्यस्य जलेनाभिषेको यस्याः सा तथोक्ता। प्रफुल्लतीति प्रफुल्लं काशं काशपुष्पं यस्याः सा तथोक्ता वसुधेव रेजे शुशुभे॥

**तस्मात्प्रदेशाच्च वितानवन्तं युक्तं मणिस्तम्भचतुष्टयेन।  
पतिव्रताभिः परिगृह्य[^206] निन्ये क्लृप्तासनं कौतुकवेदिमध्यम्॥१२॥**

** तस्मादिति॥**किंचेति चार्थः। तस्मात्प्रदेशात्स्वानप्रदेशाद्वितानवन्तमुल्लोचयुक्तम्। 'अस्त्री वितानमुल्लोचः' इत्यमरः। मणिस्तम्भचतुष्टयेन युक्तं क्लृप्तंसजमानमासनं यस्मिंस्तं कौतुकवेदिमध्यं पतिव्रताभिः परिगृह्य दोर्भ्यामालिङ्ग्यनिन्ये नीता। प्रसाधनार्थमित्यर्थः॥

**तां प्राङ्मुखीं तत्र निवेश्य तन्वीं क्षणं व्यलम्बन्त पुरोनिषण्णाः।  
भूतार्थशोभाह्रियमाणनेत्राः प्रसाधने संनिहितेऽपि नार्यः॥१३॥**

** तामिति॥** नार्यः प्रसाधिकास्तां तन्वीं पार्वतीं तत्र वेदिमध्ये प्राङ्मुखीं निवेश्योपवेश्य पुरोनिषण्णा अग्रे स्थिताः। प्रसाध्यतेऽनेनेति प्रसाधनेऽलंकारसाधनवर्गे संनिहितेऽपि भूतार्था सत्यरूपा। स्वाभाविकीति यावत्। या शोभा रामणीयकं तथा ह्रियमाणान्याकृष्यमाणानि नेत्राणि यासां तास्तथोक्ताः क्षणं व्यलम्बन्त। स्वभावसुन्दर्याः किमस्याः प्रसाधनेनेति तुष्णीं तस्थुरित्यर्थः॥

धूपोष्मणा[^335] त्याजितमार्द्रभावं केशान्तमन्तःकुसुमं तदीयम्।  
पर्याक्षिपत्काचिदुदारबन्धं दूर्वावता पाण्डुमधूकदाम्ना॥ १४॥

** धूपेति॥**काचित्प्रसाधिका धूपोष्मणा करणेनार्द्रभावमार्द्रत्वं त्याजितम्। पचादिषु पाठाद्विकर्मकत्वम्। त्यजतेर्ण्यन्तादप्रधाने कर्मणि क्तः। अन्तःकुसुममन्तर्निक्षिप्तकुसुमं तस्या इमं तदीयं केशान्तं केशपाशं दूर्वावता मध्ये मध्ये प्रथितदूर्वेण पाण्डुमधूकदाम्ना हरितमधुद्रुमकुसुममाल्येन। ‘मधूके तु गुडपुष्पमधुद्रुमौ' इत्यमरः। उदारबन्धं यथा तथा पर्याक्षिपद्बबन्ध॥

**विन्यस्त[^336]शुक्लागुरु चक्रुरङ्गं[^337] गोरोचनापत्रविर्भोक्तमस्याः[^338]।  
सा चक्रवाकाङ्कितसैकतयास्त्रिस्त्रोतसः**

**कान्तिमतीत्य तस्थौ॥ १५॥**

** विन्यस्तेति॥**अस्या गौर्या अङ्गं गात्रं विन्यस्तं विरचितं शुक्लागुरु यस्मिंस्तद्गोरोचनायाः पत्त्रैः। पत्ररचनाभिर्विभक्तं विशेषितं च चक्रुः। सा तथाभूता गौरी चक्रवाकैरङ्कितं सैकतं यस्यास्तस्यास्त्रिस्रोतसो गङ्गायाः। कान्तिं शोभामतीत्यातिक्रम्य तस्थौ। अत्र गोरोचनाचक्रवाकयोः पीतत्वेन साम्यं, त्रिस्रोतसो धावल्यं तु प्रसिद्धत्वान्न स्वपदेनोपात्तम्॥

लग्न[^339]द्विरेफं परिभूय पद्मं समेघलेखं शशिनश्च विम्बम्।  
तदाननश्रीरलकैः प्रसिद्धैश्चिच्छेद सादृश्यकथाप्रसङ्गम्॥ १६॥

** लग्नेति॥** प्रसिद्धैर्भूषितैः। 'प्रसिद्धौ ख्यातभूषितौ' इत्यमरः। अलकैरुपलक्षिता तस्या गौर्याः आननश्रीर्लग्नद्विरेफं पद्मं समेघलेखं मेघरेखायुक्तं शशिनो बिम्बं च परिभूय तिरस्कृत्य सादृश्यमुपमा तस्य कथोक्तिस्तस्याः प्रसङ्गं प्रसक्तिं सादृश्यं वाक्याप्रसक्तमपि चिच्छेदाभिनत्। प्रसक्तयोः पद्मचन्द्रयोः परिभूतस्वादन्यत्र चाप्रसङ्गादित्यर्थः। अत्र पूर्वार्धवाक्यार्थस्य सादृश्यकथाच्छेदं प्रति हेतुत्वेनोपन्यासात्काव्यलिङ्गमलंकारः। लक्षणं तूक्तम्॥

कर्णार्पितो लोध्रकषायरूक्षे गोरोचनाक्षेप[^340]नितान्तगौरे।  
तस्याः कपोले परभागलाभाद्बबन्ध चक्षूंषि यवप्ररोहः॥ १७॥

**  कर्णेति॥** तस्या गौर्याः कर्णेऽर्पितो निक्षिप्तो यवप्ररोहो यवाङ्कुरो लोध्रस्य वृक्षविशेषस्य कषायेण विलेपनेन रूक्षे विशदे। उद्वर्तिते इत्यर्थः। 'कषायो रसभेदे स्यादङ्गरागे विलेपने' इति विश्वः। गोरोचनायाः क्षेपेण विन्यासेन नितान्तगौरेऽत्यन्तारुणे। 'गौरः श्वेतेऽरुणे पीते' इति विश्वः।कपोले गण्डस्थले परभागलाभाद्वर्णोत्कर्षप्राप्तेश्चक्षूंषि। द्रष्टॄणामिति शेषः। बबन्ध जहार। आचकर्षेत्यर्थः। गोरोचनारुणे गण्डस्थले पाण्डुरो यवाङ्कुरो विजातीयवर्णसंनिधानाल्लब्धवर्णोत्कर्षः संश्चक्षुराकर्षकोऽभूदिति भावः॥

रेखाविभक्तः सुविभक्त[^341]गात्र्याः किंचिन्मधूच्छिष्टविमृष्ट[^342]रागः।  
कामप्यभिख्यां स्फुरितैरपुष्यदासन्नलावण्यफलोऽधरोष्ठः॥ १८॥

** रेखेति॥** सुविभक्तगात्र्याः सुसंश्लिष्टावयवायाः पार्वत्या रेखया मध्यगतया विभक्तः सुश्लिष्टः किंचिदीषन्मधूच्छिष्टेन सिक्थकेन विमृष्टो विशेषेण निर्मलीकृतो रागो यस्य स तथोक्तः। 'मधूच्छिष्टं तु सिक्थकम्' इति, 'निर्णितं शोधितं मृष्टम्' इति चामरः। अन्यत्रोक्तम्— 'अलौहित्यापगमायाधरेषु सिक्थकलेपः क्रियते'। आसन्नं संनिहितं लावण्यफलं सौन्दर्यप्रयोजनं मुखचुम्बनादिरूपं यस्य स तथोक्तोऽधरोष्ठः स्फुरितैर्भाविशुभशंसिभिः स्पन्दैः कामप्यनिर्वाच्यामभिख्यां शोभामपुष्यत्पुपोष। 'अभिख्या नामशोभयोः' इत्यमरः॥

**पत्युः शिरश्चन्द्रकलामनेन स्पृशेति सख्या परिहासपूर्वम्।  
सा रञ्जयित्वा चरणौ कृताशीर्माल्येन तां निर्वचनं जघान॥१९॥**

** पत्युरिति॥** सख्या कर्त्र्याचरणौ रञ्जयित्वा लाक्षारसाक्तौकृत्वा। कृताशीरिति करोतिना समानकर्तृकत्वम्। अनेन चरणेन रञ्जने द्वयोरपि नियमाच्चरणावित्युक्त्वाप्यौचित्यात्ताडनविधावेकतरपरामर्श इत्याहुः। पत्युरीश्वरस्य शिरश्चन्द्रकलाम्। सुरतविशेष इति शेषः। स्पृश ताडयेति परिहासपूर्वं कृताशीः प्रयुक्ताशीर्वादा सा पार्वती तां सखीं माल्येन मालया। 'माल्यं मालास्रजौ' इत्यमरः। निर्वचनं यथा तथा। तूष्णीमित्यर्थः। जघान ताडयामास। निर्वचनमित्यनेन विहृताख्यः शृङ्गारानुभाव उक्तः। तदुक्तम्–'प्राप्तकालं तु यद्ब्रूयात्कुर्याद्वा विहृतं हि तत्' इति॥

**तस्याः सुजातोत्पलपत्रकान्ते प्रसाधिकाभिर्नयने निरीक्ष्य[^343]।  
न चक्षुषोः कान्तिविशेषबुद्ध्या कालाञ्जनं मङ्गलमित्युपात्तम्॥२०॥**

** तस्या इति॥** प्रसाधिकाभिरलंकर्त्रीभिः सुजाते सम्यगुत्पन्ने उत्पलपत्रे इव कान्ते रम्ये तस्या नयने निरीक्ष्य कालाञ्जनमञ्जनविशेषश्चक्षुषोः कान्तिविशेषबुद्ध्या। शोभातिशयो भविष्यतीति बुद्ध्येत्यर्थः। नोपात्तं न गृहीतं किंतु मङ्गलं शुभमिति हेतोरुपात्तम्। निसर्गसुभगस्य किमाहार्यकाडम्बरेणेति भावः॥

**सा संभवद्भिः कुसुमैर्लतेव ज्योतिर्भिरुद्यद्भिरिव त्रियामा।  
सरिद्विहंगैरिव लीयमानैरामुच्यमानाभरणा चकासे॥२१॥**

** सेति॥**आमुच्यमानाभरणा निबध्यमानाभरणा सा गौरी संभवद्भिरुत्पद्यमानैः कुसुमैर्लतेव। अनेन पद्मरागेन्द्रनीलादीन्याभरणानि सूचितानि लताकुसुमानां नानावर्णत्वात्। उद्यद्भिरुदयं गच्छद्भिज्यैतिर्भिरुडुभिस्त्रियामा रात्रिरिव। अनेन मौक्तिकानि कथितानि। लीयमानैराश्रयद्भिः। निषीदद्भिरित्यर्थः। बिहंगेश्चक्रवाकैः सरिदिव। अनेन सुवर्णाभरणानि सूचितानि। विहंगाश्च तत्सूचनाय चक्रवाका अभिमताः। चकासे रेजे। अत्र लताकुसुमादीनां सहजसंबन्धिनामुपमानत्वेनोपादानानाहार्यकमपि तस्याः सहजमिवाशोभतेति भावः॥

**आत्मानमालोक्य च शोभमानमादर्शबिम्बे स्तिमितायताक्षी।  
हरोपयाने त्वरिता बभूव स्त्रीणां प्रियालोकफलो हि वेषः॥२२॥**

** आत्मानमिति॥** किंचेति चार्थः। गौरी शोभमानमात्मानं निजशरीरमादर्शबिम्बे दर्पणमण्डले। 'दर्पणे मुकुरादर्शौ' इत्यमरः। स्तिमितायताक्ष्यादरानिश्चलायतलोचना सत्यालोक्य हरोपयाने हरप्राप्तौ त्वरिता व्यग्रा बभूव। स्त्रीणां वेषो नेपथ्यं प्रियस्य भर्तुरालोको दर्शनं फलं प्रयोजनं यस्य स तथोक्तो हि। अन्यथारण्यचन्द्रिका स्यादिति भावः। अनेन कालाक्षमत्वलक्षणमौत्सुक्यमुक्तमित्यनुसंधेयम्॥

अथाङ्गुलिभ्यां[^344] हरितालमा माङ्गल्य[^345]मादाय मनःशिलां च।  
कर्णावसक्तामलदन्तपत्रं माता तदीयं मुखमुन्नमय्य॥ २३॥

** अथेति॥** अथ प्रसाधनानन्तरं माता मेनका माङ्गल्यं मङ्गलार्थमार्द्रेद्रवहरितालं वर्णद्रव्यविशेषं मनःशिलां धातुविशेषं चाङ्गुलिभ्यां तर्जनीमध्यमाभ्यामादाय कर्णयोरवसक्ते लग्ने अमले दन्तपत्रे यस्य तत्तथोक्तं तस्याः पार्वत्याः इदं तदीयं मुखमुन्नमय्य। 'विवाहदीक्षातिलकं चकार' (७।२४) इत्युत्तरश्लोकेनान्वयः॥

**उमास्तनोद्भेदमनु प्रवृद्धो मनोरथो यः प्रथमं बभूव।  
तमेव मेना दुहितुः कथंचिद्विवाहदीक्षातिलकं चकार॥२४॥**

** उमेति॥** उमायाः स्तनोद्भेदमनु। स्तनोदयमारभ्येत्यर्थः। प्रवृद्धो वृद्धिं गतः। प्रागेवोत्पन्न इति भावः। यो मनोरथो वाञ्छा। 'वाञ्छा लिप्सा मनोरथः' इत्यमरः। प्रथमं मनोरथान्तरात्प्राक्। अयमेव प्रथमो मनोरथ इत्यर्थः। बभूव। मेना दुहितुस्तमेव मनोरथभूतमेव। तद्विषये तत्तोपचारः। विवाहदीक्षायां विवाहकृत्ये तिलकं कथंचित्कृच्छ्रेण चकार। आनन्दबाष्पान्धतयेति शेषः। विवाहानन्तरभावित्वादन्येषामयमेव प्रथमो मनोरथ इति भावः। युग्मकम्॥

बबन्ध चास्राकुलदृष्टिरस्याः स्थानान्तरे कल्पितसंनिवेशाम्।  
धात्र्यङ्गुलीभिः प्रतिसार्यमाणमूर्णामयं कौतुकहस्तसूत्रम्॥२५॥

** बबन्धेति॥** अस्याः पार्वत्या अस्रैरानन्दबाष्पैराकुलदृष्टिरत एव स्थानान्तरे कल्पितः संनिवेशो निक्षेपो यस्य तत्। स्वस्थानादन्यत्र स्थापितमित्यर्थः। अतएव धात्र्या उपमातुरङ्गुलीभिः प्रतिसार्यमाणं स्वस्थानं प्राप्यमाणमूर्णामयं मेपादिलोमनिर्मितम्। 'ऊर्णा मेषादिलोम्नि स्यात्' इत्यमरः। कौतुकहस्तसूत्रं मङ्गलहस्तसूत्रम्। 'कौतुकं मङ्गले हर्षे हस्तसूत्रे कुतूहले' इति शाश्वतः। बबन्ध च मेनेति शेषः। पूर्वोक्ततिलकक्रियासमुच्चयार्थश्चकारः॥

क्षीरोदवेलेव सफेनपुञ्जा पर्याप्तचन्द्रेव शरत्त्रियामा।  
नवं नवक्षौमनिवासिनी सा भूयो बभौ दर्पणमादधाना॥ २६॥

** क्षीरोदेति॥** नवं नूतनं क्षौमं दुकूलं निवस्त आच्छादयतीति नवक्षौमनिवासिनी। वस्तेराच्छादनार्थाण्णिनिः। तथा नवं दर्पणमादधाना बिभ्रती सा गौरी सफेनपुञ्जा सडिण्डीरपङ्किः। क्षीरमुदकं यस्य स क्षोरोदः क्षीरसमुद्रः। 'उदकस्योदः संज्ञायाम्' इत्युदादेशः। तस्य वेला तीरभूमिरिव। 'वेला काले च जलधेस्तीरनीरविकारयोः' इति विश्वः। पर्याप्तचन्द्रा पूर्णचन्द्रा शरत्त्रियामा शरद्रात्रिरिव भूयो भूयिष्ठं बभौ चकासे॥

**तामर्चिताभ्यः कुलदेवताभ्यः कुलप्रतिष्ठां प्रणमय्य माता।  
अकारयत्कारयितव्यदक्षा क्रमेण पादग्रहणं सतीनाम्॥ २७॥**

** तामिति॥** कारयितव्येषु दक्षा कारयित्री। कर्मोपदेशकुशलेत्यर्थः। माता मेना प्रतितिष्ठत्यस्यामिति प्रतिष्ठा। 'आतश्चोपसर्गे' इति कः। स्त्रियां टाप्। कुलस्य प्रतिष्ठां कुलालम्बनभूताम्। स्थितिकारिणीमित्यर्थः। तां गौरीम्। अर्चिताभ्यः पूजिताभ्यः कुलदेवताभ्यो गृहदेवताभ्यः प्रणमय्य प्रणामं कारयित्वा। 'ल्यपि लघुपूर्वात्' इति णेरयादेशः। सवीनां पतिव्रतानां पादग्रहणं पादाभिवन्दनं क्रमेणाकारयत्कारयामास। 'हृक्रोरन्यतरस्याम्' इत्यणि कर्तुः कर्मत्वम्। अन्यत्र च 'गतिबुद्धि–' इत्यादिना नमेरकर्मकत्वात्॥

**अखण्डितं प्रेम लभस्व पत्युरित्युच्यते ताभिरुमा[^346] स्म नम्रा।  
तया तु तस्यार्धशरीरभाजा[^347] पश्चात्कृताः स्निग्धजना[^348]शिषोऽपि॥ २८॥**

** अखण्डितमिति॥** नम्रा प्रणतोमा ताभिः सतीभिः पत्युः शिवस्याखण्डितमक्षतं प्रेम लभस्व प्राप्नुहीत्युच्यते स्म अभिहिता। 'लट् स्मे' इति भूतार्थे लट्। तस्य हरस्य। अर्धंशरीरस्यार्धशरीरम्। 'अर्धंनपुंसकम्' इति समासः। तद्भजतीत्यर्धशरीरभाजा तया गौर्या तु स्निग्धजनाशिषो बन्धुजनाशीर्वादा अपि पश्चात्कृता अधरीकृताः। ततोऽप्यधिकफलालाभादिति भावः॥

**इच्छाविभूत्योरनुरूपमद्रिस्तस्याः कृती कृत्यमशेषयित्वा।  
सभ्यः सभायां सुहृदास्थितायां तस्थौ वृषाङ्कागमनप्रतीक्षः[^349]॥ २९॥**

** इच्छेति॥** कृती कुशलः। सभायां साधुः सभ्यः। 'सभाया यः' इति यप्रत्ययः। अद्रिर्हिमवानिच्छाविभूत्योरुत्साहैश्वर्ययोरनुरूपं सदृशं यथा तथा तस्याः पार्वत्याः कृत्यं कर्तव्यमशेषयित्वाऽशेषं निःशेषं कृत्वा। समाप्येत्यर्थः। अशेषशब्दात् 'तत्करोति' इति ण्यन्तात्क्त्वाप्रत्ययः। सुहृदास्थितायां बन्धुजनाक्रान्तायां सभायां संसदि वृषाङ्कस्य हरस्यागमनं प्रतीक्षत इति तथोक्तः सन्। 'कर्मण्यण्' इत्यण्। तस्थौ स्थितः॥

**तावद्भवस्या[^350]पि कुबेरशैले तत्पूर्वपाणिग्रहणानुरूपम्।  
प्रसाधनं मातृभिरादृताभिर्न्यस्तं पुरस्तात्पुर[^351]शासनस्य॥ ३०॥**

** तावदिति॥** तावत्। यावद्गौरीप्रसाधनं क्रियते तत्काल एवेत्यर्थः। कुबेरशैले कैलासे। तदेव पूर्वं तत्पूर्वं तच्च तत्पाणिग्रहणं तस्यानुरूपं प्रसाधनमलंकारसामग्री आहताभिः सादराभिः। कर्तरि क्तः। मातृभिर्ब्राह्मीप्रभृतिभिः सप्तमातृकाभिः। पुरं शास्तीति पुरशासनस्तस्य। कर्तरि ल्युट्। भवस्यापि पुरस्तादग्रे न्यस्तं निक्षिप्तम्॥

**तद्गौरवान्मङ्गलमण्डनश्रीः सा पस्पृशे केवलमीश्वरेण।  
स एव[^352] वेषः परिणेतुरिष्टं भावान्तरं तस्य विभोः प्रपेदे॥ ३१॥**

** तदिति॥** ईश्वरेण शिवेन सा मङ्गलमण्डनश्रीः शुभप्रसाधनसंपत्तगौरवात्तासु मातृष्वादरात्केवलं पस्पृशे स्पृष्टैव न तु दध इत्यवधारणार्थः केवलशब्दः। 'केवलं चावधारणे' इति शाश्वतः। किंतु तस्य विभोर्देवस्य स एव वेषः स्वाभाविको भस्मकपालादिवेष एव परिणेतुर्लोक उद्वोढुरिष्टमपेक्षितं भावान्तरं रूपान्तरं प्रपेदे। अङ्गरागादिरूपतां प्रापेत्यर्थः॥

 भावान्तरापत्तिमेवाह—

**बभूव भस्मैव सिताङ्गरागः[^353] कपालमेवामलशेखरश्रीः।  
उपान्तभोगेषु[^354] च रोचनाङ्को गजाजिनस्यैव दुकूलभावः॥ ३२॥**

** बभूवेति॥** भस्मैव सिताङ्गरागः शुभ्रगन्धानुलेपनं बभूव। कपालमेवामलं शेखरं शिरोभूषणं तस्य श्रीः शोभा बभूव। गजाजिनस्यैवोपान्तभागेष्वञ्चलप्रदेशेषु रोचनैवाङ्को हंसादिचिह्नं यस्य स तथोक्तो दुकूलभावः पाटांशुकत्वं च बभूव। भस्मादिकमेवाङ्गरागादिभावं प्राप्तमित्यर्थः॥

**शङ्खान्तर[^355]द्योति विलोचनं यदन्तर्निविष्टामल[^356]पिङ्गतारम्।  
सांनिध्यपक्षे हरितालमय्यास्तदेव जातं तिलकक्रियायाः॥ ३३॥**

** शङ्खेति॥** शङ्खान्तरे ललाटास्थिमध्ये द्योतत इति तथोक्तम्। 'शङ्खो निधौ ललाटास्थ्नि' इत्यमरः। अन्तर्निविष्टा मध्यगतामला पिङ्गा तारा कनीनिका यस्य तत्तथोक्तम्। 'तारकाक्ष्णः कनीनिका' इत्यमरः। यद्विलोचनं तद्विलोचनमेव हरितालमय्या वर्णद्रव्यविशेषविकारस्य तिलकक्रियायास्तिलकरचनायाः संनिधिरेव सांनिध्यं तदेव पक्षः साध्यम्। 'पक्षः पार्श्वगरुत्साध्यसहायबलभित्तिषु' इति यादवः। तस्मिन्सांनिध्यपक्षे जातम्। प्रविष्टमित्यर्थः। अनेन ललाटलोचनमेव तस्य हरितालतिलकमभूदित्युक्तम्॥

यथाप्रदेशं भुजगेश्वराणां करिष्यतामाभरणान्तरत्वम्।  

शरीरमात्रं विकृतिं प्रपेदे तथैव तस्थुः फणरत्नशोभाः॥ ३४॥

** यथेति॥**यथाप्रदेशं प्रदेशान्कोष्ठादीननतिक्रम्याभरणान्तरत्वं कङ्कणाद्याभरणविशेषत्वं करिष्यतां संपादयिष्यतां भुजगेश्वराणां शरीरमात्रं शरीरमेव विकृतिं रूपान्तरं प्रपेदे।फणरत्नशोभास्तथैव तस्थुः। तासां तथैवोपादेयत्वादिति भावः॥

**दिवापि निष्ठ्यूतमरीचिभासा बाल्यादनाविष्कृतलाञ्छनेन।**  

**चन्द्रेण नित्यं प्रतिभिन्नमौलेश्चूडामणेः किं ग्रहणं हरस्य॥ ३५॥**

** दिवापीति॥**दिवा दिनेऽपि निष्ठ्यूता उद्गीर्णा मरीचिभासः किरणकान्तयो यस्य तेन बाल्याद्यल्पतनुत्वादनाविष्कृतलाञ्छनेन। अदृश्यमानकलङ्केनेत्यर्थः। चन्द्रेण नित्यं सर्वदा प्रतिभिन्नमौलेः संगतमुकुटस्य हरस्य चूडामणेर्ग्रहणं स्वीकारः किं किमर्थम्। चन्द्रचूडामणेर्देवस्य किमन्यैश्चूडामणिभिरिति भावः॥

**इत्यद्भुतै[^357]कप्रभवःप्रभावात्प्रसिद्धनेपथ्यविधे[^358]र्विधाता।  
आत्मानमासन्नगणोपनीते खङ्गेनिषक्तप्रतिमं ददर्श॥ ३६॥**

** इतीति॥**इतीत्थं प्रभावात्सामर्थ्यात्प्रसिद्धस्य नेपथ्यविधेर्वेषसंविधानस्य विधाता निर्माता। अतएवाद्भुतानामाश्चर्याणामेकप्रभवो मुख्यनिधिः स देव आसन्नगणेन पार्श्वस्थवर्गेण। प्रमथगणेनेत्यर्थः। उपनीत आनीते खङ्गेनिषक्तप्रतिमं संक्रान्तप्रतिबिम्बमात्मानं ददर्श। वीरपुरुषाणामेष आचारः॥

**स गोपतिं नन्दिभुजावलम्बी शार्दूलचर्मान्तरितोरुपृष्ठम्।  
तद्भक्तिसंक्षिप्तबृहत्प्रमाणमारुह्य कैलासमिव प्रतस्थे॥ ३७॥**

** स इति॥**स देवो नन्दिभुजावलम्बी नन्दिकेश्वरभुजावलम्बनः सन्। शार्दूलचर्मणा व्याघ्रचर्मणान्तरितमाच्छादितमुरु विशालं पृष्ठं यस्य तं तथोक्तम्। 'शार्दूलद्वीपिनौ व्याघ्रे' इत्यमरः। तस्मिन्देवे भक्त्या संक्षिप्तं संकोचितं बृहत्प्रमाणं यस्य तं गोपतिं वृषभं कैलासमिवारुह्य प्रतस्थे चचाल॥

**तं मातरो देवमनुव्रजन्त्यः [][^359] स्ववाहनक्षोभ[^359]चलावतंसाः।  
मुखैः प्रभामण्डलरेणुगौरैः पद्माकरं[^361] चक्रु[^362]रिवान्तरीक्षम्[^362]॥ ३८॥**

** तमिति॥** तं देवमनुव्रजन्त्योऽनुगच्छन्त्यः स्ववाहनानां क्षोभेण प्रकम्पेण चलावतंसाञ्चलकुण्डला मातरः सप्तमातृकाः प्रभामण्डलान्येव रेणवः परागास्तैगौरैररुणैः। 'गौरोऽरुणे सिते पीते' इति यादवः। मुखैरन्तरीक्षमाकाशं पद्माकरमिव चक्रुः॥

**तासां च पश्चात्कनकप्रभाणां काली कपालाभरणा चकासे।  
बलाकिनी नीलपयोदराजी[^364] दूरं पुरःक्षिप्तशतह्रदेव॥ ३९॥**

** तासामिति॥** कनकप्रभाणां सुवर्णवर्णानां तासां मातृणां पश्चात्कपालाभरणा। सितकपालालंकारेत्यर्थः। काली महाकाली देवी च। कृष्णवर्णत्वसूचनाय कालीसंज्ञयाभिधानम्। बलाकिनी बलाकावती। व्रीह्यादित्वादिनिः। दूरं यथा तथा पुरोऽग्रे क्षिप्ताः प्रसारिताः शतह्रदा विद्युतो यस्याः सा तथोक्ता नीलपयोदराजी कालमेघपतिरिव चकासे॥

**ततो गणैः शूलभृतः पुरोगैरुदीरितो मङ्गलतूर्यघोषः।  
विमानशृङ्गाण्यवगाहमानः शशंस सेवावसरं सुरेभ्यः॥ ४०॥**

** तत इति॥** ततोऽनन्तरं शूलभृतः शिवस्य पुरो गच्छन्तीति पुरोगैरग्रेसरैः। 'अन्यत्रापि दृश्यत इति वक्तव्यम्' इति गमेर्डप्रत्ययः। गणैः प्रमथैरुदीरित उत्पादितो मङ्गलतूर्यघोषो मङ्गलवाद्यध्वनिर्विमानशृङ्गाण्यवगाहमानः सन्। सुरेभ्यो विमानस्थेभ्यः सेवावसरं शशंस। सुराः प्रस्थानतूर्यध्वनिमाकर्ण्यायमेव नः सेवावसर इत्याजग्मुरित्यर्थः॥

सुराणां सेवाप्रकारमेवाह—

उपाददे तस्य सहस्ररश्मिस्त्वष्ट्रा नवं निर्मितमातपत्रम्।  
स तद्दुकूलादविदूरमौलिर्बभौ पतद्गङ्ग इवोत्तमाङ्गे[^365]॥ ४१॥

** उपादद इति॥** तस्य हरस्य सहस्ररश्मिः सूर्यस्त्वष्ट्रा विश्वकर्मणा निर्मितं नवमातपत्रमुपाददे। धृतवानित्यर्थः। उत्प्रेक्षते— तद्दुकूलात्तस्यातपत्रस्य प्रान्तलम्बिनो दुकूलादविदूरमौलिः। तद्दुकूलस्यासन्नमौलिरित्यर्थः। स हर उत्तमाङ्गे शिरसि। 'उत्तमाङ्गं शिरः शीर्षम्' इत्यमरः पतन्ती गङ्गा यस्य स पतद्गङ्ग इव बभौ। तद्दुकूलादित्यत्र 'दूरान्तिकार्थैः षष्ठ्यन्यतरस्याम्' इति दूरार्थयोगे विकल्पेन पञ्चमी। नाथेनोक्तम्'अन्यारात्–इत्यत्राराच्छन्दस्यार्थग्रहणार्थत्वात्पञ्चमीति तदनाकरम्। किंचास्य शास्त्रोक्तविकल्पापवादत्वात् 'दूरं कामस्य' इत्यादिषष्ठीप्रयोगो दूरापास्तः स्यादित्युपेक्षणीयमेव॥ .

**मूर्ते च गङ्गायमुने तदानीं सचामरे देवमसेविषाताम्।  
समुद्रगारूपविपर्ययेऽपि सहंसपाते[^366] इव लक्ष्यमाणे॥ ४२॥**

**  मूर्ते इति॥** गङ्गा च यमुना च गङ्गायमुने मूर्ते विग्रहधारिण्यौ सचामरे चामरसहिते सत्यौ। अतएव समुद्रगा नदी तस्या रूपं स्वरूपं तस्य विपर्ययेऽप्यभावेऽपि सह हंसपातेन हंसचारेण वर्तेते इति सहंसपाते इव। 'तेन सहेति तुल्ययोगे' इति बहुव्रीहिः। 'वोपसर्जनस्य' इति सभावः। लक्ष्यमाणे दृश्यमाने सत्यौ तदानीं विवाहसमये देवमसेविषातामभजताम्। सेवतेर्लुङ् । गङ्गायमुने चामरग्राहिण्यौ देवमुपतस्थतुरित्यर्थः॥

तमभ्यगच्छत्प्रथमो विधाता श्रीवत्सलक्ष्मा पुरुषश्च साक्षात्।  
जयेति वाचा महिमानमस्य संवर्धयन्तौ हविषेव[^367] वह्निम्॥ ४३॥

** तमिति॥** प्रथम आद्यो विधाता चतुर्मुखस्तथा श्रीवत्सलक्ष्मा श्रीवत्साङ्कः पुरुषो विष्णुश्च साक्षात्तं देवमभ्यगच्छत्संमुखमाययौ। किं कुर्वन्तौ। जयेति वाचा जयशब्देनास्येश्वरस्य महिमानं महत्त्वं हविषा वह्निमिव संवर्धयन्तौ वृद्धिं गमयन्तौ॥

 

न चानुचितमेतदुक्तमित्याह—

**एकैव मूर्तिर्विभिदे त्रिधा सा[^368] सामान्यमेषां प्रथमावरत्वम्।  
विष्णोर्हरस्तस्य हरिः कदाचिद्वेधास्तयोस्तावपि धातुरराद्यौ[^369]॥ ४४॥**

** एकैवेति॥** सैकैव मूर्तिस्त्रिधा ब्रह्मविष्णुशिवात्मकत्वेन बिभिदे। औपाधिकोऽयं भेदो न वास्तविक इत्यर्थः। अतएवैषां त्रयाणां प्रथमावरयोर्भावः प्रथमावरत्वं ज्येष्ठकनिष्ठभावः। सामान्यं साधारणम्। इच्छया सर्वे ज्येष्ठा भवन्ति कनिष्ठाश्चेत्यर्थः। एतदेव विवृणोति — कदाचिद्धरो विष्णोराद्यः। कदाचिद्धरिस्तस्याद्यः। कदाचिद्वेधास्तयोहरिहरयोराद्यः। कदाचित्तौ हरिहरावपि धातुः स्रष्टुराद्यौ। एवमेतेषां पौर्वापर्यमनियतमिति दर्शितम्॥

**तं लोकपालाः पुरुहूतमुख्याः श्रीलक्षणोत्सर्गविनीतवेषाः।  
दृष्टिप्रदाने कृतनन्दिसंज्ञास्तद्दर्शिताः प्राञ्जलयः प्रणेमुः॥ ४५॥**

** तमिति॥** पुरुहूतमुख्या इन्द्रादयो लोकपालाः श्रीलक्षणानामैश्वर्यचिह्नानां छत्रचामरवाहनानामुत्सर्गेण त्यागेन विनीतवेषा अनुनीतवेषाः सन्तः। तथा दृष्टिप्रदाने दर्शननिमित्ते। दर्शनप्रदानार्थमित्यर्थः। कृता नन्दिनः प्रतिहारस्य संज्ञा संकेतो यैस्तादृशाः। मम दर्शनं दापयेति नन्दिनं प्रति कृतहस्तादिसूचना इत्यर्थः। 'संज्ञा स्याच्चेतना नाम हस्ताद्यैश्चार्थसूचना' इत्यमरः। तद्दर्शितास्तेन नन्दिना दर्शिता अयमिन्द्रः प्रणमत्ययं चन्द्र इत्याद्युक्तिपूर्वकं निवेदिताः प्राञ्जलयः कृताञ्जलयः सन्तः तं भवं प्रणेमुः प्रणताः॥

कम्पेन मूर्धःशतपत्रयोनिं वाचा हरिं वृत्रहणं स्मितेन।  
आलोकमात्रेण सुरानशेषान्संभावयामास यथाप्रधानम्॥ ४६॥

** कम्पेनेति॥** स देवः शतपत्रयोनिं चतुर्मुखं मृर्ध्नःकम्पेन तथा हरिं वाचा संभाषणेन वृत्रं हतवन्तं वृत्रहणमिन्द्रम्\। 'ब्रह्मभ्रूणवृत्रेषु क्विप्' इति क्विप्। स्मितेन मन्दहासेनाशेषान्सुरानालोकमात्रेण दृष्टिमात्रेणेत्थं यथाप्रधानं यथार्हंसंभावयामास॥

**तस्मै जयाशीः ससृजे पुरस्तात्सप्तर्षिभिस्तान्स्मितपूर्वमाह।  
विवाहयज्ञे विततेऽत्र यूयमध्वर्यवः पूर्ववृता मयेति॥ ४७॥**

** तस्मा इति॥** तस्मै शिवाय सप्तर्षिभिः। 'दिक्संख्ये संज्ञायाम्' इति समासः। पुरस्तादग्रे जयेत्याशीः ससृजे प्रयुक्ता। तान्सप्तर्षीन्स्मितपूर्वमाह—किमिति। वितते विस्तृतेऽत्र प्रवर्तिते विवाह एव यज्ञस्तस्मिन्यूयं मया पूर्वमेव वृताः प्रार्थिता अध्वर्यवो ऋत्विज इति। विशेषवाचिना सामान्यमुक्तम्॥

**विश्वावसुप्राग्रहरैः प्रवीणैः संगीयमानत्रिपुरावदानः।  
अध्वानमध्वान्तविकारलङ्घ्यस्ततार ताराधिपखण्डधारी॥ ४८॥**

**विश्वावस्विति॥** विश्वावसुर्नाम कश्चिद्गन्धर्वो देवगायकस्तत्प्राग्रहरैस्तत्प्रमुखैः प्रवीणैः प्रकृष्टवीणैर्निपुणैर्वा। 'प्रवीणे निपुणाभिज्ञविज्ञनिष्णातशिक्षिताः' इत्यमरः। त्रयाणां पुराणां समाहारस्त्रिपुरम्। 'तद्धितार्थोत्तरपद–' इत्यादिना समाहारसमासः। 'पात्रादिभ्यः प्रतिषेधो वक्तव्यः' इति स्त्रीलिङ्गतानिषेधः। त्रिपुरस्य संबन्ध्यवदानं पूर्ववृत्तं कर्म विजयरूपं त्रिपुरावदानं तत्संगीयमानं स्तूयमानं यस्य स तथोक्तः। 'अवदानं कर्म वृत्तम्' इत्यमरः। ध्वान्तं तमः। मोह इति यावत्। तद्विकारेण रागादिना लङ्घ्योऽभिभवनीयो न भवतीत्यध्वान्तविकारलङ्घ्यः। विवाहादिकं तु तस्य लीलेत्यर्थः। ताराधिपखण्डधारी चन्द्रशेखरः शंभुरध्वानं मार्गंततारात्यगच्छत्॥

**खे खेलगामी तमुवाह वाहः सशब्दचामीकरकिंकिणीकः।  
तटाभिघातादिव लग्नपङ्के धुन्वन्मुहुः प्रोतघने विषाणे॥ ४९॥**

** ख इति॥** ख आकाशे खेलं सुन्दरं गच्छतीति खेलगामी। सशब्दाः शब्दायमानाश्चामीकरकिंकिण्यः काञ्चनक्षुद्रघण्टिका यस्य स तथोक्तः। 'किंकिणी क्षुद्रघण्टिका' इत्यमरः। 'नद्यृतश्च' इति कप्। वाह्यतेऽनेनेति वाहो वृषभः। करणे घञ्। प्रोतघने स्यूतमेघे अतएव तटाभिघाताद्रोधोभेदाल्लग्नपङ्के श्लिष्टकर्दमे इव स्थिते विषाणे शृङ्गे मुहुर्धुन्वंस्तं हरमुवाह वहति स॥

**स प्रापदप्राप्तपराभियोगं नगेन्द्रगुप्तं नगरं मुहूर्तात्।  
पुरोविलग्नैर्हरदृष्टिपातैः सुवर्णसूत्रैरिव कृष्यमाणः[^370]॥ ५०॥**

** स इति॥** स वाहोऽप्राप्तः पराभियोगः शत्रुसमाक्रान्तिर्यस्य तत्तथोक्तं नगेन्द्रेण हिमवता गुप्तं रक्षितं नगरमोपधिप्रस्थं पुरोऽग्रे विलग्नैः संक्रान्तैर्हरदृष्टिपातैः सुवर्णसूत्रैः कृष्यमाण इव मुहूर्तात्प्रापत्। अन्यथा कथं दूरस्याशुप्राप्तिः स्यादिति भावः। पुरः प्रसृता हरदृष्टयः पिङ्गलवर्णत्वात्सौवर्णानि वृषाकर्षणदामानीवालक्ष्यन्तेत्यर्थः॥

तस्योपकण्ठे घननीलकण्ठः कुतूहलादुन्मुखपौरदृष्टः।  
स्ववाणचिह्नाद[^371]वतीर्य मार्गादा[^372]सन्नभूपृष्ठमियाय देवः॥ ५१॥

** तस्येति॥** तस्य पुरस्योपकण्ठेऽन्तिके घनो मेघ इव नीलः कण्ठो यस्य स घननीलकण्ठो देवः कुतूहलादर्शनौत्सुक्यादुन्मुखैः पौरैर्दृष्टः सन्। स्वबाणचिह्नात्रिपुरविजयसमये स्वबाणाङ्कान्मार्गात्कुतश्चिदाकाशदेशादवतीर्यावरुह्यासन्नभूपृष्ठं निकटभूतलमियाय प्राप॥

तमृद्धिमद्बन्धुजनाधिरूढैर्वृन्दैर्गजानां गिरिचक्रवर्ती।  
प्रत्युज्जगामागमनप्रतीतः प्रफुल्लवृक्षैः कटकैरिव खैः॥ ५२॥

** तमिति॥** आगमनेन शिवागमनेन प्रतीतो हृष्टो गिरिचक्रवर्ती पर्वताधिराजो हिमवानृद्धिमता वस्त्रालंकारादिसमृद्धेन बन्धुजनेनाधिरूढैः। अनेन बन्धूनां समसाम्यं सूचितम्। गजानां वृन्दैः प्रफुल्ला विकसितकुसुमा वृक्षा येषु तैः स्वैः स्वकीयैः कटकैर्नितम्बैरिव तं हरं प्रत्युज्जगामाभिययौ। 'कटकोऽस्त्री नितम्बोऽद्रेः' इत्यमरः॥

**वर्गावुभौ देवमहीधराणां द्वारे पुरस्योद्घटितापिधाने।  
समीयतुर्दूरविसर्पिघोषौ भिन्नैकसेतू पयसामिवौघौ॥ ५३॥**

** वर्गाविति॥** दूरविसर्पि दूरगामी घोषो ययोस्तौ देवाश्च महीधराश्च तेषां देवमहीधराणामुभौ वर्गावुद्धटितापिधानेऽपनीतकवाटे पुरस्य द्वारे भिन्नो दीर्ण एकसेतुः याभ्यां तौ भिन्नैकसेतू पयसामोघौप्रवाहाविव समीयतुः संगतौ॥

**ह्रीमानभूद्भूमिधरोहरेण त्रैलोक्यवन्द्येन कृतप्रणामः।  
पूर्वं महिम्नास हि तस्य दूरमा[^373]वर्जितं नात्मशिरो विवेद॥ ५४॥**

** ह्रीमानिति॥** भूमिधरो हिमवान्। त्रयो लोकास्त्रैलोक्यम्। चातुर्वर्ण्यादित्वात्ष्यञ्प्रत्ययः। तस्य वन्द्येन नमस्कार्येण कृतप्रणामः सन्। 'ऋत्विक्पतृव्यश्वशुरमातुलानां यवीयसाम्। प्रवयाः प्रथमं कुर्यात्प्रत्युत्थायाभिवादनम्॥' इति स्मरणात्। हीमानभूत्। महादेवं प्रति स्वयमल्पत्वात्संकोचं प्रापेत्यर्थः। ननु विदितेश्वर महिम्नः स्वयं प्रागेव प्रणतस्य जामातुराचारमात्रस्वीकारे कः संकोच इति शङ्कां निरस्यति— पूर्वमिति॥ हि यस्मात्स हिमवान्पूर्वं प्रागेव तस्येश्वरस्य महिम्ना सामर्थ्येन दूरमत्यन्तमावर्जितं नमितमात्मशिरो न विवेद। सत्यं स्वयं प्रणतत्वानुसंधानेन संकोचः। तदनुसंधानं त्वौत्सुक्यान्नास्तीति भावः॥

**स प्रीतियोगाद्विकसन्मुखश्रीर्जामातुरग्रेसरतामुपेत्य।  
प्रावेशयन्मन्दिरमृद्धमेनमागुल्फ[^374]कीर्णापणमार्गपुष्पम्॥ ५५॥**

** स इति॥** प्रीतियोगात्संतोषसंबन्धाद्विकसन्मुखश्रीर्विकसन्ती मुखश्रीर्यस्य स तथोक्तः स हिमवान्। जायां मिमीते जानातीति जामातुर्वरस्य। पृषोदरादित्वात्साधु। 'जामाता दुहितुः पतिः' इत्यमरः। अग्रेसरतां पुरोगामित्वमुपेत्यैनं देवमागुल्फं पादग्रन्थिपर्यन्तं कीर्णानि पर्यस्तान्यापणमार्गेषु पण्यवीथिकासु पुष्पाणि यस्मिंस्तदागुल्फकीर्णापणमार्गपुष्पम्। 'तग्रन्थी घुटिके गुल्फौ' इत्यमरः। ऋद्धं समृद्धं मन्दिरं नगरम्। 'मन्दिरं नगरेऽगारे मन्दिरो मकरालये' इति विश्वः। प्रावेशयत्॥

तस्मिन्मुहूर्ते पुरसुन्दरीणामीशानसंदर्शनलालसानाम्।  
प्रासादमालासु बभूवुरित्थं त्यक्तान्यकार्याणि विचेष्टितानि॥ ५६॥

** तस्मिन्निति॥** तस्मिन्मुहूर्ते हरपुरप्रवेशसमय ईशानस्य संदर्शने लालसानां लोलुपानाम्। 'लोलुपो लोलुभो लोलो लालसो लम्पटश्च सः' इति यादवः। पुरसुन्दरीणां प्रासादमालास्वित्थं वक्ष्यमाणप्रकारेण त्यक्तान्यकार्याणि विसृष्टकार्यान्तराणि विचेष्टितानि व्यापाराः। 'नपुंसके भावे क्तः' इति क्तः। बभूवुरासन्॥

 

तान्येवाह पञ्चभिः श्लोकैः—

**आलोकमार्गेसहसा व्रजन्त्या कयाचिदुद्वेष्टनवान्तमाल्यः।  
बद्धं न संभावित एव तावत्करेण रुद्धोऽपि च केशपाशः[^375]॥ ५७॥**

**आलोकमार्गमिति॥**आलोकमार्गंदर्शनपथम्। गवाक्षमित्यर्थः। सहसा व्रजन्त्या गच्छन्त्या कयाचिदुद्वेष्टनो द्रुतगतिवशादुन्मुक्तबन्धनोऽतएव वान्तमाल्य उद्गीर्णमाल्यश्च यः स उद्वेष्टनवान्तमाल्यः करेण रुद्धो गृहीतः। अपि च केशपाशः केशकलापः। 'पाशः पक्षश्च हस्तश्च कलापार्थाः कचात्परे' इत्यमरः। तावदालोकनमार्गप्राप्तिपर्यन्तं बद्धुम्। बन्धनायेत्यर्थः। न संभावितो न स्मृत एव॥

प्रसाधिकालम्बितमग्रपादमाक्षिप्य काचिद्रवरागमेव।  
उत्सृष्ट[^376]लीलागतिरागवाक्षादलक्तकाङ्कां पदवीं ततान॥ ५८॥

** प्रसाधिकेति॥** काचित्स्त्री प्रसाधिकयालंकर्त्र्यालम्बितं रञ्जनार्थंघृतं द्रवरागमेवार्द्रालक्तकमेव। अग्रश्चासौ पादश्चाग्रपदः। इति समानाधिकरणसमासः। 'हस्ताग्राग्रहस्तादयो गुणगुणिनोर्भेदाभेदाभ्याम्' इति वामनः। तमाक्षिप्याकृष्योत्सृष्टलीलागतिस्त्यक्तमन्दगमना सत्या गवाक्षाद्गवाक्षपर्यन्तम्। पदद्वयमेतत्। पदवीमलक्तकाङ्कां लाक्षारसचिह्नां चकार॥

**विलोचनं दक्षिणमञ्जनेन संभाव्य तद्वञ्चितवामनेत्रा।  
तथैव वातायनसंनिकर्षं ययौ शलाकामपरा वहन्ती॥ ५९॥**

**  विलोचनमिति ॥** अपरा स्त्री दक्षिणं विलोचनमञ्जनेन संभाव्यालङ्कृत्य तद्वञ्चितं तेनाञ्जनेन वर्जितं वामनेत्रं यस्याः सा तथोक्ता सती। तथैव तेनैव रूपेण शलाकामञ्जनकूर्चिकां वहन्ती बिभ्रती वातायनसंनिकर्षंगवाक्षसमीपं ययौ। दक्षिणग्रहणं संभ्रमाद्व्युत्क्रमद्योतनार्थम्। 'सव्यं हि पूर्व मनुष्या अञ्जत' इति श्रुतेः॥

**जालान्तरप्रेषितदृष्टिरन्या प्रस्थानभिन्नां न बबन्ध नीवीम्।  
नाभिप्रविष्टाभरणप्रभेण हस्तेन तस्थाववलम्ब्य वासः॥ ६०॥**

** जालान्तरेति॥** अन्या स्त्री जालान्तरप्रेषितदृष्टिर्गवाक्षमध्यप्रसारितदृष्टिः सती प्रस्थानेन गमनेन भिन्नां त्रुटितां नीवीं वस्त्रग्रन्थिम्। 'नीवी परिपणे ग्रन्थौ स्त्रीणां जघनवाससि' इति विश्वः। न बबन्ध नाबध्नात्, किंतु नाभिं प्रविष्टाभरणानां कङ्कणानां प्रभा यस्य तेन। प्रभैव नाभेरावरणमभूदिति भावः। हस्तेन वासोऽवलम्ब्य धृत्वा तस्थौ॥

अर्धाचिता[^377] सत्वरमुत्थितायाः पदे पदे दुर्निमिते गलन्ती।  
कस्याश्विदासीद्रशना तदानीमङ्गुष्ठमूलार्पितसूत्रशेषा॥ ६१॥[^378]

** अर्धाचितेति॥** सत्वरं सवेगमुत्थितायाः कस्याश्चिदर्धमाचिता मणिभिर्गुम्फितार्धाचिता दुर्निमिते संभ्रमाद्दुःखेन निक्षिप्ते। 'डुमिञ् प्रक्षेपणे' इति धातोः कर्मणि क्तः। पदे पदे प्रतिपदम्। वीप्सायां द्विर्भावः। गलन्ती गलद्रत्नासती रशना मेखला तदानीं तस्मिन्नवसरेऽङ्गुष्ठमूलेऽर्पितं लगितं सूत्रमेव शेपो यस्याः सासीत्॥

तासां मुखैरासवगन्धगर्भैर्व्याप्तान्तराः सान्द्रकुतूहलानाम्।  
विलोलनेत्रभ्रमरैर्गवाक्षाः सहस्रपत्राभरणा इवासन्॥ ६२॥[^378]

** तासामिति॥** तदानीं सान्द्रकुतूहलानां तासां स्त्रीणामासवगन्धो गर्भे येषां तैः। विलोलानि नेत्राण्येव भ्रमरा येषु तैर्मुखैर्व्याप्तान्तराश्छन्नावकाशा गवाक्षाः सहस्रपत्राभरणा इवासन्। कमलालंकृता इव स्थिता इत्यर्थः॥

**तावत्पताकाकुलमिन्दुमौलिरुत्तोरणं राजपथं प्रपेदे।  
प्रासादशृङ्गाणि दिवापि कुर्वञ्ज्योत्स्नाभिषेकद्विगुणद्युतीनि[^380] ॥ ६३॥**

**तावदिति॥** तावत्तस्मिन्नवसर इन्दुमौलिरीश्वरो दिवापि प्रासादशृङ्गाणि ज्योत्स्नाया अभिषेकेण स्नपनेनद्विगुणद्युतीनि द्विरावृत्तकान्तीनि। 'गुणस्त्वावृत्तिशब्दादिज्येन्द्रियामुख्यतन्तुषु' इति वैजयन्ती। कुर्वन्पताकाभिराकुलं व्याकीर्णमुत्तोरणमुच्छ्रिततोरणं राजपथं प्रपेदे॥

तमेकदृश्यं नयनैः पिबन्त्यो नार्यो न जग्मुर्विषयान्तराणि।  
तथाहि शेषेन्द्रियवृत्तिरासां सर्वात्मना चक्षुरिव प्रविष्टा॥ ६४॥

** तमिति॥** एक एव दृश्यो दर्शनीयस्तमेकदृश्यं तमीश्वरं नयनैः पिबन्त्यः। अतितृष्णया पश्यन्त्य इत्यर्थः। 'ताः शंकरं दृष्टिभिरापिबन्त्यः' इति वा पाठः। नार्यो विषयान्तराणि ततोऽन्यान्विषयान्। शब्दादीनित्यर्थः। न जग्मुः। न विदुरित्यर्थः। तथाहि। आसां नारीणां शेषेन्द्रियवृत्तिः श्रोत्रादिप्रवृत्तिः सर्वात्मना स्वरूपकार्त्स्न्येनचक्षुः प्रविष्टेव। श्रोत्रादीनीन्द्रियाणि स्वातन्त्र्येण ग्रहणाशक्तेश्चक्षुरेव प्रविश्य कौतुकात्स्वयमप्येनमुपलभन्ते किमु। अन्यथा स्वस्वविषयाधिगमः किं न स्यादिति भावः॥

 अथ पौराङ्गनावचनान्याह—

**स्थाने तपो दुश्चरमेतदर्थमपर्णया पेलवयापि[^381] तप्तम्।  
या दास्यमप्यस्य लभेत नारी सा स्यात्कृतार्था किमुताङ्कशय्याम्॥ ६५॥**

** स्थान इति॥** पेलवया कोमलयाप्यपर्णया पार्वत्यैतस्मै शिवायैतदर्थम्। 'अर्थेन सह नित्यसमासः सर्वलिङ्गता च' इति विशेष्यनिघ्नत्वम्। दुश्वरं तपस्तप्तं स्थाने युक्तम्। कुतः। या नार्यस्येश्वरस्य दास्यं दासीत्वमपि लभेत सा कृतार्था स्यात्। या अङ्क एव शय्या तामङ्कशय्यां लभेत सा किमुत। कृतार्थेति किमु वक्तव्यमित्यर्थः॥

**परस्परेण स्पृहणीयशोभं न चेदिदं द्वन्द्वमयोजयिष्यत्।  
अस्मिन्द्वये रूपविधानयत्नः पत्युः प्रजानां विफलो[^382]ऽभविष्यत्॥ ६६॥**

 **परस्परेणेति॥** स्पृहणीयशोभं सर्वैराशास्यमान सौन्दर्यमिदं द्वन्द्वं मिथुनम्। 'द्वन्द्वं रहस्य -' इति निपातः। परस्परेण नायोजयिष्यच्चेन्न योजयेद्यदि प्रजानां पत्युर्विधातुरस्मिन्द्वये द्वन्द्वे रूपविधाने सौन्दर्यनिर्माणे यतः प्रयासो विफलोऽभविष्यद्भवेत्। एतदनुरूपस्त्रीपुंसान्तराभावादिति भावः। 'लिङ्गनिमित्ते लृङ् क्रियातिपत्तौ' इति लृङ्॥

**न नूनमारूढरुषा शरीरमनेन दग्धं कुसुमायुधस्य।  
व्रीडादमुं देवमुदीक्ष्य[^383] मन्ये संन्यस्तदेहः स्वयमेव कामः॥ ६७॥**

** नेति॥** आरूढरुषा प्ररूढकोपेनानेन हरेण कुसुमायुधस्य कामस्य शरीरं न दग्धं नूनं किंतु कामोऽमुं देवमुदीक्ष्य दृष्ट्वा व्रीडात्सौन्दर्येण जितोऽस्मीति लज्जया स्वयमेव संन्यस्तदेहस्त्यक्तदेह इति मन्य इत्युत्प्रेक्षा। न स्वयं न्यस्ताकृतेः कोपः संभवतीति भावः॥

 काचित्कांचिदाह—

अनेन संबन्धमुपेत्य[^384] दिष्ट्या मनोरथप्रार्थितमीश्वरेण।  
मूर्धानमालि क्षितिधारणोच्च[^385]मुच्चैस्तरं[^386] वक्ष्यति शैलराजः॥ ६८॥

** अनेनेति॥** हे आलि सखि। 'आलिः सखी वयस्या च' इत्यमरः। शैलराजो हिमवान्। दिष्ट्येत्यानन्देऽव्ययम्। मनोरथैः प्रार्थितमवरुद्धम्। अभिलाषविषयीकृतमित्यर्थः। 'प्रार्थना याच्ञावरोधयोः' इत्यभिधानात्। अनेनेश्वरेण संबन्धमुपेत्यावाप्य क्षितिधारणेनोच्चमुन्नतं मूर्धानमुच्चैस्तरमुन्नततरम्। उच्चैरित्यव्ययात्तरप्प्रत्ययः। 'मूर्ध्नाो द्रव्यत्वान्नामुप्रत्ययान्तो निपातः। 'किमेत्तिङव्ययघादाम्वद्रव्यप्रकर्षे' इत्यादिनाऽद्रव्यप्रकर्षे तस्य विधानादिति। वक्ष्यति धारयिष्यति। वहतेर्लृट्॥

**इत्योषधिप्रस्थविलासिनीनां शृण्वन्कथाः श्रोत्रसुखास्त्रिनेत्रः।  
केयूरचूर्णीकृतलाजमुष्टिं[^387] हिमालयस्यालयमाससाद॥६९॥**

** इतीति॥** त्रिनेत्रस्त्र्यम्बकः। त्रिनेत्रत्रिनयनशब्दयोः 'क्षुभ्नादिषु च' इति णत्वाभावः। इतीत्थमोषधिप्रस्थविलासिनीनां संबन्धिनीः श्रोत्रसुखाः श्रवणमधुराः कथा आलापाञ्शृण्वन्केयूरैरङ्गदैश्चूर्णीकृता लाजामां मुष्टयो यस्मिंस्तं तथोक्तम्। तत्रावकीर्णा आचारलाजा अन्तराल एवाङ्गदैश्चूर्णपेषं पिष्यन्त इति पुरंध्रिजनसंबन्धातिशयोक्तिः। हिमालयस्य हिमवत आलयं भवनमाससाद॥

तत्रा[^388]वतीर्याच्युतदत्तहस्तः शरद्वनाद्दीधितिमानिवोक्ष्णः।  
क्रान्तानि पूर्वं कमलासनेन कक्ष्यान्तराण्य[^389]द्रिपतेर्विवेश॥ ७०॥

** तत्रेति॥** तत्र हिमवदालयेऽच्युतेन विष्णुना दत्तहस्तो वितीर्णहस्तावलम्बः सन्। शरद्धनाच्छरन्मेघात्। शरद्विशेषणान्मेघस्य शुभ्रत्वं गम्यते। दीधितिमान्सूर्य इवोक्ष्णो वृषादवतीर्य कमलासनेन पूर्वमग्रे क्रान्तानि प्रविष्टान्यद्रिपतेः कक्ष्यान्तराणि गेहप्रकोष्ठान्तराणि विवेश। 'कक्ष्या कच्छे वरत्रायां कायां गेहे प्रकोष्ठके' इति यादवः॥

तमन्वगिन्द्रप्रमुखाश्च देवाः सप्तर्षिपूर्वाः परमर्षयश्च।  
गणाश्च गिर्यालयमभ्यगच्छन्प्रशस्तमारम्भमिवोत्तमार्थाः॥ ७१॥

** तमिति॥** तमीश्वरमन्वगनुपदम्। अव्ययमेतत्। 'अन्वगन्वक्षमनुगेऽनुपदं क्लीबमव्ययम्' इत्यमरः। इन्द्रप्रमुखा देवाश्च सप्तर्षयः पूर्वे येषां ते सप्तर्षिपूर्वाः। 'न बहुव्रीहौ' इति सर्वनामसंज्ञाप्रतिषेधः। परमर्षयः सनकादिमहर्षयश्च। 'सन्महत्परमोत्तमोत्कृष्टाः पूज्यमानैः' इति तत्पुरुषः। गणाः प्रमथाश्चोत्तमार्था महाप्रयोजनाः प्रशस्तं प्रकृष्टम्। अमोघमित्यर्थः। आरभ्यत इत्यारम्भ उपायस्तमिव गिर्यालयं हिमवन्मन्दिरमभ्यगच्छन्। प्राविशन्नित्यर्थः॥

**तत्रेश्वरो विष्टरभाग्यथावत्सरत्नमर्घ्यंमधुमच्च गव्यम्।  
नवे दुकूले च नगोपनीतं[^390] प्रत्यग्रहीत्सर्वममन्त्रवर्जम्[^391]॥ ७२॥**

**तत्रेति॥** तत्र हिमवदालय ईश्वरो विष्टरभागासनगतः। उपदिष्ट इत्यर्थः। यथावद्यथार्हम्। विधिवदित्यर्थः। सरत्नंरत्नसहितमर्घ्यमर्घार्थेजलम्।मधु क्षौद्रमस्मिन्नस्तीति मधुमत्। गवि भवं गव्यं दधि च। मधुपर्कमित्यर्थः। 'दधिमधुनी सर्पिर्वा मध्वलाभे' इत्याश्वलायनगृह्यसूत्रात्। नवे दुकूले चेति सर्वे नगोपनीतं हिमवदानीतमर्घ्यादिकं मन्त्रान्वर्जयित्वा मन्त्रवर्जम्। ततो नञ्समासः। अमन्त्रवर्ज्यम्। मन्त्रान्न वर्जयित्वेत्यर्थः। 'द्वितीयायां च' इति णमुल्प्रत्यय इत्याह न्यासकारः 'अनुदात्तं पदमेकवर्जम्' इत्यत्र। प्रत्यग्रहीत्स्वीकृतवान्॥

**दुकूलवासाः स वधूसमीपं निन्ये विनीतैरवरोधदक्षैः[^392]।  
वेलासमीपं[^393] स्फुटफेनराजिर्नवैरुदन्वानिव चन्द्रपादैः॥ ७३॥**

** दुकूलेति॥** अथ दुकूलवासाः। दुकूलं वसान इत्यर्थः। स हरो विनीतैरनुद्धतैरवरोधेषु ये दक्षास्तैरवरोधदक्षैर्वधूसमीपं निन्ये नीतः। कथमिव। स्फुटा फेनानां राजिर्यस्य स उदकमस्यास्तीत्युदन्वान्समुद्रः। 'उदन्वानुदधौ च' इति निपातनात्साधुः। नवैरचिरोदितैश्चन्द्रपादैश्चन्द्रकिरणैर्वेलासमीपमिव॥

**तया प्रवृद्धा[^394]ननचन्द्रकान्त्या प्रफुल्लचक्षुः कुमुदः कुमार्या।  
प्रसन्नचेतः सलिलः शिवोऽभूत्संसृज्यमानः शरदेव लोकः॥ ७४॥**

** तयेति॥** आननं चन्द्र इवेत्युपमितसमासः। प्रवृद्धाननचन्द्रस्य कान्तिर्यस्यास्तया तथोक्तया तया कुमार्या, शरदा लोक इव संसृज्यमानः संगच्छमानः शिवश्चक्षूंषि कुमुदानीव तानि प्रफुल्लानि यस्य स तथोक्तः। चेतः सलिलमिव तत्प्रसन्नं यस्य स तथोक्तः प्रसन्नचेतः सलिलोऽभूत्। शरल्लोकयोरपि यथोचितं विशेषणानि योज्यानि॥

**तयोः समापत्तिषु कातराणि किंचिद्व्यवस्थापितसंहृतानि।  
ह्रीयन्त्रणां तत्क्षणमन्वभूवन्नन्यो[^395]न्यलोलानि विलोचनानि॥ ७५॥**

** तयोरिति॥** तयोर्वधूवरयोः समापत्तिषु यदृच्छया संगतिषु कातराणि चकितानि। 'अधीरे कातरः' इत्यमरः। द्रष्टुमसमर्थानीति भावः। किंचिदीषद्व्यवस्थापितानि स्थिरीकृतानि पश्चात्संहृतानि निवर्तितानि चेति व्यवस्थापितसंहृतानि। 'पूर्वकाल–' इत्यादिना तत्पुरुषः। अन्योन्यस्मिल्ँलोलानि सतृष्णानि। 'लोलश्चलसतृष्णयोः' इत्यमरः। विलोचनानि दृष्टयस्तत्क्षणं तस्मिन्क्षणे ह्रीयन्त्रणां ह्रिया निमित्तेन संकोचमन्वभूवन्॥

**तस्याः करं शैलगुरूपनीतं जग्राह ताम्राङ्गुलिमष्टमूर्तिः।  
उमातनौ[^396] गूढतनोः स्मरस्य तच्छङ्किनः[^397] पूर्वमिव प्ररोहम्॥ ७६॥**

** तस्या इति॥** अष्टमूर्तिः शिवः। तस्मादीश्वराच्छङ्कत इति तच्छङ्किनः। तद्भीतस्येत्यर्थः। अतएवोमातनावुमाशरीरे गूढतनोर्गुप्तशरीरस्य स्मरस्य पूर्वं प्ररोहमिव प्रथमाङ्कुरमिव स्थितं शैलगुरूपनीतं शैलगुरुणा हिमवतोपनीतं प्रापितम्। अथवा शैलगुरुणा हिमवत्पुरोधसोपनीतं ताम्राङ्गुलिं रक्ताङ्गुलिं तस्याः पार्वत्याः करं जग्राह॥

**रोमोद्गमः प्रादुरभूदुमायाः स्विन्नाङ्गुलिः[^398] पुंगवकेतुरासीत्।  
वृत्तिस्तयोः पाणिसमागमेन समं विभक्तेव मनोभवस्य॥ ७७॥**

** रोमोद्गम इति॥** उमाया रोमोद्गमोरोमाञ्चः प्रादुरभूत्। पुमान्गौः पुंगवो वृषभः। 'गोरतद्धितलुकि' इति टच्। स केतुश्चिह्नं यस्य स पुंगवकेतुः शिवः स्विन्नाङ्गुलिरासीत्। अत्रोत्प्रेक्षते–पाणिसमागमेन पाण्योः संस्पर्शेन कर्त्रा। तयोर्वधूवरयोर्मनोभवस्य वृत्तिरवस्थितिः समं विभक्तेव। समीकृतेवेत्यर्थः। प्राक्सिद्धस्याप्यनुरागसाम्यस्य संप्रति तत्कार्यदर्शनात्पाणिसंस्पर्शकृतत्वमुत्प्रेक्षते। ननु 'कन्या प्रथमसंगमे स्विन्नकरणा भवति पुमांस्तु रोमाञ्चितो भवती'ति वात्स्यायनेन विपरीतमुक्तमिति चेन्नैष दोषः। एभिरनयोर्भावं परीक्षेतेति वाक्यशेष एभिरिति बहुवचनेन स्वेदरोमाञ्चग्रहणस्य सकलसात्विकोपलक्षणत्वावगमेनानियमावधारणात्। अतएव रघुवंशेऽन्यथाभिधानात्स्वोक्तिविरोध इत्यपास्तम्। तदेतद्रघुवंशसंजीविन्यां (७।२२) सुव्यक्तमवोचम्। सात्विकास्तु 'स्तम्भप्रलयरोमाञ्चाः स्वेदो वैवर्ण्यवेपथू। अश्रुवैस्वर्यमित्यष्टौ सात्विकाः परिकीर्तिताः॥' इति॥

**प्रयुक्तपाणिग्रहणं यदन्यद्वधूवरं पुष्यति कान्तिमग्र्याम्।  
सांनिध्ययोगादनयोस्तदानीं किं कथ्यते श्रीरुभयस्य तस्य॥ ७८॥**

** प्रयुक्तेति॥** यद्यस्मात्कारणात्प्रयुक्तं पाणिग्रहणं यस्य तत्तथोक्तमन्यल्लौकिकम् वधूश्व वरश्च वधूवरम्। समाहारे द्वन्द्वैकवद्भावः। तदानीं पाणिग्रहणकालेऽनयोरुमाशिवयोः सांनिध्ययोगात्संनिधिभावादग्र्यामुत्तमां कान्ति शोभां पुष्यति

पुष्णाति तस्योभयस्योमामहेश्वररूपस्य मिथुनस्य श्रीः किं कथ्यते। यत्प्रसादादन्यस्य शोभालाभस्तस्य शोभा किमु वक्तव्येत्यर्थः। 'विवाहसमये गौरीशिवौ वधूवरावनुप्रविशेताम्' इत्यागमः॥

**प्रदक्षिणप्रक्रमणात्कृशानोरुदर्चिषस्तन्मिथुनं चकासे।  
मेरोरुपान्तेष्विव वर्तमानमन्योन्यसंसक्तमहस्त्रियामम्॥ ७९॥**

** प्रदक्षिणेति॥** तन्मिथुनमुदर्चिषउन्नतज्वालस्य कृशानोः कर्मणः प्रदक्षिणप्रक्रमणात्प्रदक्षिणीकरणाच्चकासे। किमिव। मेरोरुपान्तेषु परिसरेषु वर्तमानमावर्तमानम्। मेरुं प्रदक्षिणीकुर्वदित्यर्थः। अन्योन्येन संसक्तं संगतम्। मिथुनस्याप्येतद्विशेषणम्। अहश्च त्रियामा चाहस्त्रियामं रात्रिंदिवमिव। समाहारे द्वन्द्वैकवद्भावः॥

**तौ दंपती त्रिः परिणीय वह्निमन्योन्यसंस्पर्शनिमीलिताक्षौ।  
स कारयामास वधूं पुरोधात्तस्मिन्समिद्धार्चिषि लाजमोक्षम् ॥ ८०॥**

** ताविति॥** स पुरस्तादेव हितं विधत्त इति पुरोधाः पुरोहितोऽन्योन्यस्य संस्पर्शेन स्पर्शसुखेन निमीलिताक्षौ तौ जाया च पतिश्च दंपती कर्मभूतौ। जायाशब्दस्य दभावो निपातितः। वह्निं त्रिस्त्रिवारम्। 'द्वित्रिचतुर्भ्यः सुच्' इति सुच्। परिणीय परितो नीत्वा। प्रदक्षिणी कार्येत्यर्थः। नयतेर्द्विकर्मकाल्ल्यप्। समिद्धार्चिषि दीप्तज्वाले तस्मिन्वह्नौवधूं लाजमोक्षं लाजविसर्गंकारयामास। 'हक्रोरन्यतरस्याम्' इति विकल्पादणिकर्तुः कर्मत्वम्॥

**सा लाजधूमाञ्जलिमिष्टगन्धं गुरूपदेशाद्वदनं निनाय।  
कपोलसंसर्पिशिखः स तस्या मुहूर्तकर्णोत्पलतां प्रपेदे॥ ८१॥**

** सेति॥** सा वधूर्गुरोः पुरोधस उपदेशादिष्टः। घ्राणतर्पण इत्यर्थः। गन्धो यस्य तं लाजधूमाञ्जलिं वदनं निनाय। कपोलसंसर्पिणी शिखा यस्य स तथोक्तः स धूमस्तस्या गौर्या मुहूर्तकर्णोत्पलतां प्रपेदे। धूमस्य विसृमरत्वान्मुहूर्तग्रहणम्॥

**तदीषदार्द्रारुणगण्डलेखमुच्छ्वासिकालाञ्जनरागमक्ष्णोः।  
वधूमुखं क्लान्तयवावतंसमाचारधूमग्रहणाद्बभूव ॥ ८२॥**

** तदिति॥** तद्वधूमुखमाचारधूमग्रहणादाचारप्राप्तधूमत्वादीषदार्द्रेस्विन्नेअरुणे च गण्डलेखे गण्डस्थले यस्य तत्तथोक्तम्। अक्ष्णोरुच्छ्रास्युद्गच्छन्कालाञ्जनस्य रागोऽञ्जनं यस्य तत्तथोक्तम्। क्लान्तो यवावतंसो यवाङ्कुरकर्णपूरो यस्य तत्तथाभूतं बभूव। 'लाजाञ्जलिं विसृज्य धूमाग्रंजिघेत्' इति प्रयोगवृत्तिकारः॥

**वधूं द्विजः प्राह तवैष वत्से वह्निर्विवाहं प्रति कर्मसाक्षी[^399]।  
शिवेन भर्त्रा सह धर्मचर्या कार्या त्वया मुक्तविचारयेति॥ ८३॥**

** वधूमिति॥** अथ वधूं द्विजः पुरोधाः प्राह। किमिति। हे वत्से, एषवह्निस्तव विवाहं प्रति। विवाहकर्मणीत्यर्थः। कर्मसाक्षी कर्मद्रष्टा। भर्त्रा शिवेन सह मुक्तविचारया निर्विचारया त्वया धर्मचर्या धर्माचरणं कार्या कर्तव्येति। अयं च प्राजापत्य विवाहो द्रष्टव्यः। यथाहाश्वलायनः –'सह धर्मंचरेदिति प्राजापत्यः' इति॥

**आलोचनान्तं श्रवणे[^400] वितत्य पीतं गुरोस्तद्वचनं भवान्या।  
निदाघकालोल्बणतापयेव[^401] माहेन्द्रमम्भः प्रथमं पृथिव्या॥ ८४॥**

** आलोचनान्तमिति॥** भवस्य पत्न्या भवान्या। 'इन्द्रवरुणभवशर्वरुद्र–'इत्यादिना ङीप् आनुगागमश्च। आलोचनान्तं नेत्रान्तपर्यन्तम्। 'आङ्मर्यादाभिविध्योः' इत्यव्ययीभावः। श्रवणे श्रोत्रे वितत्य विस्तार्य यत्पूर्वोक्तं गुरोर्याज्ञिकस्य वचनं 'सह धर्मंचर' इति वाक्यं निदाघकाले ग्रीष्मकाल उल्बणतापयोत्कटसंतापया पृथिव्या प्रथममाद्यं माहेन्द्रं पार्जन्यमम्भ इव पीतम्। अत्यादरेण शुश्रावेत्यर्थः॥

**ध्रुवेण भर्त्रा ध्रुवदर्शनाय प्रयुज्यमाना प्रियदर्शनेन।  
सा दृष्ट इत्याननमुन्नमय्य ह्रीसन्नकण्ठी[^402] कथमप्युवाच॥ ८५॥**

** ध्रुवेणेति॥** प्रियं दर्शनं यस्य कर्मभूतस्य तेन प्रियदर्शनेन ध्रुवेण शाश्वतेन भर्त्रा ध्रुवस्य नक्षत्रविशेषस्य दर्शनाय। 'ध्रुवो भभेदे क्लीबं तु निश्चिते शाश्वते त्रिषु' इत्यमरः। प्रयुज्यमाना दृश्यतामिति प्रेर्यमाणा ह्रीसन्नकण्ठी ह्रिया ह्रीनस्वरा सा वधूः कथमप्याननमुन्नमय्य दृष्ट इत्युवाच॥

**इत्थं विधिज्ञेन पुरोहितेन प्रयुक्तपाणिग्रहणोपचारौ।  
प्रणेमतुस्तौ पितरौ प्रजानां पद्मासनस्थाय पितामहाय॥ ८६॥**

** इत्थमिति॥** इत्थमनेन प्रकारेण। 'इदमस्थमुः' इति थमुप्रत्ययः। विधिज्ञेन विवाहप्रयोगज्ञेन। शास्त्रज्ञेनेत्यर्थः। पुरोहितेन हैमवतेन प्रयुक्तपाणिग्रहणोपचारौ कृतविवाहकर्माणौ प्रजानां पितरौ तावुमामहेश्वरौ पद्मासनस्थाय पद्मासनोपविष्टाय पितॄणां पित्रे पितामहाय ब्रह्मणे। 'पितामहो विरिञ्चौ स्यात्तातस्य जनकेऽपि च' इति विश्वः। 'पितृव्यमातुलमातामहपितामहाः' इति निपातनात्साधुः। प्रणेमतुर्नमश्चक्रतुः। पितामहस्य पित्रोरपि पूज्यत्वादिति भावः॥

**वधूर्विधात्रा प्रतिनन्द्यते स्म कल्याणि वीरप्रसवा भवेति।  
वाचस्पतिः सन्नपि[^403] सोऽष्टमूर्तौत्वाशास्य[^404]चिन्तास्तिमितो बभूव॥ ८७॥**

** वधूरिति॥** वधूः कन्या विधात्रा ब्रह्मणा। हे कल्याणि शोभने, वीरः प्रसवोऽपत्यं यस्याः सा वीरप्रसवा वीरसूर्भवेति प्रतिनन्द्यते स्म। आशिषमुक्त्वेत्यर्थः। स विधाता वाचस्पतिर्वागीश्वरोऽपि सन्। कस्कादिषु पाठात्साधुः। अष्टमूर्तौशिवे त्वाशास्यमाकाङ्क्ष्यंतत्र चिन्ता विचारस्तस्यां स्तिमितो मन्दो बभूव। तस्य निरीहस्याशास्याभावादाशिषि स्तिमितत्वमित्यर्थः॥

**क्लृप्तोपचारां चतुरस्रवेदीं तावेत्य पश्चात्कनकासनस्थौ।  
जायापती लौकिकमेषणीय[^405]मार्द्राक्षतारोपणमन्वभूताम्॥ ८८॥**

** क्लृप्तेति॥** तौ जायापती वधूवरौ पश्चान्नमस्कारानन्तरं क्लृप्ता रचिता उपचाराः पुष्परचनादयो यस्यां तां चतुरस्रवेदीमेत्य प्राप्य कनकासनस्थौ सन्तौ लौकिकं लोके विदितम्। आचारप्राप्तमित्यर्थः। अतएवैषणीयमाशास्यम्। 'तथाहि लौकिकाचारं मनसापि न लङ्घयेत्' इति शास्त्रादवश्यकर्तव्यमित्यर्थः। इषेरिच्छार्थादनीयर्प्रत्ययः। आर्द्राक्षतारोपणमन्वभूताम्॥

**पत्रान्तलग्नैर्जलबिन्दुजालै[^406]राकृष्टमुक्ताफलजालशोभम्[^407]।  
तयोरुपर्यायतनालदण्डमाधत्त लक्ष्मीः कमलातपत्रम्॥ ८९॥**

** पत्रान्तेति॥** लक्ष्मीः श्रीदेवी पत्रान्तेषु दलप्रान्तेषु लग्नैर्जलबिन्दुजालैराकृष्टाहृता मुक्ताफलजालेन प्रान्तलम्बिना मुक्ताकलापेन या शोभा सा येन तत्तथोक्तमायतं दीर्घं नालमेव दण्डो यस्य तत्कमलमेवातपत्रं तत्तयोरुपर्याधत्त दधौ॥

**द्विधाप्रयुक्तेन च वाङ्मयेन सरस्वती तन्मिथुनं नुनाव।  
संस्कारपूतेन वरं वरेण्यं वधूं सुखग्राह्यनिबन्धनेन॥ ९०॥**

** द्विधेति॥** अथ सरस्वती वाग्देवी द्विधा संस्कृतप्राकृतरूपेण द्वैविध्येन प्रयुक्तेनोच्चारितेन वाङ्मयेन शब्दजालेन तन्मिथुनं नुनाव तुष्टाव। 'नु स्तुतौ' इति धातोर्लिट्। केन कमिवेत्याह—**संस्कारेति**॥ संस्कारेण शास्त्रव्युत्पत्त्या पूतेन प्रकृतिप्रत्ययविभागशुद्धेन। संस्कृतेनेत्यर्थः। वरेण्यं वरणीयम्। श्लाघ्यमित्यर्थः। वृणोतेरौणादिक एण्यप्रत्ययः। वरं वोढारं शिवम्। सुखेन ग्राह्यं सुबोधं निबन्धनं रचना यस्य तेन वाङ्मयेन। प्राकृतभाषयेत्यर्थः। वधूम् नुनावेत्यनेन संबन्धः॥

**तौ संधिषु व्यञ्जितवृत्तिभेदं रसान्तरेषु प्रतिबद्धरागम्।  
अपश्यतामप्सरसां मुहूर्तं प्रयोगमाद्यं ललिताङ्गहारम्॥ ९९॥**

** ताविति॥** तौ दंपती संधिषु मुखादिनिर्वहणान्तेषु पञ्चसंधिषु। तदुक्तं दशरूपके'— मुखं प्रतिमुखं गर्भः सावमर्शोपसंहृतिः' इति। व्यञ्जितवृत्तिभेदं स्फुटीकृतकौशिक्यादिवृत्तिविशेषम्। रसानुगुण्येनेति शेषः। तदुक्तं भूपालेन– 'कौशिकी स्यात्तु शृङ्गारे रसे वीरे तु सात्वती। रौद्रबीभत्सयोर्वृत्तिर्नियतारभटी पुनः॥ शृङ्गारादिषु भावज्ञैरसेष्विष्टा तु भारती॥' तथा। 'कौशिक्यारभटी चैव सात्वती भारती तथा। चतस्रो वृत्तयो ज्ञेयास्तासु नाट्यंप्रतिष्ठितम्॥' इति। रसान्तरेषु शृङ्गारादिरसभेदेषु। 'श्रृङ्गारादौ विषे वीर्ये गुणे रागे द्रवे रसः ' इत्यमरः। 'शृङ्गारहास्यकरुणरौद्रवीरभयानकाः। वीभत्साद्भुतशान्ताख्या रसाः पूर्वैरुदाहृताः' इति। प्रतिबद्धरागं प्रतिनियमेन प्रवर्तितो वसन्तललितादिरागो यस्मिंस्तम्। यस्मिन्रसे यो रागो विहितस्तदनुसारेण प्रयुक्तरागमित्यर्थः। यथाह काहलः— 'रौद्रेऽद्भुते तथा वीरे पुंरागेण प्रगीयते। शृङ्गारहास्यकरुणाः स्त्रीरागेण प्रकीर्तिताः॥ भयानके च बीभत्से शान्ते गेयो नपुंसके॥' इति। ललिताङ्गहारं मधुराङ्गविक्षेपम्। 'अङ्गहारोऽङ्गविक्षेपः' इत्यमरः। आदौ भवमाद्यम्। रूपकान्तरप्रकृतिभूतमित्यर्थः। तदुक्तम्—'आहुः प्रकरणादीनां नाटकं प्रकृतिं बुधाः' इति। अप्सरसामुर्वश्यादीनाम्। प्रयुज्यत इति प्रयोगो रूपकम्। नाटकमित्यर्थः। आद्यमिति विशेषणात्। तं मुहूर्तमपश्यतां दृष्टवन्तौ। 'पाघ्राध्मास्था–' इत्यादिना दृशेः पश्यादेशः॥

**देवास्तदन्ते हरमूढभार्यंकिरीटबद्धाञ्जलयो निपत्य।  
शापावसाने प्रतिपन्न[^408]मूर्तेर्ययाचिरे पञ्चशरस्य सेवाम्॥ ९२॥**

** देवा इति॥** देवा इन्द्रादयस्तदन्ते तस्य प्रयोगदर्शनस्यान्तेऽवसान ऊढभार्यं परिणीतदारं हरं किरीटेषु बद्धा अञ्जलयो येषां ते तथोक्ताः सन्तः। निपत्य प्रणम्य शापावसाने प्रतिपन्नमूर्तेर्लब्धशरीरस्य। 'परिणेष्यति पार्वतिं यदा' (४।४२) इत्यादिना शापस्य पार्वतीपरिणयान्तत्वादित्यर्थः। पञ्चशरस्य कामस्य कर्तुः। सेवां ययाचिरे। पुनः समासादितशरीरस्य तस्य सेवा स्वीक्रियतामिति प्रार्थयामासुरित्यर्थः। 'दुह्याच्पच्–' इत्यादिना द्विकर्मकत्वम्॥

**तस्यानुमेने भगवान्विमन्युर्व्यापारमात्मन्यपि सायकानाम्।  
कालप्रयुक्ता[^409] खलु कार्यविद्भि[^410]र्विज्ञापना भर्तृषु सिद्धिमेति॥ ९३॥**

** तस्येति॥** विमन्युर्विगतक्रोधो भगवानीश्वर आत्मन्यपि तस्य कामस्य सायकानां व्यापारमनुमेने। तथाहि। कार्यविद्भिः कार्यज्ञैः। अथवा कालविद्भिः अवसरज्ञैः। काले योग्यावसरे प्रयुक्तानुष्ठिता भर्तृषु स्वामिषु विषये विज्ञापना सिद्धिमेति खलु। सफला भवतीत्यर्थः। अयमेवास्य स्मरसेवास्वीकारो यदात्मन्यपि तत्सायकव्यापारमङ्गीकृतवानिति॥

**अथ विबुधगणांस्तानिन्दुमौलिर्विसृज्य  
क्षितिधरपतिकन्यामाददानः[^411] करेण।  
कनककलशयुक्तं[^412] भक्तिशोभासनाथं  
क्षितिविरचितशय्यं कौतुकागारमागात्॥ ९४॥**

** अथेति॥** अथेन्दुमौलिरीश्वरस्तान्विबुधगणान्विसृज्य क्षितिधरपतिकन्यां पार्वतीं करेणाददानः कनककलशयुक्तं मङ्गलार्थमन्तर्निहितहेममयपूर्णकुम्भं भक्तयः पुष्पादिरचनास्तासां शोभया सनाथम्। सहितमित्यर्थः। क्षितिविरचितशय्यं क्षितौ विरचिता स्थण्डिले कल्पिता शय्या तल्पं यस्मिंस्तत्तथोक्तं कौतुकागारमागाच्छय्यागृहं जगाम। अत्राश्वलायनः—'अत ऊर्ध्वमक्षारालवणाशिनावधःशायिनौ ब्रह्मचारिणौ स्याताम्' इति। अत ऊर्ध्वं विवाहादूर्ध्वम्। आ त्रिरात्रादिति शेषः। 'त्रिरात्रं द्वादशरात्रं वा' इति वचनात्। तथा कामशास्त्रेऽपि 'अथ परिणयरात्रौ प्रक्रमेणैव किंचित्तिसृषु च रजनीषु स्तब्धभावा दुनोति। त्रिदिनमिह न भिन्द्याद्ब्रह्मचर्यं न चास्या हृदयमननुरुध्य स्वेच्छया नर्म कुर्यात्॥' इति॥

**नवपरिणयलज्जाभूषणां तत्र गौरीं  
वदनमपहरन्तीं तत्कृताक्षेपमीशः।  
अपि शयनसखीभ्यो दत्तवाचं कथंचि–  
त्प्रमथ[^413]मुखविकारैर्हासयामास गूढम्॥ ९५॥**

** नवेति॥** तत्र कौतुकागार ईश ईश्वरो नवपरिणयेन नवेद्वाहेन या लज्जा सा भूषणं यस्यास्तामत एव तेनेश्वरेण कृताक्षेपं कृताकर्षणम्। उन्नमितमिति यावत्। वदनमपहरन्तीं साचीकुर्वन्तीम्। अयं लज्जानुभावः। अनुभावान्तरमाह— शयनसखीभ्योऽपि शयने सहशायिनीभ्योऽपि नर्मसहचरीभ्योऽपीत्यर्थः। कथंचित्कृच्छ्रेण दत्तवाचं दत्तोत्तरां गौरीं प्रमथा भृङ्गिरिटिप्रभृतयो हास्यरसाधिदेवताः पशुपतेः पारिषदाः। यथाह भरतः— 'शृङ्गारो विष्णुदैवत्यो हास्यः प्रमथदैवतः' इति। 'प्रमथाः स्युः पारिषदाः' इत्यमरः। तेषां मुखविकारैर्मुखविकृतचेष्टितैर्गूढमप्रकाशं हासयामास। हासाद्युपायैर्लज्जामपाकर्तुं प्रवृत्त इत्यर्थः। यथाह गोनर्दः– 'हासेन मधुना नम्रवचसा लज्जितां प्रियाम्। विलुप्तलज्जांकुर्वीत निपुणैश्च सखीजनैः॥' इति॥

**इति श्रीमन्महामहोपाध्यायकोलाचलमल्लिनाथसूरिविरचितया संजीविनीसमाख्यया व्याख्यया समेतः  
श्रीकालिदासकृतौ कुमारसंभवे महाकाव्ये उमापरिणयो नाम सप्तमः सर्गः।**

**<MISSING_FIG href="../books_images/U-IMG-1720777522Screenshot2024-07-11204057.png"/>**

श्रीः।

**कुमारसम्भवम्।**

<MISSING_FIG href="../books_images/U-IMG-1720777667Screenshot2024-07-12005454.png"/>

संजीविन्या समेतम्।

अष्टमः सर्गः।

शिरसा शकलं शशाङ्कमूर्तेर्भसितं विभ्रतमङ्गकेन भूरि।  
गरलं च गलेन चिन्तयामो हरमर्धाङ्गहराद्विराजकन्यम्॥

टीका सप्तसु मल्लिनाथकृतिना संजीविनीसंज्ञिका  
या सर्गेषु कुमारसंभवमहाकाव्यस्य चक्रे पुरा।  
सैवैतर्ह्यवशिष्टदिक्प्रमिततत्सर्गेषु विद्वन्मुदे  
सीतारामकवीश्वरेण हि यथाप्रज्ञं समापूर्यते॥

 नवपरिणीतगिरिजारहःकेलिमपि विवर्णयिषुस्तत्रभवान्कालिदासोऽष्टमं सर्ग

मारभते—

पाणिपीडनविधेरनन्तरं शैलराजदुहितुर्हरं प्रति।  
भावसाध्वसपरिग्रहादभूत्कामदोहदमनोहरं[^414] वपुः॥ १॥

** पाणिपीडनविधेरिति॥** पाणिपीडनं नाम षोडशविधेषु संस्कारेषु कश्चित्संस्कारविशेषः। पीडयति यस्मिन्निति पीडनम्। 'करणाधिकरणयोश्च' इति ल्युट्। पाणेः करतलस्य पीडनं ग्रहणम्। विवाह इत्यर्थः। पाणेरिति कृद्योगलक्षणा कर्मणि षष्ठी। तस्य विधेर्विधानात्। 'विधिर्विधाने दैवे च' इत्यमरः। अनन्तरं पश्चात्। भावसाध्वसयोः कामेच्छातिभययोः परिग्रहात्। परिग्रहं ग्रहणं कृत्वेत्यर्थः। ल्यब्लोपे पञ्चमी। मुग्धात्वादुभे अप्यवलम्ब्येति भावः। 'भावः स्वभावेऽभिप्राये चेच्छासत्तात्मजन्मसु' इति विश्वः। स्थिताया इति शेषः। इयं च मुग्धाभेदो नवोढा। तदुक्तं भानुमिश्रैः—'लज्जाभयपराधीनरतिर्नवोढा' इति। शैलराजस्य हिमालयस्य दुहितुः कन्यायाः पार्वत्याः वपुरङ्गम्। हरं शिवं प्रति। लक्षयित्वेत्यर्थः। 'लक्षणेत्थं–' इति प्रतेः कर्मप्रवचनीयसंज्ञा। तद्योगे 'कर्मप्रवचनीययुक्ते' इति द्वितीया। कामे यद्दोहदमभिलाषः। इच्छेति यावत्। 'अथ दोहदम्। इच्छा काङ्क्षा' इत्यमरः। कामविषयकोऽभिलाष इत्यर्थः। तेन निमित्तेन मनोहरं रुचिकरमभूत्। अतिमनोहराण्यपि कामिनीवपूंषि स्वकामेच्छयैव रोचकानि भवन्तीति भावः। सर्गेऽस्मिन्रथोद्धतावृत्तम्।

 'रान्नराविह रथोद्धता लगौ' इति लक्षणात्। रसश्च प्रायः संभोगशृङ्गार एव॥ इदानीं लक्षणरीत्या नवोढात्वमेव दशभिः प्रपञ्चयति—

व्याहृता प्रतिवचो न संदधे गन्तुमैच्छदवलम्बितांशुका।  
सेवते स्म शयनं पराङ्मुखी सा तथापि रतये पिनाकिनः॥ २॥

** व्याहृतेत्यादि॥** सा पार्वती व्याहृता प्रियेण पृष्टा सती प्रतिवचः प्रत्युत्तरं न संदधे। न दत्तवतीत्यर्थः। तथावलम्बितं करेण धृतमंशुकं वस्त्रं यस्यास्तथोक्ता सती गन्तुमैच्छत्। तथा पराङ्मुखी परिवर्तितवदना सती शयनं पर्यङ्कं सेवते स्म सिषेवे। तथापि तस्यां प्रतिकूलवर्तिन्यामपि सत्यां पिनाकिनो हरस्य रतये प्रमोदाय बभूव। प्रियायाः प्रतिकूलव्यापारैरपि प्रियः प्रसन्न एवाभूदित्यर्थः। तस्य मुग्धास्वभावबोधकुशलत्वादिति भावः॥

कैतवेन शयिते[^415] कुतूहलात्पार्वती प्रति मुखं निपातितम्।  
चक्षुरुन्मिषति सस्मितं प्रिये विद्युताहतमिव[^416] न्यमीलयत्॥ ३॥

** कैतवेनेति॥** पार्वती कर्त्री। प्रिये हरे कुतूहलात्कैतवेन मिथ्यैव शयिते सुप्ते सति। किमियं कुर्यादित्यभिप्रायेणेति भावः। मुखं प्रेयोमुखं प्रति लक्ष्यीकृत्य निपातितं निक्षिप्तम्। किमयं स्वपिति जागर्ति वेत्यभिप्रायादिति भावः। चक्षुः स्वनेत्रं कर्म। अथ च प्रिय इत्याकाङ्क्षावशात्पुनरपि संबध्यते। सस्मितं समन्दहासं यथा स्यात्तथोन्मिषत्युज्जाग्रति सति विद्युताहतमिव प्रतिहतमिवेत्युत्प्रेक्षा। न्यमीलयत्। मुद्रयति स्मेत्यर्थः॥

**नाभिदेशनिहितः सकम्पया[^417] शंकरस्य रुरुधे तया करः।  
तद्दुकूलमथ चाभव[^418]त्स्वयं दूरमुच्छ्वसितनीविबन्धनम्॥ ४॥**

** नाभिदेश इति॥** नाभिदेशे निहितः स्थापितः। नीवीमोचनार्थमिति भावः। शंकरस्य करस्तया पार्वत्या सकम्पया सत्या रुरुधे प्रतिरुद्धः। कर्मणि लिट्। अथ च तद्दुकूलं तस्या दुकूलं वस्त्रं कर्तृ। स्वयमात्मना। नतु प्रेरकनियोगात् दूरमतिशयितमुच्छ्वसितमुद्घाटितं नीव्या बन्धनं यस्य तथोक्तमभवत्। सात्विकभावादिति भावः॥

एवमालि निगृहीतसाध्वसं शंकरो रहसि सेव्यतामिति।  
सा सखीभिरुपदिष्टमाकुला नास्मरत्प्रमुखवर्तिनि प्रिये॥ ५॥

** एवमिति॥**सा पार्वती कर्त्री। हे आलि हे सखि पार्वति त्वया रहसि निगृहीतं त्यक्तं साध्वसं भयं यस्मिन्कर्मणि यथा तथा शंकरः सेव्यतामित्येवंभूतं सखीभिः कर्त्रीभिः 'न लोक–' इति षष्ठीनिषेधः। उपदिष्टमुपदेशम्। भावे निष्ठा। प्रिये प्रमुखवर्तिनि सत्याकुला संभ्रान्ता सती नास्मरत्॥

**अप्यवस्तुनि कथाप्रवृत्तये प्रश्नतत्परमनङ्गशासनम्।  
वीक्षितेन परिवीक्ष्य[^419] पार्वती मूकम्पमयमुत्तरं ददौ॥ ६॥**

** अपीति॥** पार्वत्यनङ्गशासनं प्रियं कथायां संभाषणे प्रवृत्तये। लज्जावशान्मां प्रति मौनमाश्रिताया अस्याः संभाषणे कथमपि प्रवृत्त्यर्थमित्यर्थः। अवस्तुन्यप्यलभ्यपदार्थेऽपि प्रश्नतत्परं परिवीक्ष्य ज्ञात्वा। हृच्चक्षुषावेक्षणमिहापेक्षितम्। वीक्षितेन प्रियसंमुखमवलोकनेन मूर्ध्नः कम्पस्तन्मयं तद्रूपम्। नहि किंचिन्मयापेक्षितमित्यभिलाषव्यञ्जकमिति भावः। उत्तरं ददौ॥

शूलिनः करतलद्वयेन सा संनिरुध्य नयने हृतांशुका।  
तस्य पश्यति ललाटलोचने मोघयत्नविधुरा रहस्यभूत्॥ ७॥

** शूलिन इति॥** रहसि हृतांशुका। रतार्थमिति भावः। अतएव करतलयोर्द्वयेन शूलिनः प्रियस्य नयने। द्वे इति शेषः। संनिरुध्यावृत्य स्थिता सा पार्वती। तस्य ललाटलोचने तृतीये नेत्रे पश्यति सति। मोघो निष्फलो यत्नो यस्या अतएव विधुरा दुःखिता। ततो विशेषणसमासः। अभूत्॥

चुम्बनेष्वधरदानवर्जितं खिन्नहस्तसदयोपगूहनम्[^420]।  
क्लिष्टमन्मथमपि प्रियं प्रभोदुर्लभप्रतिकृतं वधूरतम्॥ ८॥

**चुम्बनेष्विति॥** चुम्बनेष्वधरदानेनाधरोष्ठखण्डनेन। 'दो अवखण्डने भावे ल्युट्। वर्जितं रहितमपि यथा खिन्नहस्तं मन्दप्रचारितकरम्। स्तनयोरिति शेषः। गम्यमानार्थत्वादप्रयोगः। 'पाणिः' इति पाठे भिन्नं पदम्। तदा खिन्नपाण्यपीति योजनीयम्। सदयमगाढं यदुपगूहनमालिङ्गनं तद्यस्मिंस्तादृशमपि। अतएव क्लिष्टः परितोषाभावात्खिन्नो मन्मथः कामो यस्मिंस्तथोक्तमपि। तथा दुर्लभं प्रतिकृतं प्रतीकारो यस्य। रसाभासभियेति भावः। प्रतिकृतमिति भावे निष्ठा। तथोक्तमपि वधूरतं प्रियासुरतं प्रभोः प्रियस्य प्रियं प्रीतिजनकम्। 'इगुपध–' इति कः। अभूदिति शेषः॥

**यन्मुखग्रहणमक्षताधरं दान[^421]व्रणपदं नखस्य[^422] यत्।  
यद्रतं च सदयं प्रियस्य[^423] तत्पार्वती विषहते स्म नेतरत्॥ ९॥**

** यदिति॥** पार्वती प्रियस्य प्रियकर्तृकम्। 'कर्तृकर्मणोः–' इति कर्तरि षष्ठी। अक्षताधरमदष्टाधरोष्ठं यन्मुखस्य ग्रहणं चुम्बनार्थं करेणादानम्। तथाऽवणपदमदत्तचिह्नं यन्नखस्य दानम्। इह कर्मणः शेषत्वविवक्षायां षष्ठी। अन्यथा 'नलोक –इति तन्निषेधः प्रसज्जेत। तथा सदयं स्पर्शमात्रविरामं यच्च रतम् । मध्यान्तयोस्तृतीयान्तेन संबन्धः । 'नलोक—' इति कृद्योगलक्षणायाः षष्ठ्या बाधात्। तद्विषहते स्म सोढवती। 'लट् स्मे' इति भूतार्थे लट्। 'परिनिविभ्यः' इति षत्वम्। इतरत्कठोरमुखग्रहणादि न विषहते स्मेत्यर्थः॥

रात्रिवृत्तमनुयोक्तुमुद्यतं सा प्रभात[^424]समये सखीजनम्।  
नाकरोदपकुतूहलं ह्रिया शंसितुं तु[^425] हृदयेन तत्वरे॥ १०॥

** रात्रिवृत्तमिति॥** प्रभातसमये रात्रिवृत्तं नैशं वृत्तान्तम्। 'वाच्यवद्वर्तने वृत्तं चरित्रच्छन्दसोरपि' इति विश्वः। अनुयोक्तुं प्रष्टुम्। 'प्रश्नोऽनुयोगः पृच्छा च' इत्यमरः। उद्यतं सखीजनं सा पार्वती ह्रिया हेतुभूतयाऽपकुतूहलं शमितजिज्ञासाकौतुकं नाकरोत्। नोत्तरयांचक्र इत्यर्थः। अथ च हृदयेन मनसा तु कर्तृणा शंसितुमुत्तरं कर्तुं तत्वरे त्वरितम्। भावे लिट्॥

दर्पणे च परिभोगदर्शिनी पृष्ठतः प्रणयिनो निषेदुषः।  
प्रेक्ष्य विम्बमुपविम्बमा[^426]त्मनः कानि कानि न[^304]चकार लज्जया॥ ११॥

** दर्पण इति॥** किंचेति चार्थः। दर्पणे परिभोगदर्शिनी संभोगचिह्नावलोकिनी सा पार्वती। पृष्ठतो निषेदुषः स्थितवतः प्रणयिनो हरस्य बिम्बं मुखमण्डलम्। 'बिम्बोऽस्त्रीमण्डलं त्रिषु' इत्यमरः। आत्मन उपबिम्बं बिम्बसमीपे। 'अव्ययं विभक्ति–' इति समीपार्थेऽव्ययीभावः। पतितं प्रेक्ष्य लज्जया कानि कानि चेष्टाविशेषचमत्कृतानि न चकार। अपि तु चकारैवेत्यर्थः॥

**नीलकण्ठपरिभुक्तयौवनां तां विलोक्य जननी समाश्वसत्[^428]।  
भर्तृवल्लभतया हि मानसीं मातुरस्यति शुचं वधूजनः॥ १२॥**

** नीलकण्ठेति॥** जननी मेना। तां पार्वतीं नीलकण्ठेन शिवेन परिभुक्तं यौवनं यस्यास्तथोक्तां विलोक्य समाश्वसदाश्वासं प्राप। हृष्टवतीति यावत्। तथाहि। वधूजनो मातुर्मानसीं मनसिजां शुचं शोकं भर्तृवल्लभतया भर्तृप्रीतिपात्रतयास्यति क्षिपति। 'असु क्षेपणे' लट्। आत्मजासु पतिप्रसाद एव मातृणां मुदो हेतुरिति भावः॥

**वासराणि कतिचित्कथंचन स्थाणुना रतमकारि चानया[^429]।  
ज्ञातमन्मथरसा शनैः शनैः सा मुमोच रति[^430]दुःखशीलताम्॥ १३॥**

** वासराणीति॥** कतिचिद्वासराणि दिवसान्। 'वा तु क्लीबे दिवसवासरौ' इत्यमरः। 'कालाध्वनोः—' इति द्वितीया। स्थाणुना शिवेन। 'स्थाणू रुद्र उमापतिः' इत्यमरः। अनया पार्वत्या सह कथंचन बलेन रतं सुरतमकारि कृतम्। तदनुकूलरसोत्पत्त्यभावादिति भावः। अथ च सा शनैःशनैर्ज्ञातो मन्मथरसो यया तथा सती रतौ या दुःखशीलता दुरवगाह्यस्वभावता तां सुमोच। स्वयमप्यनुरज्यति स्मेत्यर्थः॥

 तदेवाह—

सस्वजे प्रियमुरोनिपीडनं[^431] प्रार्थितं मुखमनेन नाहरत्।  
मेखलाप्रणयलोलतां गतं हस्तमस्य शिथिलं रुरोध सा॥ १४॥

** सस्वज इति॥** सा पार्वती। उरसो निपीडनं यस्मिन्कर्मणि यथा स्यात्तथा प्रियं सस्वज आलिङ्गितवती। तथानेन प्रियेण प्रार्थितम्। चुम्बनार्थमित्यर्थः। मुखं नाहरन्नावक्रयत्। परंतु मेखलया काञ्च्यासह यः प्रणयः स्नेहस्तत्र या लोलता। जिघृक्षया मन्दप्रसरणमित्यर्थः। तां गतं प्राप्तमस्य प्रियस्य हस्तं पाणि शिथिलं मन्दं यथा तथा रुरोध। न तु प्रागिवेति भावः॥

**भावसूचितमदृष्टविप्रियं दार्ढ्यभाक्क्षण[^432]वियोगकातरम्।  
कैश्चिदेव दिवसैस्तथा[^433] तयोः प्रेम गूढमि[^434]तरेतराश्रयम्॥ १५॥**

** भावेति॥** भावेन स्वगतत्वाभिव्यञ्जकचेष्टाविशेषेण सूचितं ज्ञापितम्। 'भावः सत्तास्वभावाभिप्रायचेष्टात्मजन्मसु' इति मेदिनी। तथा न दृष्टं विप्रियमौदासीन्यं यत्र। तथा दार्ढ्यंदृढत्वं भजति तथोक्तम्। तथा क्षणवियोगेऽपि कातरम्। तदसहिष्ण्वित्यर्थः। गूढं सखीजनानभिज्ञेयं तयोः शिवपार्वत्योः प्रेम स्नेहः। 'प्रेम स्नेहोऽथ दोहदम्' इत्यमरः। कैश्चिदेव दिवसैरितरेतराश्रयं परस्परनिष्ठम्। अभूदिति शेषः॥

 प्रेम्णःपरस्पराश्रयत्वमेव प्रपञ्चयति—

**तं यथात्मसदृशं वरं वधूरन्वरज्यत वरस्तथैव ताम्।  
सागरादनपगा हि जाह्नवी सोऽपि तन्मुखरसैकवृत्ति[^435]भाक्॥ १६॥**

** तमिति॥** वधूः पार्वती। आत्मसदृशं तं वरं शिवमनु लक्षयित्वा यथा येन प्रकारेणारज्यत। 'रञ्ज रागे' दैवादिकाल्लङ्। वरः शिवस्तां वधूमनु तथैवारज्यत। हि यथा जाह्नवी सागरात्समुद्रादनपगानिवर्तमाना। अस्तीति शेषः। सोऽपि समुद्रोऽपि तस्या जाह्नव्या मुखसंबन्धिनि रस एकां केवलां वृत्तिं भजतीति तथोक्तः। अस्तीति शेषः। उपमालंकारः॥

शिष्यतां निधुवनोपदेशिनः शंकरस्य रहसि प्रपन्नया।  
शिक्षितं युवतिनैपुणं तया यत्त[^436]देव गुरुदक्षिणीकृतम्॥ १७॥

** शिष्यतामिति॥** निधुवनोपदेशिनः सुरतोपदेष्टुः शंकरस्य शिष्यतामुपदेश्यतां प्रपन्नयाप्राप्तया तया पार्वत्या रहसि यद्युवतिषु त्रिजगद्विलासिनीषु मध्ये नैपुणं कौशलं शिक्षितमधीतम्। तदेव नैपुणशिक्षणमेव गुरुदक्षिणीकृतं गुरोरदक्षिणा दक्षिणा संपद्यते तथा कृतम्। अभूततद्भावे च्विः। 'अस्य च्वौ' इतीकारः। शिवोपयोगित्वेन तत्कृतसुरतारम्भानुगुणसुरतकौशलमेव दक्षिणात्वेन परिणतमिति भावः। इह वाक्यार्थवृत्तिनिदर्शनालंकारः—'वाक्यार्थयोः सदृशयोरैक्यारोपो निदर्शना' इत्युक्तत्वात्॥

**दष्टमुक्तमधरोष्ठमम्बिका वेदनाविधुत हस्तपल्लवा।  
शीतलेन निरवापयत्क्षणं मौलिचन्द्रशकलेन शूलिनः॥ १८॥**

** दष्टमुक्तमिति॥** अम्बिका पार्वती पूर्वंदुष्टं पश्चान्मुक्तमधरोष्ठं वेदनया पीडया विधुतौ कम्पितौ हस्तौ पाणी एव पल्लवौयथा तथोक्ता सती शीतलेन शूलिनः शिवस्य मौलौ यच्चन्द्रस्य शकलं कलारूपं तेन कृत्वा क्षणं निरवापयत्। सुखयति स्मेत्यर्थः॥

 प्रियानुरागव्यञ्जकचेष्टामाह—

चुम्बनादलकचूर्णदूषितं शंकरोऽपि नयनं ललाटजम्।  
उच्छ्वसत्कमलगन्धये ददौ पार्वतीवदनगन्धवाहिने॥ १९॥

** चुम्बनादिति॥** चुम्बनाद्धेतोरलकचूर्णेन केशप्रसाधनचूर्णविशेषेण दूषितमवरुद्धं ललाटजं ललाटे जातम्। 'सप्तम्यां जनेर्डः' इति डप्रत्ययः। अलुको वैभाषिकत्वान्नालुक्। नयनं नेत्रम्।उच्छ्वसत्कमलगन्धये विकसत्कमलसुगन्धये। पद्मिनीत्वादिति भावः। 'उपमानाच्च' इतीकारः। 'गन्धो गन्धक आमोदे' इति विश्वः। पार्वत्या वदनमेव गन्धवाही पवनस्तस्मै। 'गन्धवाहानिलाशुगाः ' इति कोशनिर्दिष्टगन्धवाहशब्दस्य गन्धं वहतीति योगालम्बनेन गन्धवाहिशब्देनापि वायुत्वप्रतीतिः। रूढ्यालम्बने त्वण्प्रत्ययान्तस्यैव पवनत्वप्रतीतौ शक्तिमत्त्वादवाचकपददोषप्रसङ्ग इति बोध्यम्। ददौ। तत्राधो रजो निवर्तयितुं स्थापितवानित्यर्थः॥

एवमिन्द्रियसुखस्य वर्त्मनः[^437] सेवनादनुगृहीतमन्मथः।  
शैलराजभवने सहोमया मासमात्रम[^438]वसद्वृषध्वजः॥ २०॥

** एवमिति॥**एवमिन्द्रियाणि सुखयतीति सुखः। सुखशब्दात्करोत्यर्थकणिजन्तात्पचाद्यच्। णिज्लोपश्च। तस्य वर्त्मनः सेवनादाचरणाद्धेतोरनुगृहीतः प्रसादितो मन्मथो येन। स्ववपुर्योजनादिति भावः। 'परिणेष्यति पार्वतीं यदा वपुषा स्वेन नियोजयिष्यति' (४।४२) इति चतुर्थसर्गोक्तमनुसंधेयम्। तथोक्तो वृषध्वजो हरः शैलराजभवने हिमालयगृह उमया पार्वत्या सह मासमात्रं त्रिंशद्दिनात्मकः कालो मासस्तमेवावसत्। 'कालाध्वनोः–' इति द्वितीया। 'मात्रं कार्त्स्न्येऽवधारणे' इत्यमरः॥

सोऽनुमान्य[^439] हिमवन्तमात्मभूरात्मजाविरहदुःखखेदितम्[^440]।  
तत्र तत्र विजहार संपतन्न[^441]प्रमेयगतिना ककुद्मता॥ २१॥

** स इति॥** स आत्मभूः शिवः। आत्मजायाः पार्वत्या विरहदुःखेन खेदितं हिमवन्तमनुमान्य तत आज्ञां गृहीत्वा। अप्रमेयवत्स्वेव स्थानेषु वर्तत इत्यपरिच्छेद्या गतिर्गमनव्यापारो यस्य तथाभूतेन ककुद्मता नन्दिना तत्र तत्र पर्वते संपतन्संचरमाणो विजहार विहारं कृतवान्। इह 'संचरन्' इति पाठोऽसाधुः। 'समस्तृतीयायुक्तात्' इति नित्यमात्मनेपदनियमाच्छतुर्दौर्लभ्यात्। अमन्तमार्गपदं शेषयित्वा सकर्मकत्वादप्रसङ्ग इति केचित्समर्थयन्ते॥

मेरुमेत्यमरुदाशुगोक्षकः[^442] पार्वतीस्तनपुरस्कृतः कृती।  
हेमपल्लवविभङ्गसंस्तरान[^443]न्वभूत्सुरतमर्दनक्षमान्[^444]॥ २२॥

** मेरुमिति॥** मरुदिवाशु गच्छतीति मरुदाशुग उक्षा वृषभो यस्य सः 'शेषाद्विभाषा' इति कप्। कृती कुशलो हरः। मेरुं सुमेरुम्। 'मेरुः सुमेरुर्हेमाद्रिः' इत्यमरः। एत्यागत्य पार्वत्याः स्तनाभ्यां पुरस्कृतान्पूजितानाश्रयत्वेन स्वीकारात्। अल्पीयसां महत्स्वीकार एव पूजात्वेन परिणमतीति भावः। महतामल्पीयः स्वीकारे को हेतुरित्याशङ्क्य विशेषयति— सुरतेषु यानि मर्दनानि तेषु क्षमान्सहिष्णून्। हेम्नः पल्लवानां विभङ्गाः खण्डास्तेषां संस्तरानास्तरणान्यन्वभूत्। तत्र सुप्त्वाविजहारेत्यर्थः। अल्पीयसामपि सहिष्णुत्वं हेम्नो विकारत्वात्। अल्पीयस्त्वं तु पदो लवः पल्लव इति श्लिष्टार्थमहिम्नासमर्थ्यते॥

पद्मनाभचरणा[^445]ङ्किताश्मसु प्राप्तवत्स्वमृतविप्रुषो नवाः।  
मन्दरस्य[^446] कटकेषु चावसत्पार्वतीवदनपद्मषट्पदः॥ २३॥

** पद्मनाभेति॥** हरः। पद्मनाभो हरिः। 'पद्मनाभो मधुरिपुः' इत्यमरः। तस्य चरणाभ्यामङ्किताश्चिह्निता अश्मानो येषाम्। एतेन हरेरपि विहारयोग्यत्वं ध्वन्यते। तथा नवा अमृतविप्रुषोऽमृतबिन्दून्। 'पृषन्ति बिन्दुपृषताः पुमांसो विप्रुषः स्त्रियाम्' इत्यमरः। प्राप्तवत्सु। समुद्रमन्थनसाधनत्वादस्येति भावः। मन्दरस्य च कटकेषु नितम्बेषु। 'कटकोऽस्त्री नितम्बोऽद्रेः' इत्यमरः। पार्वत्या वदनरूपे पद्म षट्पदो भ्रमरः सन्। अवसद्वासमकरोत्॥

रावणध्वनित[^447]भीतया तया कण्ठसक्तदृढ[^448]बाहुबन्धनः।  
एकपिङ्गलगिरौ जगद्गुरुर्निर्विवेश विशदाः शशिप्रभाः॥ २४॥

** रावणेति॥** जगतां गुरुर्नियन्ता। उत्पत्त्यादित्रिविधकर्मणां गुणभेदेन कारकत्वादिति भावः। शिवः एकपिङ्गलस्य कुबेरस्य। 'यक्षैकपिङ्गैलविलश्रीदपुण्यजनेश्वराः' इत्यमरः। गिरौ कैलासे रावणस्य प्रसिद्धराक्षसस्य ध्वनितात्सिंहनादाद्भीतया तया पार्वत्या कण्ठे सक्तं सज्जितं दृढं बाहुबन्धनं यस्य स तथोक्तः सन् विशदाः स्वच्छाः। शारदिका इति भावः। शशिनः प्रभाः कौमुदीर्निर्विवेशोपभुक्तवान्॥

**तस्य जातु मलयस्थलीरतेर्धूतचन्दनलतः[^449] प्रियाक्लमम्।  
आचचाम सलवङ्गकेसर[^450]श्चाटुकार इव दक्षिणानिलः॥ २५॥**

** तस्येति॥** जातु कदाचित्। तस्य तत्कर्तृके। मलयस्थलीषु रतं सुरतं तत्र सति। धूताः कम्पिताश्चन्दनानां चन्दनवृक्षाणां लताः शाखा येन स तथोक्तः। लवङ्गानां केसरैः किञ्जल्कैः सह वर्तते तथोक्तः। दक्षिणानिलो मलयपवनः। चाटुकार इव मधुरभाषीव। प्रियायाः क्लमं खेदमाचचाम। हृतवानित्यर्थः॥

**हेमतामरसताडितप्रिया तत्कराम्बुविनिमीलितेक्षणा।  
सा[^451]व्यगाहत तरङ्गिणीमुमा मीनपङ्किपुनरुक्तमेखला[^452]॥ २६॥**

** हेमेति॥** सोमा पार्वती हेम्नस्तामरसेन रक्तोत्पलेन तटोत्पन्नेन ताडितः प्रियो यया सा। परिहासविधित्सयेति भावः। तथा तस्य प्रियस्य कराम्बुना हस्ताक्षिप्तजलेन विनिमीलिते ईक्षणे नेत्रे यया तथा मीनपङ्क्त्यापुनरुक्ता मेखला रशना यस्यास्तथोक्तासती। तरङ्गिणीं नदीं व्यगाहत विजगाहे। जलक्रीडां चकारेत्यर्थः। 'तरङ्गिणी शैवलिनी' इत्यमरः॥

**तां पुलोमतनयालकोचितैः पारिजातकुसुमैः प्रसाधयन्।  
नन्दने चिरमयुग्मलोचनः सस्पृहं सुरवधूभिरीक्षितः[^453]॥ २७॥**

 **तामिति॥** अयुग्मानि विषमाणि। त्रीणीति यावत्। लोचनानि यस्य स तथोक्तः शिवो नन्दन इन्द्रोद्याने पुलोमतनया शची। 'पुलोमजा शचीन्द्राणी' इत्यमरः। तस्या अलकेषु केशेषूचितैः पारिजातकुसुमैः कल्पवृक्षपुष्पैस्तां पार्वतीं प्रसाधयन्भूषयन्। तथा सुरवधूभिर्देवाङ्गनाभिः सस्पृहमीक्षितः सन् चिरमवसदिति शेषः॥

**इत्यभौममनुभूय शंकरः पार्थिवं च दयिता[^454]सखः सुखम्।  
लोहितायति कदाचिदातपे गन्धमादनवनं[^455] व्यगाहत॥ २८॥**

 **इतीति॥** शंकरः इत्येवमभौमं स्वर्गीयं तथा पार्थिवं भौमं च सुखम्। दयितासस्वः सन्ननुभूय। कदाचित्समय आतपे सूर्ये लोहितायति रक्तवर्णे जायमाने सति। 'लोहितादिडाज्भ्यः क्यष्' इति क्यष्। गन्धमादनस्य गिरेर्वनं व्यगाहत। तत्र क्रीडितुं जगामेत्यर्थः॥

**तत्र काञ्चनशिलातलाश्रयो नेत्रगम्यमवलोक्य भास्करम्।  
दक्षिणेतरभुजव्यपाश्रयां व्याजहार सहधर्मचारिणीम्॥ २९॥**

 **तत्रेति॥** तत्र गन्धमादनवने स हरो भास्करं सूर्यं नेत्रगम्यं नेत्रप्राप्यम्। नेत्रावलोक्यमिति यावत्। अवलोक्य विचार्य। काञ्चनं

सौवर्णेशिलातलमाश्रयो यस्य तथोक्तः सन्। दक्षिणेतरो भुजो वामभुजस्तत्र व्यपाश्रयः संबन्धो यस्यास्ताम्। तत्र स्थितामित्यर्थः। सहधर्मचारिणीं पत्नीं पार्वतीं व्याजहारोक्तवान्। 'व्याहार उक्तिर्लपितम्' इत्यमरः॥

पद्मकान्तिमरुणत्रिभागयोः[^456]संक्रमय्य[^457] तव नेत्रयोरिव।  
संक्षये जगदिव प्रजेश्वरःसंहरत्यहरसावहर्पतिः॥ ३०॥

 **पद्मेति॥** हे प्रिये, असौ पुरोवर्त्यहर्पतिः सूर्यः। अरुणे त्रिभागौ तृतीयांशौ ययोस्तयोस्तव नेत्रयोरिव पद्मकान्तिं कमलशोभां संक्रमय्य तुलयित्वा। कमलप्रतिनिधित्वेन रात्रौ तव नेत्रकमल एव स्थास्यत इति विचार्येति भावः। संक्षये प्रलये प्रजेश्वरो ब्रह्मा जगदिव। अहो दिनं संहरति। स्वस्यास्तंगतत्वादिति भावः। अत्र गम्योत्प्रेक्षा॥

सीकरव्यतिकरं मरीचिभिर्दूरयत्य[^458]वनते विवस्वति।  
इन्द्रचापपरिवेषशून्यतांनिर्झरास्तवपितु[^459]र्व्रजन्त्य[^460]मी॥ ३१॥

 **सीकरेति॥** हे प्रिये, अवनते नम्रीभूते। अस्तंगत इति यावत्। विवस्वति सूर्ये मरीचिभिः स्वकिरणैः सह सीकराणां जलकणानाम्। 'सीकरोऽम्बुकणाः स्मृताः' इत्यमरः। व्यतिकरं संबन्धं दूरयति दूरं कुर्वति सति। अभी पुरोवर्तिनस्तव पितुर्हिमालयस्य निर्झराः प्रवाहाइन्द्रचापेन यः परिवेषः परिधिः। 'परिवेषस्तु परिधिरुपसूर्यकमण्डले' इत्यमरः। तेन शून्यास्तेषां भावस्तत्ता तां व्रजन्ति। गच्छन्तीत्यर्थः। निर्झरकणपतितसायंतनकिरणैरुद्भासमानेन्द्रचापपरिधितसूर्यस्यास्तंगतत्वाद्विलीनेति भावः॥

दष्टतामरसकेसरस्रजोः[^461] क्रन्दतोर्विपरिवृत्तकण्ठयोः[^462]।  
निघ्नयो[^463]: सरसि

चक्रवाकयोरल्पमन्तरमनल्पतां गतम्॥ ३२॥

** दष्टेति॥** हे प्रिये, तामरससंबन्धिनां केसराणां स्त्र

ग्याभ्यां तयोः। तथा विपरिवृत्तौ परस्परपराङ्मुखीभूतौ कण्ठौ ययोः। यथा निघ्नयोःपरस्पराधीनयोः। 'अधीनो निघ्न आयत्तः' इत्यमरः। अतएव क्रन्दतो रुदतोः। तथा सरसि स्थितयोश्चक्रवाकयोरल्पमन्तरं वियोगोऽनल्पतामतिशयिततां गतम्। प्राप्तमित्यर्थः॥

स्थानमाह्निकमपास्य दन्तिनः सल्लकीविटपभङ्गवासितम्।  
आविभातचरणाय गृह्णते वारि वारिरुहबद्धषट्पदम्[^464]॥ ३३॥

 **स्थानमिति॥** हे प्रिये, दन्तिनो गजाः सल्लकीविटपा वृक्षविशेषास्तेषां भङ्गैः

खण्डैर्वासितं सुगन्धितमाह्निकं दैनं स्थानमपास्य त्यक्त्वा। विभातमारभ्येत्याविभातं यच्चरणमाचरणम्। सांध्यं कृत्यमिति यावत्। तस्मै तत्कर्तुम्। वारिरुहेषु कमलेषु बद्धाः षट्पदा भ्रमरा यत्र तादृशं वारि जलं गृह्णते। करेणाददत इत्यर्थः। गम्योत्प्रेक्षा॥

पश्य पश्चिमदिगन्तलम्बिना निर्मितं मितकथे[^465] विवस्वता।  
लब्धया[^466] प्रतिमया सरोम्भसां तापनीयमिव सेतुबन्धनम्॥ ३४॥

 **पश्येति॥** हे मितकथे मिताः परिमिताः कथा यस्यास्तत्संबोधनं हे मितभाषिणि प्रिये, पश्चिमं दिगन्तं लम्बते तथोक्तेन विवस्वता सूर्येण लब्धया प्रतिमया प्रतिबिम्बेन कृत्वा सरःसंबन्धिनामम्भसां तापनीयं सौवर्णंसेतोर्बन्धनमिव निर्मितम्। कृतमित्यर्थः। इति त्वं पश्य। तरङ्गितसरोजलेषु पतितमतएवाविरलतया सहस्रधा विभक्तं स्वप्रतिबिम्बमेव सूर्यनिर्मितः सेतुरिवेत्युप्रेक्षा। 'तपनीयं शातकुम्भम्' इत्यमरः। ततः 'तस्य विकारः' इत्यण्॥

उत्तरन्ति विनिकीर्य पल्वलं गाढपङ्कमतिवाहितातपाः।  

दंष्ट्रिणो वनवराहयूथपा दष्टभङ्गरविसाङ्कुरा इव॥ ३५॥

 **उत्तरन्तीति॥** हे प्रिये, गाढः पङ्को यत्र तादृशं पल्वलमल्पसरः। 'वेशन्तः पल्वलं चाल्पसरः' इत्यमरः। विनिकीर्य। स्वाधिवासेन विक्षिप्तं कृत्वेत्यर्थः। अतिवाहितोऽतिक्रान्त आतपो घर्मो यैः। तथा दष्ट्रिणः प्रशस्तदंष्ट्रायुक्ताः। वनवराहाणामारण्यकशूकराणां यूथं पान्ति रक्षन्ति ते वनवराहयूथपाः। महान्तो वराहा इत्यर्थः। दष्टा भङ्गुरा भङ्गशीला बिसाङ्कुरा मृणालतन्तवो यैस्ते तथोक्ता इव। उत्तरन्ति निःसरन्ति।अर्थात्सरस इत्यर्थः। अत्र बहिर्दृश्येषु दंष्ट्राङ्कुरेषु बिसाङ्कुरत्वोत्प्रेक्षणादुत्प्रेक्षालंकारः॥

एष वृक्षशिखरे कृतास्पदो जातरूपरसगौरमण्डलः[^467]।  
हीयमानमहरत्ययातपं पीवरोरु पिबतीव बर्हिणः॥ ३६॥

 **एष इति॥** हे पीवरोरु, वृक्षशिखरे कृतमास्पदं स्थितिर्येन। तत्र स्थित इत्यर्थः। एष पुरोवर्ती बर्हिणो मयूरः। 'मयूरो बर्हिणो

बर्ही' इत्यमरः। कर्ता। जातरूपस्य सुवर्णस्य। 'चामीकरं जातरूपम्' इत्यमरः। यो रसो जलं तद्वद्गौरं पीतं मण्डलं बर्हसमूहो यस्य तादृशम्। अह्नो दिवसस्यात्ययः संध्या तस्या आतपं पिबतीवेत्युत्प्रेक्षा। यतो हीयमानम्। अन्यथा कथमस्य हानिः स्यादिति भावः॥

पूर्वभागतिमिरप्रवृत्तिभिर्व्यक्तपङ्कमि[^468]व जातमेकतः।  
खं हृतातपजलं विवस्वता भाति किंचिदिव शेषवत्सरः॥ ३७॥

 **पूर्वेति॥**विवस्वता हृतं शोषितमातपो जलमिव यस्य तादृशं खं व्योम। पूर्वभागे यास्तिमिरप्रवृत्तयस्तमःप्रसारास्ताभिः कृत्वा। एकत एकत्र भागे व्यक्तः पङ्को यत्र तदिव जातं सत्।

किंचिच्छेषवदीषज्जलशेषि सर इव भाति। अस्तंगच्छदर्काल्पातये किंचिज्जलशेषोत्प्रेक्षणपूर्वक उपमालंकारः॥

आविशद्भिरुटजाङ्गणं[^469] मृगैर्मूलसेकसरसैश्च वृक्षकैः।  
आश्रमाः प्रविशेदग्र्यधेनवो[^470]बिभ्रति श्रियमुदीरिताग्नयः॥ ३८॥

 **आविशद्भिरिति॥** उटजस्य पर्णशालाया अङ्गणम्। 'पर्णशालोटजो स्त्रियाम्' इत्यमरः। आविशद्भिः प्रविशद्भिर्मृगैः।तथा मूलेषु यः सेकः सेचनं तेन सरसा आर्द्रास्तथोक्तैर्वृक्षकैरल्पवृक्षैश्चोपलक्षिताः। तथा

प्रविशन्त्योऽग्रयाः

श्रेष्ठा धेनवो येषुतथोदीरिता उद्दीपिताः। सायंहोमार्थमिति भावः। अग्नयो गार्हपत्यादयो येषु तथोक्ता आश्रमा ऋषीणां वासस्थानानि। श्रियं बिभ्रति। शोभन्त इत्यर्थः॥

बद्धकोशमपि तिष्ठति क्षणं सावशेषविवरं कुशेशयम्।  
षट्पदाय वसतिं ग्रहीष्यते प्रीतिपूर्वमिव दातुमन्तरम्[^471]॥ ३९॥

 

**बद्धेति॥** बद्धकोशं मुकुलितमपि कुशेशयं कमलं कर्तृ। वसतिं ग्रहीष्यते

ष

ट्पदाय भ्रमराय प्रीतिपूर्वमन्तरमवकाशम्। 'अन्तरमवकाशावधि' इत्यमरः।

दातुमिवेत्युत्प्रेक्षा। क्षणं सावशेषं विवरं छिद्रं यस्य तथा तिष्ठति॥

दूरमग्र[^472]परिमेयरश्मिना वारुणी[^473] दिगरुणेन भानुना।  

भाति केसरवतेव मण्डिता बन्धुजीवतिलकेन[^474] कन्यका॥ ४०॥

 **दूरमिति॥** हे प्रिये, वारुणी दिक्पश्चिमदिक्। दूरमग्रे परिमेया अल्पत्वा

त्परिमातुं शक्या रश्मयः किरणा यस्य तादृशेनारुणेन भानुना। केसरवता

कि

ञ्जल्कवता बन्धुजीवं बन्धुजीवाख्यवृक्षपुष्पं तदेव तिलकं तेन मण्डिता

क

न्यकेव भाति॥

सामभिः सहचराः सहस्रशः स्यन्दनाश्व[^475]हृदयंगमस्वनैः[^476]।  
भानुमग्निपरिकीर्णतेजसं संस्तुवन्ति किरणोष्मपायिनः॥ ४१॥

 **सामभिरिति॥** किरणोष्मपायिनः किरणानामूष्माणमेव पिबन्तीति तथोक्ताः। सहस्रशः सहचरा बालखिल्यादय ऋषयः। अग्नौपरिकीर्णे निक्षिप्तं तेजो येन तं भानुं सूर्यम्। स्यन्दनस्य रथस्य संबन्धिनो येऽश्वास्तेषां हृदयंगमा मनोहराः स्वना येषां तैः सामभिः सामवेदैः संस्तुवन्ति। स्तुतिं कुर्वन्तीत्यर्थः॥

**सोऽयमानतशिरोधरै[^477]र्हयैः** **कर्णचामरविघट्टितेक्षणैः**।  
**अस्तमेति** **युगभुग्नकेसरैः** **संनिधाय**

**दिवसं** **महोदधौ**॥ **४२**॥

 **सोऽयमिति॥** सोऽयं सूर्यो

दिवसं महोदधौ संविधाय संस्थाप्य। आनता नम्रीभूता शिरोधरा ग्रीवा येषां तैः। अतएव कर्णयोश्चामरैर्विघट्टिते मुकुलिते ईक्षणे येषां तैः। युगेन स्कन्धधार्यकाष्टेन भुग्ना मृदिताः केसराः स्कन्धरोमाणि येषां तथोक्तैर्हयैरश्वैः कृत्वा। अस्तमस्ताचलमेति गच्छति। 'अस्तस्तु चरमः क्ष्माभृत्' इत्यमरः॥

खं प्रसुप्तमिवसंस्थिते रवौ तेजसो महत ईदृशी गतिः।  
तत्प्रकाशयति यावदुद्गतं[^478] मीलनाय खलु

तावत[^479]श्च्युतम्॥ ४३॥

 **खमिति॥** प्रिये, खं व्योम रवौ संस्थितेऽस्तंगते सति प्रसुप्तमिव भवति। युक्तमेवेत्याह— महतस्तेजस ईदृशी वक्ष्यमाणा गतिरस्ति। सा केत्याह—तत्तेजः कर्तृ। उद्गतमुदितं सत्। यावत्। स्थानमित्यर्थः। प्रकाशयति। च्युतं भ्रष्टमस्तमितं तदिति यावत्। तावतः स्थानस्य मीलनाय संकोचनाय भवति खलु। यत्र तेजस्तिष्ठति तत्प्रकाशते। यतो गच्छति तन्न प्रकाशत इति भावः। उत्प्रेक्षालंकारः॥

संध्ययाप्यनुगतं

रवेर्वपु[^480]र्वन्द्यम[^481]स्तशिखरे समर्पितम्।  
येन पूर्वमु[^482]दये पुरस्कृता नानुयास्यति कथं तमापदि॥ ४४॥

** संध्ययेति॥** संध्ययापि कर्त्र्याअस्तशिखरे समर्पितं निहितं वन्द्यं पूज्यं रवेर्वपुर्मण्डलं कर्म। अनुगतमन्वगामि। योग्यमेवैतदित्याह—पूर्वमुदये प्रातःसमये येन पुरस्कृताग्रे कृता संमानिता च। उदये प्रागेव संध्यागम इति प्रसिद्धम्। आपदि विपत्समये। अस्तमय इति यावत्। तं

सूर्यंकथं नानुयास्यति। अपि तु यास्यत्येवेत्यर्थः। सतीधर्म एष एवेति भावः॥

रक्तपीतकपिशाः

पयोमुचां कोटयः कुटिलकेशि भान्त्यमूः।  
द्रक्ष्यसि त्वमिति संध्ययानया[^483] वर्तिकाभि[^484]रिव साधुमण्डिताः[^485] ४५

 **रक्तेति॥** हे कुटिलकेशि प्रिये, अमूः पुरोगताः। रक्ताश्च पीताश्च कपिशाश्च तथोक्ताः। नानावर्णा इत्यर्थः। पयोमुचां कोटयोऽश्रयः। 'स्यात्कोटिरश्रौ चापाग्रेसंख्याभेदप्रकर्षयोः' इति विश्वः। भान्ति। तास्त्वं द्रक्ष्यसीति हेतोरनया संध्यया कर्त्र्या। वर्तिकाभिश्चित्रशलाकाभिः साधु यथा तथा मण्डिता इव भूषिताः किम्वित्युत्प्रेक्षा॥

सिंहकेसरसटासु भूभृतां[^486] पल्लवप्रसविषु द्रुमेषु च ।  
पश्य धातुशिखरेषु भानुना[^487] संविभक्तमिव सांध्यमातपम् ४६

 **सिंहेति ॥** हे प्रिये, भूभृतां पर्वतानां संबन्धिनां सिंहानां केसराः किञ्जल्का इव याः सटाःस्कन्धकेशास्तासु । पल्लवानां प्रसवो येषु तेषु दुमेषु च । तथा धातुयुक्तेषु शिखरेषु च भानुना संविभक्तं सम्यग्विभज्य दत्तमिव सांध्यमातपं पश्य । केसरादीनामात्मसदृशत्वात्सुहृद्भूततया सूर्योऽस्तगमनसमय आसन्नमृत्युः पुरुष आत्मधनमिव घनीभूतं तात्कालिकमातपं तेभ्यो दत्त्वास्तं गच्छतीति भावः ॥

अद्रिराजतनये तपस्वि[^488]नः पावनाम्बुविहिता[^489]ञ्जलिक्रियाः।  

ब्रह्म गूढम[^490]भिसंध्यमा[^491]दृताः शुद्धये[^492]विधिविदो गृणन्त्यमी॥४७॥

 **अद्रीति ॥** हे अद्रिराजतनये, विधिविदस्तपस्विनोऽमी ब्राह्मणाः । अभिसंध्यं संध्यामभिव्याप्य । पावनं पवित्रं यदम्बु तेन विहिताञ्जलिक्रियार्घ्यदानं यैस्तथोक्ताः । भूत्वेति शेषः । शुद्धय आत्मशुद्धिं कर्तुमादृता आदरयुक्ताश्च सन्तः । गूढं रहस्यभूतं ब्रह्म गायत्रीं गृणन्ति। जपन्तीत्यर्थः॥

तन्मुहूर्तमनुमन्तुमर्हसि प्रस्तुताय नियमाय मामपि ।  
त्वां विनोदनिपुणः सखीजनो वल्गुवादिनि विनोदयिष्यति ४८

** तदिति ॥** हे वल्गुवादिनि मिष्टभाषिणि, तत्तस्मात्कारणात्प्रस्तुताय सांध्याय नियमाय विधये नियमं

कर्तुंमामपि मुहूर्तं क्षणमात्रमनुमन्तुं त्वांगच्छेत्यनुमननं कर्तुमर्हसि । तथा त्वांविनोदे विनोदकरणे निपुणः कुशलः सखीजनो विनोदयिष्यति ॥

निर्विभुज्य दशनच्छदं ततो वाचि भर्तुरवधीरणापरा ।  
शैलराजतनया समीपगामाललाप विजयामहेतुकम्[^493] ॥ ४९॥

 **निर्विभुज्येति ॥** ततोऽनन्तरं शैलराजतनया पार्वती दशनच्छदमोष्ठं निर्विभुज्य वक्रीकृत्य भर्तुर्वाच्यवधीरणापरा तिरस्कृतिसक्ता । श्रुतमप्यशृण्वतीत्यर्थः । समीपगां विजयानाम्नीं सखीम्। अहेतुकं निष्कारणमाललाप। आलापं कृतवतीत्य

र्थः॥

ईश्वरोऽपि दिवसात्ययोचितं मन्त्रपूर्वमनुतस्थिवा[^494]न्विधिम्।  
पार्वतीमवचनामसूयया प्रत्युपेत्य[^495] पुनराह सस्मितम् ॥ ५०॥

 **ईश्वर इति**॥ दिवसात्यये सायंकाल उचितं विधिं मन्त्रपूर्वंयथा तथानुतस्थिवान्कृतवानीश्वरोऽप्यसूयया मां त्यक्त्वा गत इत्यभिप्रायगर्भितयेर्ष्ययावचनामभाषमाणाम्। 'वच परिभाषणे' कर्तरि ल्युः। पार्वतीं प्रत्युपेत्य समीपमागत्य पुनः सस्मितं यथा तथाहोक्तवान्॥

मुञ्च कोपमनिमित्तकोपने संध्यया प्रणमितो[^496]ऽस्मि नान्यया[^497]।  
किं न वेत्सि सहधर्मचारिणं चक्रवाकसमवृत्तिमात्मनः॥ ५१॥

** मुञ्चेति॥** हे अनिमित्तकोपनेऽकारणकोपने, कोपं क्रोधं मुञ्च। यतोऽस्म्यहं संध्यया

कर्त्र्या। प्रणमितो नान्यया। अहं संध्यावशं गतो नान्यवशं गतः। अतः कोपं मा कुर्वित्यर्थः। अथ च। आत्मनः सहधर्मचारिणं माम्। संध्यां कर्तुं गच्छन्तमिति शेषः। चक्रवाकेन समा वृत्तिर्यस्य तं किं न वेत्सि। इदानीमुभयोः प्रियाविरहखिन्नत्वादिति भावः॥

निर्मितेषु पितृषु स्वयंभुवा या तनुः सुतनु पूर्वमुज्झिता[^498]।  

सेयमस्तमुदयं च सेवते[^499] तेन मानिनि ममात्र गौरवम्॥ ५२॥

 **निर्मितेष्विति॥** हे सुतनु, स्वयंभुवा ब्रह्मणा निर्मितेषु कल्पितेषु पितृषु तनुः सूक्ष्मा या संध्या पूर्वमुज्झिता सेयं संध्यास्तमुदयं च सेवते। तेन कारणेन। हे मानिनि, ममात्र गौरवमादरः। अस्तीत्यर्थः॥

तामिमां तिमिरवृद्धि[^500]पीडितां शैलराजतनयेऽधुना स्थिताम्[^501]।  
एकतस्तटतमालमालिनीं पश्य धातुरसनिम्नगामिव॥ ५३॥

 **तामिति॥** हे शैलराजतनये प्रिये, तामिमां संध्यामधुनैकतः पूर्वत्र तिमिरवृद्धिपीडितामतएव तटे तमालानां माला यस्यास्तथोक्तां धातूनां गैरिकादीनां रसस्य निम्नगां नदीमिव स्थितां पश्य। उपमालंकारः। मालिनीत्यत्र 'व्रीह्यादिभ्यश्च' इतीनिः॥

सांध्यमस्तमितशेषमातपं रक्तलेखमपरा बिभर्ति दिक्।  
सांपरायवसुधासशोणितं मण्डलाग्रमिव तिर्यगुज्झितम्[^502]॥ ५४॥

 **सांध्यमिति॥** अपरा प्रतीची दिकू। अस्तमितं शेषं च सांध्यम्। तथा रक्तलेखा पङ्क्तिर्यस्य। तथा सांपराया सांग्रामिकी या वसुधा तत्र सशोणितं सरक्तमतएव तिर्यगुज्झितं त्यक्तं मण्डलस्याग्रमिव स्थितमातपं बिभर्ति।

यामिनीदिवससंधिसंभवे तेजसि व्यवहिते सुमेरुणा।  
एतदन्धतमसं निरङ्कुशं[^503] दिक्षु दीर्घनयने विजृम्भते॥५५॥

** यामिनीति॥** हे दीर्घनयने प्रिये, यामिनीदिवसयोः संधौ संधयायां संभवति तथोक्ते सांध्ये तेजसि सुमेरुणा व्यवहितेऽन्तर्हिते सति निरङ्कुशं निरर्गलमेतत्पुरोवर्त्यन्धतमसं गाढं तमो दिक्षु विजृम्भते प्रसरति संध्यापि विलीनेत्यर्थः॥

नोर्ध्वमीक्षणगतिर्न चाप्यधो नाभितो न पुरतो न पृष्ठतः।  
लोक एषतिमिरौघ[^504]वेष्टितो गर्भवास इव वर्तते निशि॥ ५६॥

 **नोर्ध्वमिति॥** निशि तिमिरौघेण वेष्टित एषलोको गर्भवास इव वर्तते। गर्भस्थित इव प्रतिभासमानत्वादिति भावः। यत ईक्षणानां लोकनेत्राणां गतिः प्रसर ऊर्ध्वंन। तथाधोऽपि न। तथाभितो वामदक्षिणोऽपि न। तथा पुरतो न। पृष्ठतश्च न। गर्भस्थितवज्जनैः कुत्रापि नावलोक्यत इत्यर्थः। ततो निशावृत्तौगर्भवृत्तित्वोत्प्रेक्षा॥

शुद्धमाविलमवस्थितं चलं वक्रमार्जवगुणान्वितं च यत्।  

सर्वमेव तमसा समीकृतं धिङ्महत्त्वमसतां हृतान्तरम्[^505]॥ ५७॥

 

शु

**द्धमिति॥** शुद्धं निर्मलमाविलं मलिनमवस्थितं स्थिरं चलं चरिष्णु वक्रं

कु

टिलमार्जस्वगुणेनर्जुत्वगुणेनान्वितं सरलं च यत् तत्सर्वमेव तमसा समीकृतम्।

तमोव्याप्त्यापृथगभासमानत्वादिति भावः। तथाहि। असतां कादाचित्कमपि

महत्त्वं धिक्। यतो हृतान्तरं समीकृतसदसद्गुणम्। अत्र सामान्येन विशेषसमर्थ

न

रूपोऽर्थान्तरन्यासः॥

नूनमु[^506]न्नमति यज्वनां पतिः शार्वरस्य तमसो निषिद्धये।  
पुण्डरीकमुखि

पूर्वदिङ्मु[^507]खंकैतकैरिव रजोभिरा[^508]हतम्॥ ५८॥

** नूनमिति॥** हे पुण्डरीकमुखि कमलमुखि प्रिये, नूनं यज्वनां द्विजानांपतिश्चन्द्रः शार्वरस्य शर्वरीसंबन्धिनस्तमसो निषिद्धये निवृत्तय उन्नमत्युदेति। अतएव कैतकैः केतकसंबन्धिभी रजोभिरिवाहतं व्याप्तं पूर्वदिशो मुखम्। पश्येति शेषः॥

मन्दरान्तरितमूर्तिना निशा लक्ष्यते शशभृता सतारका।  
त्वं मया प्रियसखीसमागता श्रोष्यतेव वचनानि पृष्ठतः॥ ५९॥

 **मन्दरेति॥** सतारका सनक्षत्रा निशा रात्रिर्मन्दरेण गिरिणान्तरिता मूर्तिर्यस्य तेन शशभृता चन्द्रेण प्रियसखीभिः समागता मिलिता त्वं पृष्ठतः स्थित्वा वचनानि श्रोष्यता मयेव लक्ष्यते। उपमालंकारः॥

रुद्धनिर्गमनमादिनक्षयात्पूर्वदृष्टतनु चन्द्रिकास्मितम्।  
एतदुद्गिरतिच[^509]न्द्रमण्डलं दिग्रहस्यमिव रा[^510]त्रिनोदितम्॥ ६०॥

**रुद्धमिति॥**

आ दिनक्षयादिनक्षयं मर्यादीकृत्य रुद्धनिर्गमनं रुद्धोदयम्। अथ च। पूर्वस्यां दृष्टा तनुर्यस्य। 'सर्वनाम्नो वृत्तिमात्रे पुंवद्भावः' इति पूर्वशव्दस्य पूंवद्भावः। एतच्चन्द्रमण्डलं कर्तृ। राज्या नोदितं कथयितुं प्रेरितं सत्। चन्द्रिकैव स्मितं यस्मिन्कर्मणि यथा तथा दिशः पूर्वस्या रहस्यमुद्गिरतीव वमतीव। यथा सेर्ष्या काचित्केनचिद्वारा सपत्नीरहस्यं कथयति तथा रात्रिरूपा स्त्री दिग्रूपायाःस्त्रियो रहस्यं तदवयवप्रदर्शनं प्रकटयति स्वं पश्येत्यभिप्रायः। उत्प्रेक्षालंकारः॥

पश्य पक्कफलिनीफलत्विषा विम्बलाञ्छितवियत्सरोम्भसा।  
विप्रकृष्टविवरं[^511] हिमांशुना चक्रवाकमिथुनं विडम्ब्यते॥ ६१॥

** पश्येति॥** पक्का या फलिनी तस्याः फलं तस्य त्वि

डिवत्विड्यस्य। तथा विम्बेनलान्छितं योजितं वियत्सरोम्भश्च येन। उभयत्रापि दृश्यमानेनेत्यर्थः। हिमांशुना चन्द्रेण कर्त्रा। चक्रवाकयोर्मिथुनं तीरस्थं विडम्ब्यते प्रतार्यते। यतो विप्रकृष्टंन जातं विवरमन्तरमुभयोस्तारतम्यं यस्य। त्वं पश्य। सरःप्रतिविम्बितचन्द्रमण्डलं फलिनीफलभ्रान्त्या जिघृक्षुतापूर्वकमुद्दिश्य गच्छन्मिथुनं, वस्तुतस्तु तत्रफलिनीफललाभाभावान्न्यस्तशस्त्रेण भूयत इति भावः। 'फलिन्यग्निशिखायां च फलिन्याम्' इति मेदिनी॥

शक्य[^512]मोषधिपतेर्नवोदयाः[^513] कर्णपूररचनाकृते तव[^514]।  
अप्रगल्भयवसूचिकोमला[^515]श्छेत्तुमग्रनखसंपुटैः कराः[^516]॥ ६२॥

 **शक्यमिति॥** हे प्रिये, नव उदयो येषाम्। तथाऽप्रगल्भा नूतना ये यवास्तेषां सूचयोऽङ्कुरास्तद्वत्कोमलाः। ओषधीनां पत्युश्चन्द्रस्य कराः किरणाः कर्णपूरस्य रचनाकृते रचनायै तवाग्राणि ये नंखसंपुटास्तैः। तेषामतितैक्ष्ण्यादिति भावः। छेत्तुंद्विधाकर्तुं शक्यम्। शक्तैर्भूयत इत्यर्थः। शक्नोतेः 'ऋहलोः–' इति भावे ण्यत्। यवाङ्कुरवत्कोमलांश्चन्द्रकरानुत्तार्य त्वया कर्णपूरं कर्तुमुत्साहः क्रियतामिति भावः॥

अङ्गुलीभिरिव केशसंचयं संनिगृह्य तिमिरं मरीचिभिः।  
कुड्मलीकृतसरोजलोचनं चुम्बतीव रजनीमुखं शशी॥ ६३॥

 **अङ्गुलीभिरिति॥** शशी चन्द्रः। कुड्मलीकृते मीलिते सरोजे एव लोचने यस्य तथोक्तं रजन्या मुखं वदनम् अङ्गुलीभिरिव मरीचिभिः किरणैः केशसंचयमिव तिमिरं तमः संनिगृह्य हठाद्गृहीत्वा चुम्बतीव। अन्योऽपि कश्चिच्चुम्बन्केसंचयं संनिगृह्णाति। चुम्बनसमये केशसंनिग्रहे यः कोऽपि रसोद्बोधः तद्वेद्यैकवेद्य इत्यर्थः। समासोक्तिरलंकारः॥

पश्य पार्वति नवेन्दुरश्मिभिर्भिन्न[^517]सान्द्रतिमिरं नभस्तलम्।  
लक्ष्यते द्विरदभोगदूषितं सप्रसादमि[^518]व मानसं सरः॥ ६४॥

 **पश्येति**॥ हे पार्वति, नवस्येन्दो रश्मिभिर्भिन्नं सान्द्रं सघनं तिमिरं यस्य तन्नभस्तलं द्विरदभोगेन दूषितं मलिनं प्राक्पुनश्च कालान्तरेण सप्रसादं निर्मलमानसं सर इव लक्ष्यते। त्वं पश्य। जलस्य नीलत्वादिति भावः॥

रक्तभावमपहाय चन्द्रमा जात एष[^519] परिशुद्धमण्डलः।  
विक्रिया न खलु कालदोषजा निर्मलप्रकृतिषु स्थिरोदया॥६५॥

 **रक्तभावमिति॥**हे प्रिये, एष चन्द्रमा रक्तभावं रक्तिमानमपहाय मुक्त्वा परिशुद्धं विशदं मण्डलं यस्य तथोक्तो जातः। तथाहि। निर्मलप्रकृतिषु वस्तुषु कालदोषेण जाता विक्रिया विकारः स्थिर उदय उत्पत्तिर्यस्यास्तादृशी न भवति खलु। सामान्येन विशेषसमर्थनरूपोऽर्थान्तरन्यासः॥

उन्नतेषु शशिनः प्रभा स्थिता निम्नसंश्रयपरं निशातमः।  
नूनमात्मसदृशी प्रकल्पिता वेधसा[^520] हि गुणदोषयोर्गतिः॥ ६६॥

** उन्नतेष्विति॥**हे प्रिये, शशिनः प्रभा चन्द्रिकोन्नतेषु स्थलेषु स्थिता वर्तते। तथा निशातमः कर्तृ। निम्नेषु नीचेषु संश्रयो यस्य तथोक्तं वर्तते।तथाहि। गुणदोषयोर्गतिर्वेधसा विधिना। आत्मना नीचेनोच्चेन च सदृशी प्रकल्पिता रचिता हि नूनम्। नीचात्मा नीचस्थ एव भवति। उच्चात्मा उच्चस्थ एवेत्यर्थः॥

चन्द्रपादजनितप्रवृत्तिभिश्चन्द्रकान्तजलबिन्दुभिर्गिरिः।  
मेखलातरुषु निद्रितानमु[^521]न्बोधयत्यसमये शिखण्डिनः॥ ६७॥

** चन्द्रेति॥** गिरिर्मेखलासु नितम्बेषु ये तरवस्तेषु निद्रितान्सुप्तानमूञ्शिखण्डिनो मयूरान् चन्द्रस्य पादैर्जनिता प्रवृत्तिर्निर्गमनं येषां तैश्चन्द्रकान्तस्य ये जलबिन्दवस्तैः कृत्वाऽसमये बोधयति जागरयति। 'मेखला स्वड्गबन्धे स्यात्काञ्चीशैलनितम्बयोः' इति मेदिनी॥

कल्पवृक्षशिखरेषु प्रति संप्रस्फुरद्भिरिव पश्य सुन्दरि[^522]।  
हारयष्टिरचना[^523]मिवांशुभिः कर्तुमा[^524]गतकुतूहलः शशी॥ ६८॥

 **कल्पेति॥** हे सुन्दरि, संप्रति शशी चन्द्रः प्रस्फुरद्भिरंशुभिः कृत्वा हारयष्टिरचनां कर्तुमिवागतं कुतूहलं यस्य तथोक्तः सन्। कल्पवृक्षयुक्तेषु शिखरेषु वर्तत इति शेषः। इव किम्। त्वं पश्य। यथा कश्चिन्नीलपट्टसूत्रेण मुक्ताहारं विरलतया योजयति तथायं चन्द्रोऽपि वृक्षपत्रान्तरालगतस्वीयकिरणमुक्ताफलैर्वृ

क्षपत्रच्छायरूपिणा नीलेन पट्टसूत्रेण च हारयष्टिं कर्तुमिवेहागत इति भावः॥

उन्नतावनतभाववत्तया[^525] चन्द्रिका सतिमिरा गिरेरियम्।  
भक्तिभिर्बहुविधाभिरर्पिता भाति भूतिरिव मत्तहस्तिनः[^526]॥ ६९॥

 **उन्नतेति॥** हे प्रिये, गिरेरुन्नतावनतभाववत्तया सतिमिरेयं चन्द्रिका बहुविधाभिर्भक्तिभी रचनाभिरर्पिता मत्तहस्तिनो भूतिःसंपदिव भाति। उपमालंकारः॥

एतदुच्छ्वसितपीत[^527]मैन्दवं वोढुम[^528]क्षममिव प्रभारसम्।  
मुक्तषट्पदविरावमञ्जसा भिद्यते कुमुदमा निबन्धनात्॥ ७०॥

 **एतदिति॥** उच्छ्वसितं यथा तथा पीतमैन्दवं चान्द्रं प्रभारसं वोढुमक्षममिवैतत्कुमुदम्। मुक्तः षट्पदानां भ्रमराणां विरावः शब्दो येन तथोक्तं सत् अञ्जसा झटिति। 'द्राग्झटित्यञ्जसाह्नाय' इत्यमरः। आ निबन्धनान्निरवशेषबन्धनाद्भिद्यते। सकर्मकाणामपि कर्माविवक्षयाकर्मकत्वात्कर्मकर्तरि लट् अन्योऽपि बहुलमाम्रादिरसं पिबन्भिन्नोदरो भवति तद्वत्॥

पश्य कल्पतरुलम्बि शुद्धया ज्योत्स्नया जनितरूपसंशयम्।  
मारुते चलति चण्डिके[^529] बलाद्व्यज्यते विपरिवृत्तमंशुकम्॥ ७१॥

 **पश्येति॥** हे चण्डिके, कल्पतरौ लम्बि लम्बायमानत्वेन वर्तमानं शुद्धया ज्योत्स्नया चन्द्रकान्त्या जनितो रूपस्य संशयः संदेहो यत्र। उभयोरपि शुक्लत्वादिति भावः। एतादृशमंशुकं वस्त्रं मारुते चलति सति विपरिवृत्तं सद्बलाद्व्यज्यते।व्यक्तत्वेन ज्ञायत इत्यर्थः। त्वं पश्य॥

शक्यमङ्गुलिभिरूत्थितै[^530]रधः शाखिनां पतितपुष्पपेशलैः[^531]।  
पत्रजर्जरशशिप्रभालवैरेभिरुत्कचयितुं तवाल[^532]कान्॥ ७२॥

 **शक्यमिति॥** हे प्रिये, अधः पतितपुष्पवत्पेशलैः सुन्दरैः। तथाङ्गुलिभिरुत्थितैरुत्थापितैरेभिः पुरोवर्तिभिः शाखिनां संबन्धिभिः पत्रैर्जर्जरिता ये शशिनः प्रभाया लवा अंशास्तैस्तवालकानुक्तचयितुमुद्रथितुं शक्यम्। शक्येन भूयतामित्यर्थः। काचित्तव सखी पुष्पप्रतिनिधित्वेन वृक्षाधःपतितजर्जरीभूतचन्द्रकान्तिशकलैः केशानुद्ग्रथयत्विति भावः॥

एष चारुमुखि[^533] योग्यतारया[^534] युज्यते तरलविम्बया शशी।  
साध्वसादुपगतप्रकम्पया कन्ययेव नवदीक्षया वरः॥ ७३॥

 **एष इति॥**हे चारुमुखि, एष शशी। वरः परिणेता नवदीक्षया नवपरिणीतयात एव साध्वसाद्भयादुपगतः प्रकम्पो यस्यास्तया कन्ययेव। तरलविम्बया चपलमण्डलया योग्यतारया सदृशतारकया युज्यते युनक्ति। त्वं पश्य॥

पाकभिन्न[^535]शरकाण्डगौरयोरुल्लसत्प्रकृतिजप्रसादयोः[^536]।  
रोहतीव तव गण्डलेखयोश्चन्द्रविम्बनिहिताक्ष्णि चन्द्रिका॥ ७४॥

 **पाकेति॥**हे प्रिये, चन्द्रविम्बेन निहिता स्थापिता तवाक्ष्णिनेत्रे या चन्द्रिका सा। पाके भिन्नो यः शरकाण्डस्तृणविशेषस्तद्वद्गौरयोः। तथोल्लसन्प्रकृतिजः स्वभावजः प्रसादः प्रसन्नता ययोस्तयोस्तव गण्डलेखयोरुपरि रोहतीव। आरोहणं करोतीवेत्युत्प्रेक्षा॥

लोहितार्कमणिभाजनार्पितं कल्पवृक्षमधु बिभ्रति स्वयम्।  
त्वामियं स्थितिमतीमुपागता[^537] गन्धमादनवनाधिदेवता॥ ७५॥

 **लोहितेति॥**लोहिता रक्ता येऽर्कमणयस्तेषां भाजनं पात्रं तत्रार्पितं स्थापितं कल्पवृक्षाणां मधु मकरन्दस्तद्बिभ्रतीयं गन्धमादनवनस्याधिदेवता स्थितिमतीं स्थिरां त्वामुद्दिश्य स्वयमुपागता। त्वं पश्य। तुभ्यं मदिरां दातुमागच्छतीत्यर्थः॥

आर्द्रकेसरसुगन्धि ते मुखं [मत्तरक्त](http://# "प्रान्तरक्त; रक्तमेव; मत्तमेव")नयनं स्वभावतः।  
अत्र लब्धवसतिर्गुणान्तरं किं[^538] विलासिनि मदः[^539] करिष्यति॥ ७६॥

** आर्द्रेति॥**हे विलासिनि, अत्र लब्धा वसतिर्निवासो येन तथोक्तो मदः किं कीदृशं गुणान्तरमन्यं गुणं करिष्यति। अपि तु नेत्यर्थः। यतस्ते तव मुखं स्वभावतः स्वभावेनैवार्द्रकेसरवत्सुगन्धि। तथा मत्ते रक्ते नयने यस्य तथोक्तं चास्ति। ये ये मदगुणास्ते ते मदात्प्रागेव वर्तन्ते। अतः किमनेन मदेन कर्तव्यमिति भावः॥

मान्यभक्तिरथवा सखीजनः सेव्यतामिदमनङ्गदीपनम्[^540]।  
इत्युदारमभिधाय शंकरस्तामपाययत पानमम्बिकाम्॥ ७७॥

 **मान्यभक्तिरिति॥**हे प्रिये, अथवा मान्या भक्तिर्भावो यस्य तादृशः सखीजनोऽनङ्गस्य कामस्य दीपनमिदं मधु सेव्यतामित्युदारमभिधाय शंकरस्तामम्बिकां पार्वतीं पानं मदिरामपाययत॥

पार्वती तदुपयोग[^541]संभवां विक्रियामपि सतां मनोहराम्।  
अप्रतर्क्यविधियोगनिर्मिता[^542]माम्रते[^543]व सहकारतां ययौ॥७८॥

 **पार्वतीति।** पार्वती कर्त्री। तदुपयोगसंभवां मद्यपानजन्यां विक्रियामपि सतां मनोहराम्। आम्रताम्रत्वमप्रतर्क्योदुर्ज्ञेयो यो विधियोगोऽनुष्ठानयोगस्तेन निर्मितां सहकारतामतिसौरभत्वमिव ययौ। प्रापेत्यर्थः। 'आम्रभूतो रसालोऽसौ सहकारोऽतिसौरभः' इत्यमरः। आम्रमेवानुष्ठानविशेषेण यथा सहकारं भवति तद्वद्विक्रियापि मनोहराभूदिति भावः।

तत्क्षणं[^544] विपरिवर्तितह्रियो[^545]र्नेष्य[^546]तोः शयनमिद्धरागयोः।  
सा बभूव वश[^547]वर्तिनी द्वयोः शूलिनः सुवदना मदस्य च॥ ७९॥

 **तत्क्षणमिति।** तत्क्षणं मदिरापानानन्तरसमय एव सा सुवदना पार्वती विपरिवर्तिता नष्टा ह्रीर्ययोरत एवेद्धः प्रवृद्धो रागो ययोरत एव शयनं नेष्यतोः। सुरतार्थमिति भावः। शूलिनः शिवस्य मदस्य चेत्यनयोर्द्वयोर्वशवर्तिनी वशंगता बभूव॥

घूर्णमाननयनं स्खलत्कथं[^548] खेदविन्दु मदकारणस्मितम्।  
आननेन न तु तावदी

श्वरक्षुषाचिरमुमामुखं पपौ॥८०॥

 **घूर्णेति।** घूर्णमाने नयने यत्र। तथा स्खलन्ती कथा वाग्यत्र। तथा स्वेदस्य बिन्दवो यत्र। मदरूपिणा कारणेन स्मितं मन्दहासश्च यत्र। तदुमायाः पार्वत्या मुखमीश्वरः शिवस्तावत्प्रथमं चिरं चक्षुषा पपौ सादरं ददर्श। आननेन तु न पपावित्यर्थः।

तां विलम्बितपनीयमेखलामुद्वहञ्जघनभारदुर्वहाम्।  
ध्यानसंभृतविभूतिरीश्वरः[^549] प्राविशन्मणिशिलागृहंरहः[^550]॥८१॥

** तामिति।** ध्यानेन संभृता संपादिता विभूतिरुपभोगसाधनसंपत्तिर्येन स ईश्वरो विलम्बिनी तपनीयस्य सुवर्णस्य मेखला काञ्ची यस्यास्ताम्। तथा जघनभारेण दुर्वहां दुःखेन वोढुं शक्याम्। वहतेः 'ईषदुःसुषु कृच्छ्राकृच्छ्रार्थेषु' इति खल्। तां पार्वतीमुद्वहन्सन्। रह एकान्ते मणिशिलानां गृहं प्राविशत्।

**तत्र हंसधवलोत्तरच्छदं जाह्नवीपुलिनचारुदर्शनम्।  
अध्यशेत शयनं प्रियासखः शारदाभ्रमिव रोहिणीपतिः॥ ८२॥**

** तत्रेति॥**तत्र माणिशिलागृहं स हरो हंस इव धवल उत्तरच्छदः शयनोपरितनं वस्त्रं यस्य। तथा जाह्नवीपुलिनवच्चारु दर्शनं यस्य तच्छयनं पल्यङ्कम्। रोहिणीपतिश्चन्द्रः शारदं शरत्कालिकमभ्रं मेघमिव। प्रियासखः सन्। पार्वतीसहित इत्यर्थः। अध्यशेताशिश्रियत्–'अधिशीङ्।' इति कर्मत्वम्॥

क्लिष्टकेशम[^551]वलुप्तचन्दनं व्यत्ययार्पित[^552]नखं समत्सरम्।  
तस्य तच्छिदुरमेखलागुणं पार्वतीरतमभून्नं[^553] तृप्तये॥८३॥

** क्लिष्टेति॥**क्लिष्टा विक्लृप्ताः केशा यत्र। अवलुप्तं चन्दनं यत्र। व्यत्ययेनास्थानप्रयोज्यत्वेनार्पिता नखा यत्र। तथा समत्सरं सप्रणयकलहम्। तथा छिदुरो भङ्गशीलो मेखलागुणः काञ्चीसूत्रं यत्र। एतादृशं तत्पार्वतीरतं तस्य शिवस्य तृप्तये नाभूत्। कामोत्सवस्योद्वेलत्वादिति भावः॥

केवलं प्रियतमादयालुना ज्योतिषामवनतासु पङ्क्तिषु।  
तेन तत्प्रतिगृहीत[^554]वक्षसा नेत्रमीलनकुतूहलं कृतम्॥ ८४॥

 **केवलमिति॥**ज्योतिषां नक्षत्राणां पङ्क्तिष्ववनतासु सतीषु। रजन्यां प्रभातकल्पायां सत्यामित्यर्थः। केवलं प्रियतमायां दयालुना। न तु क्षीणशक्तिनेत्यर्थः। तेन शिवेन तथा पार्वत्या प्रतिगृहीतमालिङ्गितं वक्षो यस्य तथोक्तेन सता नेत्रमीलनस्य।निद्राया इत्यभिप्रेतोऽर्थः। कुतूहलं कृतम्। सुप्तमित्यर्थः॥

स व्यबुध्यत बुधस्तवोचितः[^555] शातकुम्भकमलाकरैः समम्।  
मूर्च्छनापरिगृहीतकैशिकैः[^556]किंनरैरुषसि गीत[^557]मङ्गलः॥ ८५॥

** स इति॥**बुधानां बुधकर्तृके स्तव उचितः स शिव उषसि प्रभाते मूर्च्छनयोच्चारणस्वरारोहावरोहेण। तदनुसारेणेत्यर्थः। परिगृहीताः कैशिका वीणातन्तवो येस्तैः किंनरै किंपुरुषैर्गीतं मङ्गलं यस्य तथोक्तः सन्। शातकुम्भस्य सुवर्णस्य यानि कमलानि तेषामाकराः समूहास्तैः समं सह व्यबुध्यत।जजागारेत्यर्थः। 'खनिःस्त्रियामाकरः स्यात्' इति कोशप्रामाण्यादाकरशब्दस्य खनिवाचकत्वे सत्यपि परिणतार्थपक्षपातेन समूहवाचकत्वमपि सोढव्यम्। दृश्यमानार्थे बाधस्य वक्तुमशक्यत्वात्॥

तौ क्षणं शिथिलि[^558]तोपगूहनौ दंपती चलित[^559]मानसोर्मयः।  
पद्मभेदपिशुनाः[^560] सिषेविरे गन्धमादनवनान्तमारुताः॥ ८६॥

 **ताविति॥**क्षणं शिथिलितं विरामगोचरीकृतमुपगूहनमाश्लेषो याभ्यां तौ दंपती स्त्रीपुंसौ गौरीहरौ कर्मभूतौ। चलिताश्चालिता मानसस्य सरस ऊर्मयस्तरंगा यैः। एतेन शैत्योक्तिः। तथा पद्मानां भेदस्य प्रफुल्लतायाः पिशुनाः सूचकाः। अनेन सौगन्ध्योक्तिः। गन्धमादनवनान्तस्य मारुताः पवनाः सिषेविरे। सेवितवन्त इत्यर्थः॥

ऊरुमूलनखमार्गराजिभि[^561]स्तत्क्षणं हृतविलोचनो हरः।  
वाससः प्रशिथिलस्य संयमं[^562] कुर्वतीं प्रियतमामवारयत्॥ ८७॥

 **ऊर्विति॥** ऊरुमूले या नखमार्गाणां नखक्षतानां राजयः पङ्कयस्ताभिः कर्त्रीभिःहृते स्वविलोकनवशीकृते विलोचने यस्य तथोक्तो हरस्तत्क्षणं प्रभातसमये प्रकर्षेण शिथिलस्य वाससः संयमं बन्धनं कुर्वतीं प्रियतमां पार्वतीमवारयद्बन्धनं माकुर्विति निवारयांचक्रे। नखक्षतविलोकनवशंवदत्वादिति भावः॥

स प्रजागरकषायलोचनं गाढदन्तपरिताडिता[^563]धरम्।  
आकुलालकम[^564]रंस्त रागवान्प्रेक्ष्य भिन्नतिलकं प्रियामुखम्॥ ८८॥

** स इति॥** रागवान्स हरः प्रजागरेण रात्रिजागरेण कषाये म्लाने लोचने यत्र। तथा गाढं यथा तथा दन्तैः परिताडितोऽधरो यत्र। तथाकुला विरला अलकाः केशा यत्र। तथा भिन्नं तिलकं यत्र। एतादृशं प्रियाया मुखं प्रेक्ष्यारंस्त प्रससाद।आत्मनः कर्तृत्वादिति भावः॥

तेन[^565] भिन्नविषमोत्तरच्छदं मध्यपिण्डितविसूत्रमेखलम्।  
निर्मलेऽपि शयनं निशात्यये नोज्झितं चरणरागलाञ्छितम्॥ ८९॥

 **तेनेति॥** निशात्यये प्रभाते निर्मलेऽपि प्रकटेऽपि सति तेन हरेण भिन्नोऽत एव विषम उत्तरच्छद उपरितनं वस्त्रं यत्र। तथा मध्ये पिण्डिता एकत्रीभूता विसूत्रा सूत्ररहिता मेखला काञ्ची यत्र। तथा चरणरागेण यावकेन लाञ्छितं रक्तीकृतं च शयनं नोज्झितं न त्यक्तम्। सुखार्णवमग्नत्वादिति भावः॥

स प्रियामुखरसं[^566] दिवानिशं हर्षवृद्धिजननं सिषेविषुः।  
दर्शनप्रणयिनामदृश्यतामाजगाम विजयानिवेदनात्[^567]॥ ९०॥

 **स इति॥** हर्षवृद्धेर्जननमुत्पादकं प्रियामुखरसं दिवानिशं सिषेविषुःसेवितुमिच्छति तथोक्तः स शिवो विजयया पार्वतीसख्या यन्निवेदनं स्वागमज्ञापनं तस्मात्। तद्वारेत्यर्थः। दर्शने प्रणयिनामभिलाषवतामप्यदृश्यतामदर्शनदातृत्वमाजगाम प्राप। सर्वेत्यक्त्वा तल्लय एव जात इति भावः॥

समदिवसनिशीथं सङ्गिनस्तत्र शंभोः  

**शतमगमदृतूनां साग्र[^568]मेका निशेव।**  

न तु[^569] सुरतसुखेभ्य[^570]श्छिन्नतृष्णो बभूव  
ज्वलन इव समुद्रान्तर्गतस्तञ्जलौघैः[^571]॥ ९१॥

 **समदिवसेति॥**तत्र गन्धमादनगिरौ समाः प्रत्येकं समसंख्याका ये दिवसा दिनानि तेषां निशीथमर्धरात्रम्। तमभिव्याप्येत्यर्थः। सङ्गिनः सङ्गवतः। न तु विषमदिन इत्यर्थः। शंभोःशिवसंबन्धि साग्रं किंचित्साधिकसंख्यमृतूनां शतमेका निशेव तत्तुल्यत्वेनागमद्व्यतीतम्। तथापि सुरतसुखेभ्यस्तु छिन्नतृष्णस्तृप्तो न बभूव। ततो न विररामेत्यर्थः। ज्वलन इव यथा समुद्रान्तर्गतो ज्वलनो वाडवानलस्तज्जलौघैस्तृप्तो न भवति प्रत्यहं ज्वालयत्येव तद्वत्। मालिनीवृत्तम्—'ननमयययुतेयं मालिनी भोगिलोकैः' इति लक्षणात्॥

इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीताराम-  
कविविरचितया संजीविनीसमाख्यया व्याख्यया समेतः  
श्रीकालिदासकृतौ कुमारसंभवे महाकाव्ये उमा-  
सुरतवर्णनं नामाष्टमः सर्गः॥

\_\_\_\_\_\_\_\_\_\_

**नवमः सर्गः।  
————————**

तथाविधेऽनङ्गरसप्रसङ्गे मुखारविन्दे मधुपः प्रियायाः।  
संभोगवेश्म प्रविशन्तमन्तर्ददर्श पारावत[^572]मेकमीशः॥ १॥

 **तथाविध इति॥**प्रियायाः पार्वत्याः संबन्धिनि मुखारविन्दे वदनकमले मधुपो भ्रमरभूत ईशः शिवस्तथाविधे पूर्वोक्तप्रकारेऽनङ्गरसप्रसङ्गे कामरसावसरे संभोगस्य वेश्म गृहमन्तः प्रविशन्तमेकं पारावतं कपोतं ददर्श दृष्टवान्। सर्गेऽस्मिन्वृत्तमुपजातिः॥

सुकान्तकान्तामणितानुकारं कूजन्तमाघूर्णितरक्तनेत्रम्।  
प्रस्फारितोन्नम्रविनम्रकण्ठं मुहुर्मुहुर्न्यञ्चित[^573]चारुपुच्छम्॥ २॥

 **सुकान्तेति॥**कथंभूतं पारावतम्। सुकान्तमतिमनोहरं यत्कान्तामणितं रमणीरतिकूजितम्। 'मणितं रतिकूजितम्' इत्यमरः। तस्यानुकारोऽनुकरणं यत्र यस्मिन्कर्मणि तद्यथा तथा कूजन्तं शब्दायमानम्। तथा आघूर्णिते रक्तनेत्रे येन तथोक्तम्। तथा प्रस्फारितो विस्तारित उन्नम्र उच्चैस्तथा विनम्रः कण्ठो यस्य तम्। तथा मुहुर्मुहुर्वारंवारं न्यञ्चितः संकुचितश्चारुः पुच्छः पश्चाद्भागो येन तथोक्तमित्यर्थः। 'पुच्छः पश्चात्प्रदेशे स्यात्' इति विश्वः॥

विशृङ्खलं पक्षतियुग्ममीषद्दधानमानन्दगतिं[^574] मदेन।  
शुभ्रांशुवर्णं जटिलाग्रपादमितस्ततो मण्डलकैश्चरन्तम्॥ ३॥

 **विशृङ्खलमिति॥** पुनः कथंभूतम्। विशृङ्खलं विगतशृङ्खलाकम्। अनेन विशेषणेन कदाचित्कस्यापि बन्धनाभावस्य द्योतनात्स्वेच्छाविहारित्वं ध्वन्यते। 'शृङ्खला पुंस्कटीवस्त्रबन्धेऽपि निगडेऽपि च' इति विश्वः। पक्षत्योः पक्षमूलयोर्युग्मं द्वयम्। 'पक्षात्तिः' इति तिप्रत्ययः। तथेषन्मदेन हेतुनानन्दगतिं च दधानम्। तथा शुभ्रांशोश्चन्द्रस्य वर्ण इव वर्णो यस्य तम्। 'विधुः सुधांशुः शुभ्रांशुः' इत्यमरः। तथा जटिलौ जटायुक्तावग्रपादौ यस्य तम्। 'जटिलस्तु जटायुक्तः' इति विश्वः। तथा मण्डलकैर्मण्डलाकारगतिविशेषैरितस्ततश्चरन्तं भ्रममाणम्। तं कपोतं ददर्शेति संबन्धः। 'मण्डलके' इति पाठेसुरतमण्डप इति व्याख्येयम्। त्रिभिरेतद्विशेषकम्॥

रतिद्वितीयेन मनोभवेन ह्रदात्सुधायाः प्रविगाह्यमानात्।  
तं वीक्ष्य फेनस्य चयं नवोत्थमिवाभ्यनन्दत्क्षणमिन्दुमौलिः॥ ४॥

 **रतीति॥**रत्या सपत्न्याद्वितीयेन। रतिसहायेनेत्यर्थः। मनोभवेन कर्त्रा। प्रविगाह्यमानादवलोढ्यमानात्सुधाया ह्रदान्नवमुत्थमुत्पन्नं फेनस्य चयमिव स्थितं तं कपोतं वीक्ष्येन्दुमौलिः शिवः क्षणमभ्यनन्ददस्तौषीत्। कपोतरूपे वस्तुनि धवलिमरूपधर्मेण गम्यमानेन फेनचयरूपवस्तूत्प्रेक्षालंकारः॥

तस्याकृतिं[^575] कामपि वीक्ष्य दिव्यामन्तर्भवश्छद्मविहंगमग्निम्।  
विचिन्तयन्संविविदे स देवो भ्रूभङ्गभीमश्च रुषा बभूव॥ ५॥

 **तस्येति॥** अन्तर्भवतीत्यन्तर्भवः। सर्वान्तर्व्यापीत्यर्थः। स देवो हरः दिव्यां भव्यां कामपि लोकोत्तरां तस्य पारावतस्याकृतिं वीक्ष्य छद्मना कैतवेन विहंगं कपोतस्वरूपधारिणमग्निं विचिन्तयन्वितर्कयन्संविविदे विजज्ञे। निश्चयात्मकबुद्ध्याग्निरेवायमिति बुबुध इत्यर्थः। 'संमो गम्यृच्छि—' इत्यादिनात्मनेपदम्। रुषाभ्रुवोर्भङ्गेन भीमो भयंकरश्च बभूव। असामयिकागमनकारित्वादिति भावः॥

स्वरूपमास्थाय ततो हुताशस्त्र[^576]सन्वल[^577]त्कम्प[^578]कृताञ्जलिः सन्।  
प्रवेपमानो नितरां[^579] स्मरारिमिदं वचो व्यक्तमथाध्युवाच[^580]॥६॥

 **स्वरूपमिति॥**ततोऽनन्तरं हुताशोऽग्निस्त्रसन्बिभ्यत्सन्। 'वा भ्राश–'इत्यादिना वैकल्पिकत्वान्न इयन्। स्वरूपमाग्नेयं रूपमास्थायाश्रित्य। अथ स्वरूपाश्रयणानन्तरम्। वलन्नुद्भवम्कम्पो यथा तथा कृतो बद्धोऽञ्जलिर्येन। तथा नितरां प्रवेपमानः कम्पमानश्च सन्। स्मरारिं शिवं व्यक्तं स्फुटमिदं वक्ष्यमाणं वचोऽध्युवाचोक्तवान्। 'दुह्याच्–' इत्यादिना ब्रुवोद्विकर्मकत्वम्॥

असि त्वमेको जगतामधीशः स्वर्गौकसां त्वं विपदो निहंसि।  
ततः[^581] सुरेन्द्रप्रमुखाः प्रभो त्वामुपासते दैत्यवरैर्विधूताः॥ ७॥

 **असीति॥**हे प्रभो, त्वमेको जगतामधीशोऽसि। त्वत्सदृशो जगतां पालयिता न कोऽप्यन्योऽस्तीत्यर्थः। अत एव स्वर्गौकसामिन्द्रादीनां विपदस्त्वं निहंसि दूरीकरोषि। ततः कारणात्सुरेन्द्रप्रमुखा देवास्त्वामुपासते। यतो दैत्यवरैर्विधूतास्तिरस्कृताः॥

त्वया प्रियाप्रेमवशंवदेन शतं व्यतीये सुरतादृ[^582]तूनाम्।  
रहःस्थितेन[^583] त्वदवीक्षणार्तो[^584] दैन्यं परं प्राप सुरैः सुरेन्द्रः॥ ८॥

 **त्वयेति॥**हे प्रभो, प्रियायाःपार्वत्याः प्रेम्णा हेतुना वशंवदेन वशीभूतेन। 'प्रियवशे वदः खच्' इति खच्। 'अरुर्द्विषत्–' इत्यादिना मुम्। तेन त्वया रहःस्थितेन सता सुरताद्धेतो

र्ऋतूनां शतं व्यतीतम्। इणः कर्मणि लिट्। अथ च सुरेन्द्रस्त्वदवीक्षणेन तवानवलोकनेनार्तः पीडितः सन्सुरैः सह परमत्यन्तं दैन्यं प्राप। त्वद्विरहासहत्वादिति भावः॥

त्वदीयसेवावसरप्रतीक्षैरभ्यर्थितः शक्रमुखैः सुरैस्त्वाम्।  
उपागतोऽन्वेष्टुमहं विहंगरूपेण विद्वन्समयोचितेन॥ ९॥

 **त्वदीयेति॥**हे विद्वन्, त्वदीया त्वत्कर्मिका या सेवा तस्या अवसरस्य प्रतीक्षा येषां तैः शक्रमुखैरिन्द्रादिभिः सुरैरभ्यर्थितोऽहं त्वामन्वेष्टुं मृगयितुं समयोचितेन विहंगरूपेण पारावतरूपेण। 'जिह्वेति यन्नैव कुतोऽपि तिर्यक्कश्चित्तिरश्चस्त्रपते न तेन' इति (नैषधीयचरिते ३\।४३) श्रीहर्षोक्तेरिति भावः। उपागतोऽस्मि॥

इति प्रभो चेतसि संप्रधार्य त[^585]न्नोऽपराधं भगवन्क्षमस्व।  
पराभिभूता वद किं क्षमन्ते कालातिपातं शरणार्थिनोऽमी॥ १०॥

** इतीति॥**हे प्रभो हे भगवन्, तत्तस्मात्करणात्। इति चेतसि संप्रधार्यसंविचार्य नोऽस्माकमपराधं क्षमस्व। असमय इन्द्रप्रेरितस्य तवापराधः कथं सोढव्य इति चेत्तत्राह—परेति। परैरभिभूता पराभिभूता अत एव शरणार्थिनो रक्षितारं याचमानाः। 'शरणं गृहरक्षित्रोः' इत्यमरः। अमी इन्द्रादयः कालातिपातं कालविलम्बं किं कथं क्षमन्ते। आर्तैः कालविलम्बो न सह्यतइति भावः। 'प्रतीक्षते जातु न कालमार्तः' इति न्यायात्। वद। कथयेत्यर्थः॥

प्रभो प्रसीदाशु[^267] सृजात्मपुत्रं[^587] यं प्राप्य सेनान्यमसौ सुरेन्द्रः।  
स्वर्लोकलक्ष्मी[^588]प्रभुतामवाप्य[^589] जगत्त्रयं पाति तव प्रसादात्॥ ११॥

** प्रभो इति॥** हे प्रभो, प्रसीद प्रसन्नो भव। आत्मपुत्रमाशु सृज। यमात्मपुत्रं सेनान्यं प्राप्यासौसुरेन्द्रस्तव प्रसादात्स्वर्लोकलक्ष्म्याः प्रभुतामवाप्य जगत्त्रयं पाति रक्षिष्यति। 'वर्तमानसामीप्ये वर्तमानवद्वा' इति लट्॥

स शंकरस्तामिति जातवेदोविज्ञापनामर्थवतीं निशम्य।  
अभूत्प्रसन्नः परितोषयन्ति गीर्भिर्गिरीशा रुचिराभिरीशम्॥ १२॥

 **स इति॥** स शंकर इतीत्येवंभूतामर्थवतीं सार्थकाम्। योग्यामिति यावत्। तां जातवेदसोऽग्नेर्विज्ञापनां प्रार्थनां निशम्य श्रुत्वा प्रसन्नोऽभूत्। तथाहि। गिरीशा वाग्मिनः पुरुषा रुचिराभिर्गीर्भिरीशं स्वामिनं परितोषयन्ति। प्रसादयन्तीत्यर्थः॥

प्रसन्नचेता मद[^590][नान्तकारः](http://मदनान्तकारी) स तारकारेर्जयिनो भवाय।  
शक्रस्य सेनाधिपतेर्जयाय व्यचिन्तयच्चेतसि भावि किंचित्॥ १३॥

** प्रसन्नेति॥** प्रसन्नचेताः स मदनान्तकारो हरो जयिनो जयशीलस्य तथा जयाय शत्रुपराजयार्थे शक्रस्य सेनाधिपतेस्तारकारेस्तारकशत्रोः अपत्यस्येत्यर्थः। भवाय जन्मने। तत्कर्तुमित्यर्थः। भावि भविष्यत्किंचिच्चेतसि व्यचिन्तयत्। विचचारेत्यर्थः॥

युगान्तकालाग्निमिवाविषह्यं परिच्युतं मन्मथरङ्गभङ्गात्।  
रतान्तरेतः स हिरण्यरेतस्यथोर्ध्वरेतास्तदमोघमाधात्॥ १४॥

 **युगान्तेति॥** अथ स शिवः। युगान्तकालस्याग्निमिवाविषह्यं सोढुमशक्यं मन्मथरङ्गस्य कामक्रीडाया भङ्गाद्धेतोः परिच्युतं भ्रष्टं तथाऽमोघं सफलं तत्प्रसिद्धं रतान्तस्य सुरतान्तस्य रेतो वीर्यंहिरण्यरेतसि वह्नावाधान्निदधे। यत ऊर्ध्वरेताः। ऊर्ध्वगामिवीर्यइत्यर्थः॥

अथोष्णबाष्पानिलदूषितान्तं[^591] धिशुद्धमादर्शमिवात्मदेहम्।  
बभार भूम्ना सहसा पुरारिरेतःपरिक्षेपकुवर्णमग्निः॥ १५॥

 **अथेति॥** अथानन्तरमग्निर्विशुद्धमात्मदेहमुष्णबाष्पानिलेन मुखनिःश्वासेन दूषितं म्लानीकृतमन्तर्मध्यं यस्य तमादर्शमिव सहसा भूम्ना बाहुल्येन पुरारेः शिवसंबन्धिनो रेतसः परिक्षेपस्तेन कुवर्णंकुत्सितवर्णं बभार धृतवान्॥

त्वं सर्वभक्षो भव भीमकर्मा कुष्ठाभिभूतोऽनल धूमगर्भः।  
इत्थं शशापाद्रिसुता हुताशं रुष्टा[^299] रतानन्दसुखस्य भङ्गात्॥ १६॥

 **त्वमिति॥** रतानन्दः सुरतानन्दस्तत्र यत्सुखं तस्य भङ्गादन्तरायाद्धेतो रुष्टाद्रिसुता पार्वती। हे अनल, त्वं सर्वेमेध्यममेध्यं वा भक्षति तथोक्तः। तथा भीमं भयानकं कर्म यस्य। तथा कुष्ठेनाभिभूतः पराभूतः। तथा धूमो गर्भे मध्ये यस्य तथोक्तश्च भव। इत्थं हुताशमग्निं शशाप। शपति स्मेत्यर्थः। अत्र ज्ञीप्स्यमानत्वाभावात् 'श्लाघहुङ्स्था–' इति न संप्रदानत्वम्॥

दक्षस्य शापेन शशी क्षयीव[^593] प्लुष्टो[^594] हिमेनेव सरोजकोशः।  
वहन्विरूपं वपुरुग्ररेतश्चयेन वह्निः किल निर्जगाम॥ १७॥

** दक्षस्येति॥** वह्निरग्निर्दक्षस्य शापेन हेतुना क्षयी क्षयरोगवाञ्शशी चन्द्र इव। तथा हिमेन शीतेन पुष्टो दग्धः। 'प्लुष दाहे' कर्मणि निष्ठा। सरोजकोश इव। वपुः स्वशरीरमुग्रस्य शिवस्य। 'उग्रः कपर्दी श्रीकण्ठः ' इत्यमरः। रेतश्चयेन वीर्यसंघातेन। 'शुक्रं तेजोरेतसी च' इत्यमरः। हेतुभूतेन विरूपं भ्रष्टशोभमेतादृशं वहन्निर्जगाम संभोगवेश्मतो निःसृतवान्। किलेति प्रसिद्धे॥

स पावकालोकरूपा[^595]विलक्षां स्मरत्रपास्मेरविनम्रवक्राम्।  
विनोदयामास गिरीन्द्र[^596]पुत्रीं शृङ्गारगर्भैर्मधुरैर्वचोभिः॥ १८॥

 **स इति॥** पावकस्य वह्नेरालोकेन या रुट् क्रोधस्तया हेतुना विलक्षां विरूपो विकृतिमापन्नो लक्षो लक्षणं चिह्नं शरीरशोभा यस्यास्ताम्। तथा स्मरत्रपाभ्यां कामलज्जाभ्यां स्मेरं सस्मितं विनम्रं नतं च वक्रं यस्यास्तथोक्तां गिरीन्द्रपुत्रीं पार्वतीं स हरः शृङ्गारगर्भैरत एव मधुरैर्वचोभिर्विनोदयामास। प्रसादितवानित्यर्थः॥

हरो विकीर्णं घनघर्मतोयैर्नेत्राञ्चनाङ्कं हृदयप्रियायाः[^597]।  
द्वितीयकौपीनचलाञ्चलेनाहर[^598]न्मुखेन्दोरकलङ्किनोऽस्याः[^599]॥ १९॥

 **हर इति॥** हरो हृदयस्य प्रियाया अस्याः पार्वत्या अकलङ्किनो मुखेन्दोः संबन्धिनं तथा घनानि यानि घर्मतोयानि प्रस्वेदजलानि तैर्विकीर्ण व्याप्तं नेत्रयोरञ्जनमेवाङ्कः कलङ्कस्तं द्वितीयं यत्कौपीनं योगिनः स्कन्धलम्बि वस्त्रम्। 'कौपीनं स्यादधोवस्त्रं योगिनः स्कन्धलम्बि च' इति मेदिनी। तस्य चलं यदञ्चलं प्रान्तस्तेनाहरद्धृतवान्। अकलङ्कस्य कलङ्कानौचित्यादिति भावः॥

मन्देन खिन्नाङ्गुलिना[^600] करेण कम्प्रेण[^601] तस्या वदनारविन्दात्  
परामृशन्घर्मजलं जहार हरः सहेलं व्यजनानिलेन॥ २०॥

 **मन्देनेति॥** हरः शिवः। मन्देन लघुप्रचारेण। तथा खिन्ना अलसप्रयोगेणोदासीना अङ्गुलयो यस्य तेन। तथा कम्प्रेण कम्पशीलेन। 'नमिकम्पिस्म्यजसकम्—' इति रः। करेण कृत्वा तस्याः पार्वत्या वदनारविन्दाद्धर्मस्य, धर्मरूपं वा जलं परामृशन्विश्लेषयन्सहेलं सक्रीडं यथा तथा व्यजनस्यानिलेन कृत्वा जहार॥

रतिश्लथं तत्कवरीकलापमंसावसक्तं विगलत्प्रसूनम्।  
स पारिजातोद्भवपुष्पमय्या स्रजा वबन्धामृतमूर्तिमौलिः॥ २१॥

 **रतिश्लथमिति॥** अमृतमूर्तिश्चन्द्रो मौलौ यस्य स हरो देवः। रतौ श्लथं शिथिलबन्धनमत एवांसयोः स्कन्धयोरवसक्तं लग्नमत एव विगलन्त्यधःपातुकानि प्रसूनानि यस्य तं तस्याः कबरीकलापं कचभारं पारिजातोद्भवपुष्पमय्या पारिजातोद्भवानि कल्पवृक्षजानि यानि पुष्पाणि तत्प्रचुरया स्रजा मालया बबन्ध। 'तत्प्रकृतवचने —' इति प्राचुर्ये मयट्। ततः 'टिड्डा–'इति ङीप्॥

कपोलपाल्यां मृगनाभिचित्रपत्रावलीमिन्दुमुखः सुमुख्याः।  
स्मरस्य सिद्धस्य जगद्विमोहमन्त्राक्षरश्रेणिमिवोल्लिलेख॥ २२॥

 **कपोलपाल्यामिति॥** इन्दुमुखो हरः सुमुख्याः पार्वत्याः संबन्धिन्यां कपोलपाल्यां मृगनाभ्याः कस्तूर्या या चित्रा पत्रावली पत्ररचना तां सिद्धस्य स्मरस्य कामस्य जगन्ति विमुह्यन्ति यैस्तेषां मन्त्राणां यान्यक्षराणि वर्णास्तेषां श्रेणिं पङ्किमिवोल्लिलेख लिखितवान्। अत्र पत्ररचनारूपे वस्तुन्यक्षरश्रेणिरूपणाद्वस्तुप्रेक्षालंकारः॥

रथस्य कर्णावभि तन्मुखस्य[^602] ताटङ्कचक्रद्वितयं न्यधात्सः[^603]।  
जगज्जिगीषुर्विषमेषुरेष ध्रुवं यमारोहति पुष्पचापः॥ २३॥

 **रथस्येति॥** स हरः। कर्णावभि कर्णसंमुखे तन्मुखस्य पार्वतीमुखरूपस्य रथस्य संबन्धि ताटङ्करूपं चक्रद्वितयं चक्रद्वयं न्यधात्। यतो विषमेषुरेष पुष्पचापः कामो जगज्जिगीषुस्त्रिभुवनविजयेच्छुः सन् यमारोहति। ध्रुवं निश्चितम्। मुखरूपिणं रथमारुह्य जगन्ति विजेतुमिच्छति काम इति भावः॥

तस्याः स कण्ठे पिहितस्त[^604]नाग्रां न्यधत्तमुक्ताफलहारवल्लीम्।  
या[^605]प्राप मेरुद्वितयस्य मूर्ध्नि स्थितस्य गाङ्गौघयुगस्य लक्ष्मीम्॥ २४॥

 **तस्या इति**॥ स हरस्तस्याः कण्ठे। पिहिते स्वप्रसारेणावृते स्तनाग्रे चूचुके यया तथोक्तां मुक्ताफलहार एव बल्ली तां न्यधत्त निदधे। या मुक्ताफलहारवल्ली मेरुद्वितयस्य मूर्ध्नि स्थितस्य गङ्गाया ओघयोः प्रवाहयोर्युगस्य लक्ष्मीं शोभां प्राप। तद्वच्छुशुभ इत्यर्थः। अभूतोपमा॥

नखव्रणश्रेणिवरे[^606] बबन्ध नितम्बविम्बे रशनाकलापम्।  
च[^607]लस्वचेतोमृगबन्धनाय मनोभुवः पाशमिव स्मरारिः॥ २५॥

 **नखेति॥** स्मरारिर्हरः नखत्रणश्रेणिभिरात्मप्रयुक्ताभिर्वरे मनोहरे तस्या नितम्बबिम्बे रशनाकलापम्। चलं स्वं चेत एव मृगस्तस्य बन्धनाय मनोभुवः संबन्धिनं पाशमिव बबन्ध। मनोभूरस्यात्मनश्चेतोमृगस्य रशनाकलापरूपजालेन बन्धनं करिष्यत्यतो हरः स्वयमेव तत्र तं निदधावित्यर्थः। नहि कामलुब्ध आत्मनीनं गणयतीति भावः॥

भालेक्षणाग्नौ स्वयमञ्जनं स भ[^608]ङ्क्त्वा दृशोः साधु निवेश्य तस्याः।  
नवोत्पलाक्ष्याः पुलकोपगूढे[^609] कण्ठे विनीलेऽङ्गुलि[^610]मुञ्जघर्ष॥ २६॥

 **भालेक्षणेति॥** स हरः भाले यदीक्षणं नेत्रं तदेवाग्निः। दीपकरूप इत्यर्थः। तत्राञ्जनं स्वयं भङ्क्त्वा पातयित्वा। अथ च नवोत्पलाक्ष्यास्तस्याः पार्वत्या दृशोः साधु निवेश्य सम्यगञ्जयित्वा। अथ च पुलकै रोमाञ्चैरुपगूढे व्याप्ते विनीले श्यामले कण्ठे। स्वीय इति शेषः। अङ्गुलिमुज्जघर्ष घृष्टवान्। यथान्योऽपि दीपकोपर्यङ्गुल्यैव कज्जलं पातयित्वा स्वस्त्रीनेत्रयोर्निवेश्य कुत्रचिदङ्गुलिमुद्धर्षति तद्वत्। अङ्गुलिलग्नकज्जलनिवारणार्थमिति भावः। स्वभावोक्तिरलंकारः॥

अलक्तकं पादसरोरुहाग्रे सरोरुहाक्ष्याः किल संनिवेश्य।  
स्वमौलिगङ्गासलिलेन हस्तारुणत्वमक्षालयदिन्दु[^611]चूडः॥ २७॥

 **अलक्तकमिति॥** इन्दुचूडो हरः सरोरुहाक्ष्याः पार्वत्याः पादसरोरुहाग्रेऽलक्तकं संनिवेश्यानुलिप्य। करेणेति शेषः। स्वस्य मौलौ यद्गङ्गासलिलं तेन कृत्वा हस्तस्यारुणत्वमक्षालयन्ममार्ज॥

भस्मानुलिप्ते वपुषि स्वकीये सहेलमादर्शतलं विमृज्य।  
नेपथ्यलक्ष्म्याः[^612] परिभावनार्थमदर्शयज्जीवितवल्लभां सः॥ २८॥

 **भस्मेति॥** स हरः। आदर्शतलं भस्मनानुलिप्ते स्वकीये वपुषि विमृज्य शुद्धं कृत्वा नेपथ्यानामाकल्पवेषाणां लक्ष्म्याः शोभायाः परिभावनार्थमवलोकनार्थंसहेलं यथा तथा जीवितवल्लभां प्रियामदर्शयत्॥

प्रियेण दत्ते मणिदर्पणे सा[^425] संभो[^614]गचिह्नं स्ववपुर्विभाव्य।  
त्रपावती तत्र घनानुरागं रोमाञ्चदम्भेन बहिर्बभार॥ २९॥

** प्रियेणेति॥**प्रियेण हरेण दत्ते मणीनां दर्पण आदर्शे संभोगस्य चिह्नानि नखक्षतादीनि यत्र तथोक्तं स्वं वपुर्विभाव्यावलोक्य। भावनात्र विलोकनपरिणता ज्ञेया। त्रपावती सलज्जा। एतानि चिह्नानि विलोक्यान्यः किं वदिष्यतीति विचारजनितया लज्जयान्धेत्यर्थः। सा पार्वती तत्र हरे धनमनुरागं प्रेम रोमाञ्चानां दम्भेन कैतवेन बहिर्बहिःस्थितस्ववैशिष्ट्यपूर्वकं बभार धृतवती। अन्तरस्या योऽनुरागोऽभूत्स एव बही रोमाञ्चत्वेन परिणत इति भावः॥

नेपथ्यलक्ष्मीं दयितोपक्लृप्तां सस्मेरमादर्शतले विलोक्य।  
अमंस्त सौभाग्यवतीषु धुर्यामात्मानमुद्धूतविलक्षभावा[^615]॥ ३०॥

 **नेपथ्येति॥**सा पार्वती। आदर्शतले दयितेन हरेणोपक्लृप्तां रचितां नेपथ्यलक्ष्मीमाभूषणमण्डनं सस्मेरं सस्मितम्। अत्र स्मितस्यानुरागव्यञ्जकत्वम्। यथा तथा विलोक्योद्धूतस्त्यक्तो विलक्षभावः पूर्वसंजातवैलक्ष्यं यया। प्रसन्नेत्यर्थः। तथोक्ता सती। आत्मानं सौभाग्यवतीषु सतीषु मध्ये धुर्यामग्रगण्यममंस्त मेने। प्रियकृतनेपथ्यलक्ष्म्या अन्यदुर्लभत्वादिति भावः॥

अन्तः प्रविश्यावसरेऽथ तत्र स्निग्धे वयस्ये विजया जया च।  
सुसंपदोपाचरतां कलाना[^616]मङ्के स्थितां[^617] तां शशिखण्डमौलेः॥ ३१॥

 **अन्तरिति॥**अथानन्तरं तत्रावसरे समये विजया जया चेत्युभे स्निग्धे सार्द्रचित्ते वयस्ये सख्यौ। 'आलिः सखी वयस्या च' इत्यमरः। अन्तः प्रविश्य तत्र शशिनः खण्डं मौलौ यस्य तथोक्तस्य हरस्य संबन्धिन्यङ्के स्थितां तां पार्वतीं कलानां भूषणकरणचातुरीविशेषाणां सुसंपदा शोभनया संपदा। शोभयेत्यर्थः उपाचरताम्। अलंचक्रतुरित्यर्थः। उपाचरतामिति लङः प्रथमपुरुषस्य द्विवचनम्॥

व्यधुर्वहिर्मङ्गलगानमुच्चैर्वैतालिकाश्चित्रचरित्रचारु[^618]।  
जगुश्च गन्धर्वगणाः सशङ्खस्वनं[^619] प्रमोदाय पिनाकपाणेः॥ ३२॥

 **व्यधुरिति॥**बहिःप्रदेशे वैतालिका बन्दिनश्चित्रेण चरित्रेण चारु मनोहरं मङ्गलरूपं गानम्। गीतमित्यर्थः। उच्चैरुच्चस्वरेण व्यधुश्चक्रुः। तथा गन्धर्वगणाश्च पिनाकपाणेरस्य प्रमोदायानन्दाय। 'प्रमोदामोदसंमदाः' इत्यमरः। सशङ्खस्वनं पाञ्चजन्यशब्दसहितं यथा तथा जगुः। गायन्ति स्मेत्यर्थः॥

ततः स्वसेवावसरे सुराणां गणांस्तदालोकनतत्पराणाम्।  
द्वारि प्रविश्य प्रणतोऽथ नन्दी निवेदयामास कृताञ्जलिः सन्॥ ३३॥

 **तत इति॥** ततोऽनन्तरं स्वस्य स्वकर्तृकायाः सेवाया अवसरे समये तस्य हरस्य यदालोकनं तत्र तत्पराणामासक्तानां सुराणां गणान्कर्मभूतान्। नन्दी कर्ता। प्रणतो नम्रीभूतः सन् द्वारि प्रविश्य। न त्वन्तरेवेत्यर्थः। कृताञ्जलिः सन्। निवेदयामास। देवा भवदवलोकनसमुत्सुकाः सन्तीति हरं बोधयामासेत्यर्थः॥

महेश्वरो मानसराजहंसीं करे दधानस्तनयां हिमाद्रेः।  
संभोगलीलालयतः सहेलं हरो[^620] बहिस्तानभि निर्जगाम॥ ३४॥

 **महेश्वर इति॥** महानीश्वरः समर्थो हरो मानसस्य मनोरूपस्य सरसो राजहंसींहिमाद्रेस्तनयां पार्वतीं करे दधानः सन्। संभोगलीलाया आलयतो मन्दिरात्। 'निकाय्यनिलयालयाः' इत्यमरः। बहिस्तान्सुरानमि सहेलं सलीलं यथा तथा निर्जगाम। निश्चकामेत्यर्थः॥

क्रमान्महेन्द्रप्रमुखाः प्रणेमुः शिरोनिबद्धाञ्जलयो महेशम्[^621]।  
प्रालेयशैलाधिपतेस्तनूजां देवीं च लोकत्रयमातरं ते[^622]॥३५॥

 **क्रमादिति॥** महेन्द्रप्रमुखास्ते देवाः शिरस्सु निबद्धा अञ्जलयो यैस्तथोक्ताः सन्तो महेशं हरम्। तथा प्रालेयो हिमानीरूपो यः शैलाधिपतिः पर्वतराजो हिमालयस्तस्य तनूजां कन्यां लोकत्रयस्य मातरं जननीं देवीं पार्वतीं च क्रमात्प्रणेमुः। नमश्चक्रुरित्यर्थः। 'उपसर्गादसमासेऽपि' इति णत्वम्।

यथागतं तान्विबुधान्विसृज्य प्रसाद्य मानक्रियया[^623] प्रतस्थे।  
सनन्दिना दत्तभुजोऽधिरुह्य वृषं वृषाङ्कः सह शैलपुत्र्या॥ ३६॥

 **यथागतमिति॥** स वृषाङ्को हरस्तान्विबुधानिन्द्रादीन्मानक्रियया। संमानविधानेनेत्यर्थः। प्रसाद्य प्रसन्नान्कृत्वा। तथा यथागतं विसृज्य च। नन्दिना दत्तो भुजो यस्मै तथोक्तः सन्। शैलपुत्र्या पार्वत्या सह वृषमधिरुह्यास्थाय प्रतस्थे। 'समवप्रविभ्यः स्थः' इत्यात्मनेपदम्। 'साकं सार्धं समं सह' इत्यमरः॥

मनोतिवेगेन ककुद्मता स प्रतिष्ठमानो गगनाध्वनोऽन्तः[^624]।  
वैमानिकैः साञ्जलिभिर्ववन्दे विहारहेलागतिभिर्गिरीशः॥ ३७॥

** मन इति॥** मनसोऽप्यत्यन्तं वेगो गतिर्जवो यस्य तेन ककुद्मता वृषेण गगनरूपिणोऽध्वनो मार्गस्यान्तर्मध्ये प्रतिष्ठते चलतीति प्रतिष्ठमानः स गिरीशो 'हरो विहारार्थं हेलया क्रीडया गतिर्येषां तैः। यदृच्छया संचरमाणैरित्यर्थः। वैमानिकैर्विमानैश्चरन्तीति वैमानिकाः। 'चरति' इति ठक्। 'ठस्येकः' इतीकादेशः। 'किति च' इत्यादिवृद्धिः। तथोक्तैः। देवैरित्यर्थः। साञ्जलिभिः सद्भिर्ववन्दे नमस्कृतः। कर्मणि लिट्॥

स्वर्वाहिनीवारिविहारचारी रतान्तनारीश्रमशान्तिकारी।  
तौ पारिजातप्रसवप्रसङ्गो मरुत्सिषेवे गिरिजागिरीशौ॥ ३८॥

** स्वर्वाहिनीति॥** तौ गिरिजागिरीशौ गौरीहरौ। कर्मभूतावित्यर्थः। स्वर्वाहिन्या मन्दाकिन्याः संबन्धिनि वारिणि विहारं संचारं चरत्याचरति। करोतीति यावत्। मन्दाकिनीसीकरवाहीत्यर्थः। अनेन शैत्योक्तिः। तथा रतान्ते यो नारीणां संबन्धी श्रमः खेदस्तस्य शान्तिंकरोति। अनेन मान्द्योक्तिः। तथा पारिजातस्य कल्पवृक्षस्य संबन्धिनां प्रसवानां पुष्पाणां प्रसङ्गः संबन्धो यस्य। भनेन सौगन्ध्योक्तिः। शैत्यमान्द्यसौगन्ध्यरूपगुणत्रयविशिष्टो मरुत्समीरणः। कर्तृभूत इत्यर्थः। सिषेवे। आराधयामासेत्यर्थः॥

पिनाकिनापि स्फटिकाचलेन्द्रः कैलासनामा कलिताम्बरांशः।  
धृतार्धसोमोऽद्भुतभोगिभोगो[^625] विभूतिधारी स्व इव प्रपेदे॥ ३९॥

 **पिनाकिनेति॥** पिनाकिनापि हरेणापि कलितः स्वमहत्त्वेनावृतोऽम्बरांश आकाशप्रान्तदेशो येन तथोक्तः। द्वितीयपक्षे कलिता वेष्टिता अम्बरस्यांशा दिग्रूपा येन। दिगम्बर इत्यर्थः। तथा अर्धो यः सोमश्चन्द्रः सोऽस्यास्तीत्यर्धसोमो हरः स धृतो येन। कैलासवासी हि भगवान्गिरीश इति भावः। द्वितीयपक्षे धृतोऽर्धः कलारूपश्चन्द्रो येन। चन्द्रशेखरो हि भगवान्गिरीश इति भावः। भोगिन्यश्च भोगिनश्च भोगिनः। 'पुमान्स्त्रिया' इत्येकशेषः। भोगिनः कामुका इत्यर्थः। तेषां तत्कर्तृको यो भोगः संभोगः सोऽद्भुत आश्चर्यकारी यत्र। द्वितीयपक्षेऽद्भुता भोगिनां सर्पाणां भोगा देहा यत्र। सर्पभूषणो हि भगवानिति भावः। तथा विभूतिं धरतीति विभूतिधारी। संपद्वानित्यर्थः। द्वितीयपक्षे विभूतिं भस्म धरतीति तथा। भस्मोद्धलनकारी हि भगवान्गिरीश इति भावः। तथा कैलासनामा स्फटिकानामचलेन्द्रो गिरीन्द्रः। कर्मभूत इत्यर्थः। स्व इवात्मेव प्रपेदे प्राप्तः। कर्मणि लिट्। पूर्णोपमालंकारः॥

विलोक्य यत्र स्फटिकस्य भित्तौ सिद्धाङ्गनाः स्वं[^626]प्रतिविम्बमारात्  
भ्रान्त्या परस्या विमुखीभवन्ति[^627] प्रियेषु मानग्रहिला नम[^628]त्सु॥ ४०॥

 **विलोक्येति॥** यत्र कैलासे स्फटिकस्य भित्तावारात्समीपम्। 'आराद्दूरसमीपयोः' इत्यमरः। पतितं स्वं स्वकीयं प्रतिबिम्बं विलोक्य परस्याः सपत्न्या भ्रान्त्याभ्रमेण मानग्रहिला माने प्रणयकलहे ग्रहिला आग्रहवत्यः। तुन्दादेराकृतिगणत्वाश्रयणादिलच्। सिद्धाङ्गनाः प्रियेषु नमत्स्वपि सत्सु विमुखीभवन्ति।पराङ्मुख्यो भवन्तीत्यर्थः॥

सुविम्बितस्य स्फटिकांशुगुप्तेश्चन्द्रस्य चिह्नप्रकरः करोति।  
गौर्यार्पितस्येव रसेन यत्र कस्तूरिकायाः शकलस्य[^629] लीलाम्॥ ४१॥

** सुबिम्बितस्येति॥** यत्र स्फाटिकाचलेन्द्रे सुबिम्बितस्य प्रतिबिम्बस्यात एव स्फटिकांशुभिः। शुभ्रैरित्यर्थः। गुप्तिः प्रतिबिम्बगोपनं यस्य। उभयोः शुक्लत्वात्पृथगभासमानस्येत्यर्थः। तथोक्तस्य चन्द्रस्य संबन्धी चिह्नप्रकरः कलङ्कसंचयः। 'चिह्नं लक्ष्म च लक्षणम्' इत्यमरः। गौर्या पार्वत्यार्पितस्य निहितस्य कस्तूरिकायाः शकलस्य खण्डस्य। संचय इवेत्युत्प्रेक्षा। लीलां कीढाम्। शोभामिति यावत्। करोति। निदर्शनाभेदः। स चोपमयोत्प्रेक्षया वा संकीर्यत इति संदेहसंकरोऽत्रालंकारः ! यदि गौर्यार्पितं तर्ह्यपमा यदि नार्पितं तर्ह्युत्प्रेक्षेत्यवधेयम्॥

यदीयभित्तौ प्रतिबिम्बिताङ्गमात्मानमालोक्य रुषा करीन्द्राः।  
मत्तान्यकुम्भि[^630]भ्रमतोऽतिभीमदन्ताभिघातव्यसनं वहन्ति॥ ४२॥

 **यदीयेति॥** करीन्द्रा आत्मानं शरीरम्। स्वीयमिति शेषः। यदीयभित्तौ प्रतिबिम्बिताङ्गंप्रतिबिम्बितावयवमालोक्य विलोक्य मत्ता येऽन्ये कुम्भिनो दन्तिनस्तेषां भ्रमतो भ्रमाज्जनितया रुषाक्रोधेन। 'प्रतिधा रुट्क्रुधौ स्त्रियौ' इत्यमरः। अतिभीमा ये दन्तास्तेषां योऽभिघात आघातस्तेन यद्व्यसनं दुःखं दन्तजर्जरितत्वलक्षणं वहन्ति प्राप्नुवन्ति। भ्रमात्मकं ज्ञानं दुःखावहं भवतीति भावः॥

निशासु यत्र प्रतिबिम्बितानि ताराकुलानि स्फटिकालयेषु।  
दृष्ट्वा रतान्त[^631]च्युततारहारमुक्ताभ्रमं बिभ्रति सिद्धवध्वः॥ ४३॥

 **निशास्विति॥** यत्र स्फटिकाचले स्फटिकालयेषु प्रतिबिम्बितानि ताराकुलानि नक्षत्रकुलानि निशासु दृष्ट्वा सिद्धवध्वः किंनरनार्यो रतान्ते च्युतो भ्रष्टस्तारोऽत्युच्चैर्यो हारो मुक्ताहारः। 'तारोऽत्युच्चैस्त्रयस्त्रिषु' इत्यमरः। तस्य या मुक्ता मौक्तिकानि तासां भ्रमं बिभ्रति। स्फटिकालयप्रतिबिम्बितमुक्तासदृशनक्षत्रकुलमभिवीक्ष्य सुरतान्तकालीनहारभ्रंशोन्मुक्ताफलभ्रान्तिमत्यः सिद्धवध्वो भवन्तीति भावः॥

नभश्चरीमण्डनदर्पणश्रीः सुधानिधिर्मूर्धनि यस्य तिष्ठन् ।  
अनर्घ्यचूडामणितामुपैति शैलाधिनाथस्य[^632] शिवालयस्य॥ ४४॥

 **नभश्वरीति॥** नभसि चरतीति नभश्वरी। आकाशचारिणीत्यर्थः। 'चरेष्टः ' इति टप्रत्यये टित्वात् 'टिड्ढाणमञ्–' इति ङीप्। तथोक्ता मण्डनस्य विलासस्य यो दर्पण आदर्शस्तस्य श्रीरिव श्रीर्यस्य तथोक्तः। अत्र श्रीशब्दस्य रूढत्वेन शोभेति संज्ञावाचकत्वात् 'संज्ञापूरण्योश्च' इति पुंवद्भावो न सुधानिधिश्चन्द्रो यस्य कैलासस्य मूर्धनि शृङ्गे तिष्ठन्। शिवालयस्य शिवाः कल्याणकारिण आलया गृहा यत्र तस्य। शैलानामधिनाथस्य पत्युर्हिमालयस्यानर्ध्योयश्चूडामणिस्तत्तामुपैति। हिमालयशिखरस्य कैलासशिखरात्किंचिदधिकत्वम्। यदा कैलासमूर्धनि चन्द्रस्तदा हिमालयस्य मूर्ध्नोऽधः किंचिद्वर्तत इति भावः॥

समीयिवांसो रहसि स्मरार्ता रिरंसवो यत्र सुराः प्रियाभिः।  
एकाकिनोऽपि प्रतिबिम्बभाजो विभान्ति भूयोभिरिवान्विताः स्वैः॥ ४५॥

 **समीयिवांस इति॥** यत्र सुराः स्मरार्ताअत एव रिरंसवो रन्तुमिच्छन्तः। रमतेः सन्नन्तात् 'सनाशंसभिक्ष उः' इत्युप्रत्ययः। तथोक्ताः। अत एव प्रियाभिः सहैकाकिनोऽपि प्रत्येकमेकसंख्याका अपि रहसि समीयिवांसः प्राप्नुवन्तो भूयोभिः स्वैर्देहैरन्विता इव विभान्ति। यतः प्रतिबिम्बभाजः। प्रतिबिम्बितवशादेक एवानेकधा दृश्यत इति युक्तमेवेति भावः॥

देवोऽपि गौर्या सह चन्द्रमौलिर्यदृच्छया स्फाटिकशैलशृङ्गे।  
शृङ्गारचेष्टाभिरनारताभिर्मनोहराभिर्व्यहरच्चिराय॥ ४६॥

 **देवोऽपीति॥** चन्द्रमौलिर्देवोऽपि हरोऽपि स्फाटिकशैलः कैलासस्तस्य श्रृङ्गे। शिखरे। 'शृङ्गं प्रभुत्वे शिखरे' इति मेदिनी। गौर्या पार्वत्या सह यदृच्छया स्वेच्छया। यथाकाममित्यर्थः। मनोहराभिरत एवानारताभिर्निरन्तरं भवन्तीभिः शृङ्गारचेष्टाभिश्चिराय व्यहरद्विजहार॥

देवस्य तस्य स्मरसूदनस्य हस्तं समालिङ्ग्य[^633] सुविभ्रमश्रीः।  
सा नन्दिना वेत्रभृतोपदिष्टमार्गा[^634] पुरोगेण कलं चचाल॥ ४७॥

 **देवस्येति॥** सुविभ्रमश्रीः शोभना विभ्रमस्य विलासस्य श्रीर्यस्याः सा पार्वती। स्मरसूदनस्य स्मरविनाशकस्य तस्य देवस्य हरस्य हस्तं समालिङ्ग्य। अवलम्ब्येत्यर्थः। वेत्रभृता यष्टिधारकेण तथा पुरोगेणाग्रगामिना नन्दिना गणेनोपदिष्टमार्गतो गमनं विधेयमिति प्रदर्शितमार्गा सती कलं मधुरं यथा तथा चचाल। मन्थरां गतिमकार्षीदित्यर्थः॥

चलच्छिखाग्रो[^635] विकटाङ्गभङ्गः सुदन्तुरः[^636] शुक्ल[^637]सुतीक्ष्णतुण्डः।  
भ्रुवोपदिष्टः स तु[^638] शंकरेण तस्या विनोदाय ननर्त भृङ्गी॥ ४८॥

 **चलदिति।** चलन्ति शिखाग्राणि चूडाग्राणि यस्य। 'शिखा शाखा बर्हिचूढालाङ्गलिक्यप्रमात्रके। चूडामात्रे शिखायां च ज्वालायां प्रपदेऽपि च॥' इति मेदिनी। तथा विकटाः कराला अङ्गभङ्गा नृत्यचेष्टाविशेषा यस्य। 'विकटो वज्रवाराह्यां त्रिषु रुचिरकालयोः' इति मेदिनी। तथा सुदन्तर उन्नतः। 'दन्तुरस्तुन्नते त्रिषु'इति मेदिनी। 'दन्त उन्नत उरच्' इत्युरच्प्रत्ययः। शुक्लंशुभ्रं सुतीक्ष्णं सुतरां तिग्मं तुण्डं मुखं यस्य। एतादृशः स प्रसिद्धो भृङ्गी गणविशेषस्तु। तस्याभवान्या विनोदायानन्दाय शंकरेण भ्रुवोपदिष्टः प्रेरितः सन्ननर्त॥

कण्ठस्थलीलोलकपालमाला दंष्ट्राकरालाननमभ्यनृत्यत्।  
प्रीतेन तेन प्रभुणा नियुक्ता[^639] काली कलत्रस्य मुदे प्रियस्य॥ ४९॥

 **कण्ठस्थलीति॥** कण्ठस्य स्थल्यां लोला कपालानां नृकपालानां माला यस्याः। तथा दंष्ट्राभिः करालं भयानकमाननं बिभ्रती काली कालिका। 'काली तु कालिका क्षीरकीटेषु परिकीर्तिता' इति मेदिनी। प्रियस्य कलत्रस्य पार्वत्या मुदे प्रीत्यै तेन प्रभुणा हरेण प्रीतेन सता नियुक्ता प्रेरिता सती। अभ्यनृत्यन्ननर्त। नृत्यतेर्दैवादिकात्कर्तरि लङ्॥

भयंकरौ तौ विकटं नदन्तौ[^640] विलोक्य बाला भयविह्वलाङ्गी।  
सरागमु[^641]त्सङ्गमनङ्गशत्रोर्गाढं प्रसह्य स्वयमालिलिङ्ग॥५०॥

 **भयंकराविति॥** विकटं करालं यथा तथा नदन्तौ शब्दायमानौ अत एव भयंकरौ तौ कालीभृङ्गिणौ विलोक्य भयेन विह्वलमङ्गं यस्याः सा बाला पार्वती प्रसह्य बलात्कारेण स्वयमात्मनैवानङ्गशत्रोर्हरस्योत्सङ्ग सरागं सानुरागं यथा तथा। 'सरङ्गम्' इति पाठे भावे नलोपश्चिन्त्यः। गाढमालिलिङ्ग। अन्योऽपि भीतः सन्कंचिदालिङ्गति तद्वदिति भावः॥

उत्तुङ्गपीनस्तनपिण्ड[^642]पीडं ससंभ्रमं तत्परिरम्भमीशः।  
प्रपद्य सद्यः पुलकोपगूढः स्मरेण रूढप्रमदो ममाद॥ ५१॥

 **उत्तुङ्गेति॥** ईशो हरो रूढोपर्यारूढा प्रमदा पार्वती यस्यात एवोत्तुङ्गमुञ्चैः पीनं पुष्टं यत्स्तनपिण्डम्। उभयोरतिस्थूलतया परस्परसंयुक्तत्वात्पिण्डीभूतमिति भावः। तेन कृत्वा पीडा यत्र। तथा ससंभ्रमं सभयं तस्यास्तत्कर्तृकं परिरम्भमाश्लेषं प्रपद्य प्राप्य स्मरेण कामेन हेतुना सद्यः सहसा पुलकैरुपगूढः सन्ममाद मत्तो बभूव॥

इति गिरितनुजा[^643]विलासलीलाविविधविभङ्गिभिरेष तोषितः सन्।  
अमृतकरशिरोमणिर्गिरीन्द्रे कृतवसतिर्वशिभिर्गणैर्ननन्द॥ ५२॥

 **इतीति॥** गिरीन्द्रे कैलासे कृता वसतिर्येन तथामृतकरश्चन्द्रः शिरसि मणिरिव यस्य स एष हर इत्येवंभूतैर्गिरितनुजायाः पार्वत्याः संबन्धिनी या विलासलीला सकामचेष्टाक्रीडा तस्या विविधा नानाविधा या विभङ्ग्योरचनास्ताभिस्तोषितः प्रीतः सन्। वशिभिः स्ववशंगतैर्गणैर्नन्दिप्रभृतिभिः सह ननन्द जहर्ष। तेषां हर्षोऽनयोरलौकिकक्रीडादर्शनादिति भावोऽनुसंधेयः। पुष्पिताग्रावृत्तम् —'अयुजि नयुगरेफतो यकारो युजि च नजौ जरगाश्च पुष्पिताग्रा' इति तल्लक्षणात्॥

इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीताराम-  
कविविरचितया संजीविनीसमाख्यया व्याख्यया समेतः  
श्रीकालिदासकृतौ कुमारसंभवे महाकाव्ये  
कैलासगमनो नाम नवमः सर्गः॥

\_\_\_\_\_\_\_\_\_\_\_\_\_\_\_

** दशमः सर्गः।  
——————**

आससाद सुनासीरं सदसि त्रिदशैः सह।  
एष[^644] त्रैयम्बकं तीव्रं वहन्वह्निर्महन्महः॥ १॥

 आससादेति॥ एष वह्निः। तीव्रं दुःसहं महत्त्रैयम्बकं शैवम्।त्र्यम्बकशब्दात् इदमर्थकेणि 'न य्वाभ्याम्' इत्यैजादेशः।महो वीर्यं वहन्। त्रिदशैर्देवैः सह सदसि सभायां स्थितं सुनासीरं महेन्द्रमाससाद प्राप। 'वृद्धश्रवाः सुनासीरः' इत्यमरः॥

सहस्रेण दृशामीशः कुत्सिताङ्गं च सादरम्[^645]।  
दुर्दर्शनं ददर्शाग्निंधूम्रधूमित[^646]मण्डलम्॥ २॥

 सहेति॥ कुत्सिताङ्गमत एव दुर्दर्शनं धूम्रं धूम्रवर्णं धूमितं संजातधूमम्। तारकादित्वादितच्। मण्डलं यस्य तमग्निमीशो महेन्द्रो दृशां सहस्रेण सादरं यथा तथा ददर्श दृष्टवान्॥

दृष्ट्वा तथाविधं वह्निमिन्द्रः क्षुब्धेन[^647] चेतसा।  
व्यचिन्तयच्चिरं किंचित्कन्दर्पद्वेषिरोषजम्॥ ३॥

 दृष्ट्वेति॥ इन्द्रो वह्निं तथाविधं दृष्ट्वा क्षुब्धेन संचलितेन चेतसा कन्दर्पद्वेषिणो हरस्य रोषाज्जातं किंचिदपराधलक्षणं चिरं व्यचिन्तयत्॥

स विलक्ष्यमुखै[^648]र्देवैर्वीवक्ष्यमाणः क्षणं क्षणम्।  
उपाविशत्सुरेन्द्रेणादिष्टं सादरमासनम्॥ ४॥

 स इति॥ सोऽग्निर्विलक्ष्यमुखैर्म्लानमुखैर्देवैः क्षणं क्षणं प्रतिक्षणं वीक्ष्यमाणो दृश्यमानः सन्। सुरेन्द्रेण सादरमादिष्टमासनमुपाविशत्॥

हव्यवाह त्वयासादि दुर्दशेयं दशा[^649] कुतः।  
इति पृष्टः सुरेन्द्रेण स निःश्वस्य वचोऽवदत्॥ ५॥

** हव्यवाहेति॥**सोऽग्निः। हे हव्यवाह, त्वया दुर्दशेयं दशावस्था कुतो हेतोरासादि प्रापीति सुरेन्द्रेण पृष्टः सन्निःश्वस्य निःश्वासं कृत्वा वचो वक्ष्यमाणमवदत्॥

अथ युग्मेनाह—

अनतिक्रमणीयात्ते शासनात्सुरनायक।  
पारावतं वपुः प्राप्य वेपमानोऽतिसाध्वसात्॥ ६॥  
अभिगौरि[^650] रतासक्तं जगामाहं महेश्वरम्।  
कालस्येव स्मरारातेः स्वं[^651]रूपमहमासदम्॥ ७॥

 **अनतीति॥**अभिगौरीति॥ हे सुरनायक, अहं पारावतं कपोतं वपुः प्राप्यानतिक्रमणीयादनुल्लङ्घनीयात्ते तव शासनाद्धेतोरभिगौरि गौर्यामित्यभिगौरि। 'अव्ययं विभक्ति–'इत्यादिना विभक्त्यर्थेऽव्ययीभावः। रतासक्तं महेश्वरं जगाम प्राप। जगामेति लिट उत्तमपुरुषैकवचनम्। अथ चातिसाध्वसाद्वेपमानः कम्पमानोऽहं कालस्येव। तद्वद्भयानकस्येत्यर्थः। स्मरारातेर्हरस्य। पुर इति शेषः। स्वं रूपमाग्नेयंस्वरूपमासदं प्रापम्। लङ उत्तमपुरुषैकवचनम्॥

दृष्ट्वा छद्मविहङ्गं मां सुज्ञो विज्ञाय जम्भभित्[^652]।  
ज्वलद्भालानले होतुं कोपनो[^653] माममन्यत[^654]॥ ८॥

 **दृष्टेति॥**हे जम्भभिदिन्द्र, सुज्ञो हरो मां दृष्ट्वा। अथ च छद्मना विहङ्गंविज्ञाय ज्ञात्वा। दर्शनमात्रादेव तु कापट्यानवगम एव किंतु विलम्बोपस्थिततया। अतो ज्ञानदर्शनयोर्भिन्नकालीनत्वात्पृथग्व्यपदेशः। अतो ल्यब्द्वयस्य मननक्रियापेक्षया पूर्वत्वेनान्वयः। कोपनः क्रोधनः सन्। 'कुधमण्डार्थेभ्यश्च' इति युच्। मां ज्वलति भालस्थेऽनलेऽग्नौ होतुं दग्धुममन्यत मेने। मननमत्र विचारणं तद्धुवनफलकमिति। अहमेनमग्नौ धक्ष्यामीति विचचारेत्यर्थः॥

वचोभिर्मधुरैः [सार्थै](http://# "सान्त्वैः")र्विनम्रेण मया स्तुतः।  
प्रीतिमानभवद्देवः स्तोत्रं कस्य न तुष्टये॥ ९॥

 **वचोभिरिति॥**मया विनम्रेण सता सार्थैःसाभिप्रायार्थैरत एव मधुरैर्मनोहरैर्वचोभिः करणैः। स्तुत ईडितो देवो हरः प्रीतिमानभवत्। मदुपरि प्रससादेत्यर्थः। तथाहि। स्तोत्रं स्तुतिः। 'स्तवः स्तोत्रं स्तुतिर्नुतिः' इत्यमरः। कस्य तुष्टये संतोषाय न भवति। अपि तु सर्वस्यापीत्यर्थः। अत्र सामान्येन विशेषसमर्थनरूपोऽर्थान्तरन्यासोऽलंकारः॥

शरण्यःसकलत्राता मामत्रायत शंकरः।  
क्रोधाग्नेर्ज्वलितो ग्रासात्रासतो[^655] दुर्निवारतः॥१०॥

 **शरण्य इति॥** शरण्यः शरणे साधुः। 'तत्र साधुः' इति यत्प्रत्ययः। अतएव सकलत्राता सर्वेषां रक्षिता। एवंभूतः शंकरो हरो ज्वलतो दीप्यमानस्य दुर्निवारतो दुःखेन निवारयितुं शक्यस्य क्रोधाग्नेः क्रोधाग्निकर्तृकाद्ग्रासाद्यस्त्रासो भयं तस्मान्मामत्रायत ररक्ष। 'त्रैङ्पालने' लङ्॥

परिहृत्य परीरम्भरभसं[^656] दुहितुर्गिरेः।  
कामकेलिरसोत्सेकाद्व्रीडया विरराम सः॥ ११॥

** परिहृत्येति॥** स हरो गिरेर्दुहितुः पार्वत्याः संबन्धिनं परीरम्भरभसं परिहृत्योत्सृज्य व्रीडया हेतुभूतया कामस्य केले रसस्योत्सेकान्मानसस्यासक्तेर्विरराम विरतोऽभूत्। 'व्याङपरिभ्यो रमः' इति परस्मैपदम्॥

**रङ्गभङ्गच्युतं रेतस्तदामोघं[^657] सुदुर्वहम्[^658]।  
त्रिजगद्दाहकं सद्यो मद्विग्रहमधि[^659] न्यधात्॥१२॥**

** रङ्गेति॥** तदा स हरो रङ्गस्य कामकेलेर्भङ्गादन्तरायात्। अस्य हेतोः क्रोधाभिव्यञ्जकत्वे न दोषः। च्युतं पतितममोघं सफलं त्रिजगद्दाहकमत एव सुदुर्वहं सुतरां दुःखेन वोढुं शक्यं रेतः शुक्रं मद्विग्रहमधि। मम शरीर इत्यर्थः। सद्यो न्यधात्। ‘अधिमद्विग्रहम्’ इति वक्तव्ये मद्विग्रहमधीत्युक्तं महाकविप्रयोगान्न दोषाय॥

दुर्विषह्येण तेनाहं तेजसा दहनात्मना।  
निर्दग्धमात्मनो देहं दुर्वहं वोढुमक्षमः॥ १३॥

** दुर्विषह्येणेति॥** दहनात्मनाग्निरूपेणात एव दुर्विषह्येण दुःखेन वोढुं शक्येन। ‘शकिसहोश्च’ इति यत्। तेन तेजसा वीर्येण निर्दग्धमत एव दुर्वहमात्मनो देहं वोढुमहमक्षमोऽस्मि । यथाहं क्षमः स्यां तथैव स्वयाशु विधेयमिति व्यज्यते॥

**रौद्रेण दह्यमानस्य महसातिमहीयसा।  
मम प्राणपरित्राणप्रगुणो भव वासव॥ १४॥**

** रौद्रेणेति॥** हे वासव इन्द्र, अतिमहीयसां रौद्रेण शांभवेन महसा तेजसा दह्यमानस्य मम प्राणानां परित्राणेन प्रगुणो विख्यातो भव। मम प्राणत्राणे भवतो महद्यशो भविष्यतीति भावः ॥

**इति श्रुत्वा वचो वह्नेः परितापोपशान्तये।  
हेतुं विचिन्तयामास मनसा विबुधेश्वरः॥ १५॥**

** इतीति॥** विबुधानामीश्वरो महेन्द्रो वह्नेरित्येवंभूतं वचः श्रुत्वा परितापस्योपशान्तये। अर्थात्तस्यैवेत्यर्थः। मनसा हेतुं निदानं विचिन्तयामास। केनोपायेनास्य तापोपशान्तिर्भवेदिति विचारयामासेत्यर्थः॥

**तेजोदग्धानि गात्राणि पाणिनास्य परामृशन्।  
किंचित्कृपीटयोनिं तं दिवस्पतिरभाषत ॥ १६ ॥**

** तेज इति॥** दिवस्पतिरिन्द्रस्तं कृपीटयोनिमग्निं कर्मभूतं तेजसा शांभवेन धाम्ना दग्धानि प्लुष्टान्यस्याग्नेर्गात्राणि पाणिना परामृशन्स्पृशन्सन्। किंचिद्वक्ष्य- माणमभापतोवाच। भाषतेर्द्विकर्मकत्वं हि ब्रू

ञर्थनिबद्धत्वात्। 'अर्थ निबन्धनेयं संज्ञा' इति वार्तिकात्। 'कृपीटयोनिर्ज्वलनः' इत्यमरः। 'शतमन्युर्दि- वस्पतिः'इति च॥

 अथेन्द्रोऽग्निं सप्तभिः स्तौति—

प्रीतः स्वाहास्वधाहन्तकारैः प्रीणयसे स्वयम्।  
देवान्पितृन्मनुष्यांस्त्वमेकस्तेषां मुखं यतः॥१७॥

 **प्रीत इति॥** भो अग्ने, त्वं प्रीतः सन्। स्वाहाकारः

स्वधाकारो हन्तकार एतैः शब्दैः कृत्वा होतृभिः प्रक्षिप्तेन। हविषेति शेषः। देवानिन्द्रादीन्पितृन्मनुष्यांश्च स्वयं प्रीणयसे प्रसादयसि। कथमेतान्प्रसादयामीत्याह—यत एक एव त्वं तेषां देवादीनां मुखमसि॥

**त्वयि जुह्वति होतारो हवींषि ध्वस्तकल्मषाः।  
भुञ्जन्ति[^660] स्वर्गमेकस्त्वं स्वर्गप्राप्तौ हि कारणम्॥१८॥**

 **त्वयीति॥** होतारो हवींषि त्वयि जुह्वति। अत एव ध्वस्तकल्मषाः स्रस्तपापाः सन्तः स्वर्गं भुञ्जन्ति। हि यतस्त्वमेक एव स्वर्गप्राप्तौ कारणम्। ‘ज्योतिष्टोमेन स्वर्गकामो यजेत'इत्यादिश्रुत्युक्तयागफलस्वर्गप्राप्तौ यागस्य त्वदायत्ततया कारणत्वोक्तेरिति भावः॥

**हवींषि मन्त्रपूतानि हुताश त्वयि जुह्वतः।  
तपस्विनस्तपःसिद्धिं यान्ति त्वं तपसां[^661] प्रभुः॥१९॥**

** हवींषीति॥** भो हुताश, तपस्विनो मन्त्रपूतानि हवींषि त्वयि जुह्वतः सन्तः। 'नाभ्यस्ताच्छतुः' इति नुम्निषेधः। तपःसिद्धिं यान्ति प्राप्नुवन्ति। यतस्त्वं तपसां प्रभुः॥

**निधत्से[^662] हुतमर्काय स पर्जन्योऽभिवर्षति।  
ततोऽन्नानि प्रजास्तेभ्यस्तेनासि[^663] जगतः पिता॥२०॥**

 **निधत्स इति॥** भो अग्ने, त्वमर्काय देवान्तःपातिने सूर्याय हुतं हविर्निधत्से निधानरूपतया ददासि। अतः सोऽर्कः पर्जन्यः सन्नभिवर्षति। ततो वर्षणादन्नान्युत्पद्यन्ते। तेभ्योऽन्नेभ्यः प्रजा जायन्ते। तेन कारणेन जगतः पितासि। पातीति पितेति व्युत्पत्त्या साधारणरक्षकस्यापि पितृत्वम्, न केवलं जनकस्यैवेति भावः। अत एवोक्तं नीतो—'अन्नदाता भयत्राता यश्च कन्यां प्रयच्छति। जनिता चोपनेता च पञ्चैते पितरः स्मृताः॥'इति॥

**अन्तश्चरो[^664]ऽसि भूतानां तानि त्वत्तो[^665] भवन्ति च।  
ततो[^666] जीवितभूतस्त्वं[^667] जगतः प्राणदोऽसि च[^436]॥२१॥**

** अन्तरिति॥** भो अग्ने, त्वं भूतानां प्राणिनामन्तश्चरोऽन्तर्व्याप्यसि। तानि भूतानि च त्वत्तो भवन्त्युत्पद्यन्ते। तत उभयकारणतस्त्वं जीवितानि प्राणितानि भूतानि येन तथोक्तो जगतः प्राणदश्चासि। अग्नेरन्तराधेयतयैव प्राणिनां जीवनमतो जीवितभूतत्वम्। अग्नेरेव जगदुत्पादकतया प्राणदत्वं चार्थात्सिद्धम्। उत्तरवाक्यद्वयस्य पूर्ववाक्यद्वयान्तर्गतत्वात्पृथक्त्वेन ग्रहणं व्यर्थमिति चेन्न। अन्तर्व्यापित्वजीवितभूतत्वयोः साहचर्यप्रयुक्तं न सामानाधिकरण्यम्। यस्य यत्र यत्रान्तर्भावित्वं तस्य तत्र तत्र जीवितभूतत्वमिति नियमाभावात्। न च वह्निसंबन्धावच्छिन्नत्वेन तयोः सामानाधिकरण्यमिति वाच्यम्। वह्निसंबन्धा- वच्छिन्नत्वमन्तर्व्याप्तेतप्तायःपिण्डे, न तत्र जीवितभूतत्वम्। अतो वह्निसंबन्धावच्छिन्नत्वेनापि समानाधिकरणतानियमः कर्तुं न शक्यते। उत्पादकत्वप्राण- दत्वयोः साहचर्यनियमाभावात्। कुलालस्य सत्यप्युत्पादकत्वे प्राणदत्वं नास्ति। घटमुत्पादयतोऽपि कुलालस्य न जीवनदातृत्वशक्तिरित्यलं विवादेन। अतिगहनोऽयं विवादः। 'जगतः'इति षष्ठी प्राणान्वयान्नतु दानान्वयात्। अन्यथा 'कर्मणा यमभिप्रैति स संप्रदानम्'इति संप्रदानत्वाच्चतुर्थी प्रसज्येतेति। ननु जगत इत्यस्य प्राणान्वये केवलसंबन्धवाचकत्वेन तस्य नित्यसंप्रदातविवक्षा केन निरास्यते। एवं च संप्रादानान्तरं मृग्यं स्यात्। अथवा जगत्संबन्धिनां प्राणानां दानं जगत्संप्रदानकमेवेत्यर्थात्संप्रदानसिद्धिः॥

**जगतः सकलस्यास्य त्वमेकोऽस्युपकारकृत्।  
कार्योपपादने तत्र त्वत्तोऽन्यः कः प्रगल्भते॥२२॥**

 

जगत इति॥

भो अग्ने, त्वमेक एवास्य सकलस्य जगत उपकारकृद्धितकृदसि। अत एवास्माकं तत्र कार्योपपादने त्वत्तोऽन्यः।'अन्यारात्–'इति पञ्चमी। कः प्रगल्भते समर्थो भवेत्। न कोऽपीत्यर्थः॥

**अमीषां सुरसंघानां[^669] त्वमेकोऽर्थसमर्थने।  
विपत्तिरपि[^670] संश्लाघ्योपकारव्रतिनोऽनल॥२३॥**

 **अमीषामिति॥** भो अनल, अभीषां सुरसंघानां देवसमूहानामस्मदादीनामर्थसमर्थने कार्यसाधने विषये त्वमेक एव समर्थोऽसि। एवंविधोऽप्यहं विपन्नः किं करोमीत्याह—विपत्तिरिति। उपकारेषु परहितेषु व्रतिनो नियमवतः पुरुषस्य विपत्तिरपि सम्यक्श्लाघ्याभवति। अतो विपन्नोऽपि स्तूयस इति भावः॥

  संप्रत्युपायमुपदिशति—

**देवी भागीरथी पूर्वंभक्त्यास्माभिः प्रतोषिता।  
निमज्जतस्तवोदीर्णं तापं निर्वापयिष्यति॥२४॥**

 **देवीति॥** पूर्वमस्माभिर्भक्त्या प्रतोषिता भागीरथी देवी निमज्जतः स्नानं कुर्वतस्तवोदीर्णमत्युल्वणं तापं निर्वापयिष्यति। प्रशामयिष्यतीत्यर्थः॥

**गङ्गां तद्गच्छ मा कार्षीर्विलम्बं[^671] हव्यवाहन।  
कार्येष्ववश्यकार्येषु[^672] सिद्धये क्षिप्रकारिता॥२५॥**

** गङ्गामिति॥** भो हव्यवाहन,तत्तस्माद्गङ्गां देवीं गच्छ याहि। विलम्बं मा कार्षीर्मा कुरु। 'न माङ्ग्योगे'इत्यडागमनिषेधः। तथाहि। अवश्यकार्येष्ववश्य- कर्तव्येषु कार्येषु सिद्धये क्षिप्रकारितानलसत्वम्। उचितेति शेषः। तस्मात्त्वया शीघ्रमेव गन्तव्यमिति भावः॥

 ननु शक्तेनापि मया दुर्वाह्यं शैवं तेजो गङ्गा कथं धरिष्यतीत्याशङ्क्याह—

**शंभोरम्भोमयी मूर्तिः सैव देवी सुरापगा।  
त्वत्तः[^673] स्मरद्विषो वीजं दुर्धरं धारयिष्यति॥ २६॥**

 **शंभोरिति॥** भो अग्ने, शंभोरम्भोमयी जलमयी मूर्तिर्देवी सा सुरापर्गैव गङ्गैव दुर्धरं स्मरद्विषो हरस्य बीजं तेजस्त्वत्त आदाय धारयिष्यति। धरिष्यतीत्य- र्थः। 'शुकंतेजोरेतसी च बीजवीर्येन्द्रियाणि च'इत्यमरः॥

**इत्युदीर्य सुनासीरो विरराम स चानलः।  
तद्विसृष्टस्तमापृच्छ्य[^674] प्रतस्थे स्वर्धुनीमभि॥२७॥**

 **इतीति॥** इत्येवंभूतमुदीर्योक्त्वा सुनासीर इन्द्रो विरराम। तूष्णीं तस्थावित्यर्थः। विररामेति 'व्याङ्परिभ्यो रमः' इति परस्मैपदम्। 'वृद्धश्रवाःसुनासीर’ इत्यमरः। सोऽनलश्चाग्निस्तु तद्विसृष्टस्तेन सुनासीरेण विसृष्टस्त्यक्तः। गन्तुमनुमत इत्यर्थः। तादृशः सन्। तमिन्द्रमापृच्छयाहं गच्छामीत्याज्ञामादाय स्वर्धुनीं गङ्गामभि प्रतस्थे प्रस्थितवान्॥

हिरण्यरेतसा तेन देवी स्वर्गतरङ्गिणी।  
तीर्णाध्वना प्रपेदे सा निःशेषक्लेशनाशिनी[^675] ॥२८॥

** हिरण्येति॥** तेन प्रस्थितेन तीर्णाध्वनावगाहितमार्गेण हिरण्यरेतसा वह्निना निःशेषक्लेशनाशिनी निःशेषा ये क्लेशाः पञ्च क्लेशास्तेषां नाशिनी। मुक्ति- दायिनीत्यर्थः। सा प्रसिद्धा स्वर्गतरङ्गिणी स्वर्णदी देवी प्रपेदे प्राप्ता। कर्मणि लिट्॥

 अथ त्रिभिस्तामेव विशिनष्टि—

**स्वर्गारोहणनिःश्रेणिर्मोक्षमार्गाधिदेवता[^676]।  
उदारदुरितोद्गारहारिणी दुर्गतारिणी॥२९॥**

 **स्वर्गेति॥** स्वर्गे यदारोहणं तस्य निःश्रेणिः सोपानपङ्क्तिः। अस्यां स्नानमात्रेणैव स्वर्गमारोहन्तीत्यर्थः। पुनश्च मोक्षमार्गस्य मुक्तिपथस्याधिदेवता। यां प्रसाद्य मुक्तिमाप्नुवन्तीत्यर्थः। पुनश्चोदाराणामुच्चैस्तराणां दुरितानां पापानामुद्गारस्य समूहस्य हारिणी। विनाशिनीत्यर्थः। पुनश्च तरन्त्यनया सा तारिणी। दुर्गस्य संसाररूपस्य तारिणी। संसारार्णवमनया तरन्तीत्यर्थः। तारिणीति णिजन्तात्तरतेः 'करणाधिकरणयोश्च'इति करणे ल्युट्। ततः 'टिड्ढा–'इति ङीप्। 'तारिणी'इति पाठे तारयति लोकान्सा तारिणी। दुर्गात्तारिणी। अत्र णिनौ कृते 'ऋन्नेभ्यः–'इति ङीप्।

महेश्वरजटाजूटवासिनी पापनाशिनी।  
सरागान्वयनिर्वाणकारिणी[^677] धर्मधारिणी॥३०॥

** महेश्वरेति॥** पुनश्च महेश्वरस्य जटाजूटे वासिनी वासवती पुनश्च पापनाशिनी। अत्रापि तारिणीवत्प्रत्ययव्यवस्था। पुनश्च सरागस्य विषयलीप्सोरन्वयस्य वंशस्यापि निर्वाणकारिणी मोक्षकारिणी। किं पुनर्विमुक्तानामित्यर्थः। धर्मं धारयतीति धर्मधारिणी। आत्मसंबन्धेन जन्तून्धर्मवतः कुर्वन्तीत्यर्थः॥

**विष्णुपादोदकोद्भूता ब्रह्मलोकादुपागता।  
त्रिभिः स्रोतोभिरश्रान्तं पुनाना[^678] भुवनत्रयम्॥३१॥**

 **विष्ण्विति॥** पुनश्च विष्णुपादोदकादुद्भूतोत्पन्ना। विष्णुपादोदकमेवास्या जन्महेतुरित्यर्थः। विष्णुपादोदकमेवोद्भूतं प्रादुर्भूतं रूपं यस्याः सेति वा। पुनश्च ब्रह्मलोकादुपागतेहागता। पुनश्च त्रिभिः स्रोतोभिः प्रवाहैर्भुवनत्रयं स्वर्गमृत्युपाताललक्षणमश्रान्तं निष्परिश्रमं यथा भवति तथा पुनाना। पवित्रीकुर्वा- णेत्यर्थः। अत एव त्रिस्रोता इति नाम दधतीत्यर्थः। 'पूञ् पवने'। शानच्

आप्रत्ययश्च॥

जातवेदसमायान्तमूर्मिहस्तैः समुत्थितैः[^679]।  
आजुहावार्थसिद्ध्यै[^680] तं सुप्रसादधरेव सा॥३२॥

 **जातवेदसमिति॥** सुतरामतिशयितो यः प्रसादस्तस्य धरा धारिणी सा गङ्गा आयान्तमागच्छन्तं तं जातवेदसमग्निमर्थसिद्ध्या अर्थसिद्धिं कर्तुं समुत्थितै- रुच्चलितैरूर्मय एव हस्तास्तैः कृत्वा, आजुहावेव। अन्योऽपि हस्तसंकेतेन कंचिदाह्वयति। पुनः पुनरूर्मिसमुत्थानं तत्कर्तृकमाह्वानमिवेत्युत्प्रेक्षा। आड्र–पूर्वाद्ध्वयतेः कर्तरि लिट्॥

**संमिलद्भिर्मरालैः सा कलं कूजद्भिरुन्मदैः।  
ददे श्रेयांसि दुःखानि निहन्मीति तमभ्यधात्॥३३॥**

 **संमिलद्भिरिति॥** संमिलद्भिः सम्य

ङ्मिलन्त्येकीभवन्तीति तथोक्तैः। तथोन्मदैरुन्मत्तैरत एव कलं मधुरं यथा भवति तथा कूजद्भिः शब्दायमानैर्म- रालैर्हेसैर्युक्ता सा देवी गङ्गा तमग्निमित्यभ्यधादुवाच। किमिति तत्। भो अग्ने, तुभ्यं श्रेयांसि ददे। दुःखानि निहन्मि। आत्मशक्त्याभिधाने जलरूपतयाऽ- शक्तापिस्वकीयतीरगतहंसनिनादेन वदति स्मेति भावः॥

**कल्लोलैरुद्गतैरर्वाचीनं तटमभिद्रुतैः[^681]।  
प्रीतेव[^682] तमभीयाय स्वर्धुनी जातवेदसम्॥३४॥**

 **कल्लोलैरिति॥** स्वर्धुनी गङ्गा प्रीता सती। उद्गतैरानन्दादुद्वेलैरत एवार्वाचीनमर्वाग्भवं तटमभिद्रुतैः पलायितैः कल्लोलैः कृत्वा तं जातवेदसमभीयायेव संमुखीबभूवेव॥

**अथाभ्युपेतस्तापार्तो[^683] निममज्जानलः किल।  
विपदा परिभूताः[^684] किं व्यवस्यन्ति[^685] विलम्बितुम्॥३५॥**

** अथेति॥** अथानन्तरं तापेन हरतेजोजन्मनार्तः पीडितोऽत एवाभ्युपेतः संमुखमुपगतोऽनलोऽग्निः। किलेति प्रसिद्धौ। निममज्ज निमग्नोऽभूत्। ननुझटित्येव किं मग्न इत्यर्थान्तरं न्यस्यति—विपदापदा परिभूता जिताः पुरुषा विलम्बितुमापत्प्रतीकारविलम्बभविष्णुतां सोढुंकिं व्यवस्यन्त्युद्युञ्जते। अपि तु नेत्यर्थः। 'प्रतीक्षते जातु न कालमार्तिः' इति न्यायादिति भावः॥

**गङ्गावारिणि कल्याणकारिणि श्रमहारिणि।  
स मग्नो निर्वृतिं प्राप पुण्यभारिणि[^686] वारिणि॥३६॥**

** गङ्गेति॥** सोऽग्निः कल्याणकारिण्यनेकमङ्गलविधायिनि श्रमहारिणि परिश्रमहारके। पुण्यं भारयति जनैः संग्राहयति तस्मिन्पुण्यभारिणि। येन जनाःपुण्यभारवन्तो भवन्तीति भावः। तारिणि भवार्णवतारिणि गङ्गावारिणि गाङ्गेयजले मग्नःस्नातः सन् निर्वृतिं सुखं प्राप। तापार्तानां वारिणि मज्जनमेव सुखैकहेतुरिति भावः॥

**तत्र माहेश्वरं धाम संचक्राम हविर्भुजः।  
गङ्गायामुत्त[^687]रंगायामन्तस्तापविपद्धृति[^688]॥३७॥**

 **तत्रेति॥** माहेश्वरं शैवं धाम तेजो हविर्भुजोऽग्नेःसकाशात्तत्र गङ्गायां संचक्राम संक्रान्तम्। लग्नमिति यावत्। अत एव किंभूतायां गङ्गायाम्।अन्तर्मध्ये ताप एवविपत्तां धरति तथोक्तायामत एवोल्ललिता अतिवेलास्तरंगाः कल्लोला यस्यास्तथोक्तायाम्। विशेषणद्वयार्थस्य पूर्ववाक्यानन्तरभावितया पृथग्वाक्यत्वेन व्यपदेशे कर्तव्ये विशेषणतया वाक्यात्पूर्वोपमादानं यत्तत्पूज्यतया व्यवस्थितम्। न तु चित्तपरितोषाय। धामसंक्रमणात्प्राग्विपद्धरणासं- भवात्। 'धृता' इति पञ्चम्यन्तपाठे हविर्भुजो विशेषणम्। उत्तरंगत्वं च जलप्रकृतिविलसितं च स्वीकर्तव्यम्॥

**कृशानुरेतसो रेतस्यादृते[^689] सरिता तया।  
निश्चक्राम ततः सौख्यं हव्यवाहो वहन्वहु॥३८॥**

** कृशान्विति॥** तया सरिता गङ्गया कृशानुरेतसो हरस्य रेतसि धामनि। 'कृशानुरेताः सर्वज्ञः' इत्यमरः। आदृते। आदरपूर्वकं गृहीते सतीत्यर्थः।हव्य- वाहोऽग्निः। णिजन्तात्पचाद्यच्। बहु सौख्यं वहन्सन्। ततो गङ्गातो निश्चक्राम बहिर्निःसृतः॥

**सुधासारैरिवा[^690]म्भोभिररभिषिक्तो[^691] हुताशनः।  
यथागतं जगामाथ परां निर्वृतिमादधत्॥३९॥**

** सुधासारैरिति॥** अथानन्तरम्। सुधासारैरिवामृतमयैरिवाम्भोभिर्जलैरभिषिक्तः स्नातोऽत एव परामत्युत्कटां निर्वृतिं सुखमादधद्विभ्रद्धुताशनोऽग्निर्यथा- गतमागतमनतिक्रम्य जगाम गतवान्॥

सा सुदुर्विषहं गङ्गा[^692] धाम कामजितो महत्।  
आदधाना परीतापमवाप व्योमवाहिनी॥४०॥

** सेति॥** व्योम्नि वाहः प्रवाहोऽस्ति यस्यास्तथोक्ता सा गङ्गा कामजितो महेश्वरस्य महत्सुदुर्विषहम्। 'ईषदृुःसुषु–' इति कृच्छ्रार्थे खल्। धाम तेजआदधाना सती परीतापं संतापम्। 'उपसर्गस्य घ

ञ्न्यमनुष्ये बहुलम्' इति दीर्घः। अवाप। प्राप्तवतीत्यर्थः॥

**बहिरार्तायुगान्ताग्नेस्तप्तानीव शिखाशतैः।  
हित्वोष्णानि जलान्यस्या[^693] निर्जग्मुर्जलजन्तवः॥४१॥**

** बहिरिति॥** जलजन्तवो यादांस्यार्ताःसन्तो युगान्ताग्नेः प्रलयकालीनानलस्य शिखाशतैः प्रकरणाच्छिवधाम्न एव तप्तान्यत एवोष्णान्यस्या गङ्गायाजलानि हित्वा परित्यज्य वहिर्निर्जग्मुः। निर्गतवन्त इत्यर्थः। यानि महेश्वरधामशिखाशतानि तान्यत्युग्रसंतापरूपसाधारणधर्मेण गम्यमानेन प्रलय- कालानलसंबन्धीनीवेत्युप्रेक्षा। 'अर्चिर्हेतिः शिखा स्त्रियाम्'इत्यमरः। हित्वेति 'ओहाक्त्यागे' इत्यस्य॥

**तेजसा तेन रौद्रेण तप्तानि सलिलान्यपि।  
समुदञ्चन्ति चण्डानि दुर्धराणि[^694] बभार सा॥४२॥**

** तेजसेति॥** सा गङ्गा। रौद्रेण तेन तेजसा तप्तान्यत एव समुदञ्चन्ति। अतितापवशादुप्लुत्य बहिर्निःसरन्तीत्यर्थः। अत एव चण्डानि प्रचण्डस्वरूपा- ण्यतएव दुर्धराण्यपि सलिलानि बभार धृतवती। तेजसो रुद्रसंबन्धित्वादिति भावः॥

**जगच्चक्षुषिचण्डांशौ किंचिदभ्युदयोन्मुखे।  
जग्मुः पट् कृत्तिका माघे मासि स्नातुं सुरापगाम्॥४३॥**

** जगदिति॥** माघे माघसंज्ञके मासि। 'पद्दन्–'इति मासशब्दस्य हलन्तमासादेशः। जगच्चक्षुषि जगन्नेत्रभूते चण्डांशौ सूर्ये किंचिदभ्युदयोन्मुखे।शैलान्तर्हितेन तेजसा दिशः किंचित्प्रकाशयतीत्यर्थः। षट् कृत्तिकाः स्नातुं सुरापगां मन्दाकिनीं जग्मुः प्रापुः ॥

 अथ चतुर्भिः सुरापगां विशिनष्टि—

शुभ्रैरभ्रंकषैरूर्मिशतैः स्वर्गनिवासिनाम्[^695]।  
कथयन्तीमिवालोकावगाहाचमनादिकम्[^696]॥४४॥

** शुभ्रैरिति॥** आलोको दर्शनमवगाहः स्नानमाचमनं चेत्यादीनि यस्य तादृशं कर्म कुर्वतां स्वर्गनिवासिनामभ्रंकषैरुत्प्लुत्याकाशस्पृग्भिः शुभ्रैरूर्मिशतैस्त- रङ्गशतैरात्मदुःखं कथयन्तीमिवेत्युत्प्रेक्षा। अस्मिन्श्लोके पदद्वयाध्याहारदोषः स्फुट एव।क्रियाकारकयोः परस्परनित्यसंबन्धादाक्षेपलक्षणन्यायेन केचित्समादधते। उत्प्लुतानि यानि तरङ्गशतानि तानि कथनसंज्ञानानीवेति भावः। यथान्योऽप्यात्म

च्याधिहेतुकं कंचिददनीयं पदार्थं कंचिदपि पुरुषं दर्शयित्वास्वाद्य च तत्पदार्थदोषं कथयति तथेयमपीति बोद्धव्यम्। अभ्रंकषैरिति 'सर्वकूलाभ्रकरीषेषु–' इत्यभ्रोपपदकात्कषेःखश्॥

**सुस्नातानां मुनीन्द्राणां बलिकर्मोचितैरलम्।  
वहिः पुष्पोत्करैः कीर्णतीरां दूर्वाक्षतान्वितैः॥४५॥**

** सुस्नातानामिति॥** सुस्नातानां मुनीन्द्राणां सप्तर्षीणां बलिकर्मणि पूजाविधावुचितानि योग्यानि तैः। यथा दूर्वाभिरक्षतैश्चान्वितैर्युक्तैःपुष्पोत्करैः कुसुम- समूहैर्बहिः कीर्णतीरां व्याप्तसैकताम्। 'लाजाः पुं भूम्नि चाक्षताः'इत्यमरः
अलंशब्दोऽत्रात्यर्थवाचकः। स च कीर्णतीरामित्यतः प्रागन्वयितव्यः॥

ब्रह्म[^697]ध्यानपरैर्योगपरै[^698]र्ब्रह्मासनस्थितैः[^699]।  
योगनिद्रागतैर्योगपट्टबन्धैरुपाश्रिताम्[^700]॥४६॥

** ब्रह्मेति॥** ब्रह्मासने स्थितैः। तथा ब्रह्मणो ध्याने परैः सक्तैः। तथा योग एव निद्रा तां गतैः तथा योगपट्टस्य बन्धो बन्धनं येषां तैः। योगपट्टंबध्नद्भिरित्यर्थः।एवंविधैर्योगपरैर्योगिभिरुपाश्रितां सेविताम्। उभौ जानू ऊर्ध्वतमो सकट्युपसुवाससा। बद्धौ च कृत्वा सततं ध्यायेत्परमनन्यधीः॥' इति योगलक्षणम्॥

पादाङ्गुष्ठाग्रभूमिस्थैः[^701]सूर्यसंबद्धदृष्टिभिः[^702]।  
ब्रह्मर्षिभिः परं ब्रह्म गृणद्भिरुपसेविताम्॥४७॥

** पादेति॥** पादसंबन्धिनोऽङ्गुष्ठस्याग्रेणैव। न समग्रपादेनेत्यर्थः। भूमिस्थैः। पृथिव्यां स्थितैरित्यर्थः। तथा सूर्ये संबद्धदृष्टिभिरन्वितविलोचनैः। तथा परं ब्रह्म गृणद्भिर्जपद्भिर्ब्रह्मर्षिभिः सप्तर्षिभिरुपसेवितामुपाश्रिताम्॥

अथ दिव्यां[^703] नदीं देवीमभ्यनन्दन्विलोक्य ताः।  
कं नाभिनन्दयत्येषा दृष्टा[^704] पीयूषवाहिनी॥४८॥

** अथेति॥** अथानन्तरं ताः कृत्तिकाः दिव्यां स्वर्गीयां नदीं देवीं गङ्गां विलोक्याभ्यनन्दन्। आनन्दिता बभूवुरित्यर्थः। एतद्युक्तमेवेत्याह—एषा पीयूष- वाहिनी गङ्गा दृष्टा दर्शनगोचरीभूता सती कं पुरुषं नाभिनन्दयति। अपि तु सर्वमेवेत्यर्थः। 'किम्' इति पाठे किं कुतः कारणान्नाभिनन्दयति मोदयति। अपि तु मोदयत्येवेत्यर्थः। अत एतदालोकन आनन्दो युक्त इति भावः॥

**चन्द्रचूडामणिर्देवो यामुद्वहतिॆ मूर्धनि।  
यस्या[^705] विलोकनं पुण्यं श्रद्दधुस्ता मुदा हृदि॥४९॥**

** चन्द्रेति॥** चन्द्रश्चूडामणिभूतो यस्य स देवो हरो मूर्धनि यामुद्वहति। यस्या विलोकनं पुण्यं पुण्यकारि तां गङ्गां हृदि मनसि मुदा प्रीत्या श्रद्दधुः।श्रद्धितां चकुरित्यर्थः। गुणवत्सु श्रद्धाया औचित्यादिति भावः॥

**दिव्यां[^706] विष्णुपदीं देवीं निर्वाणपददेशिनीम्[^707]।  
नीर्धृर्तकल्मषां[^708] मूर्ध्ना[^709] सुप्रह्वास्ता[^710] ववन्दिरे॥५०॥**

 

दिव्यामिति॥

निर्वाणपदस्य मोक्षपदस्य देशिनीं दात्रीम्। तथा निर्धूतकल्मषां दूरीकृतजनकिल्बिषां दिव्यां स्वर्गीयाम्। 'द्युप्रागपागुदक्प्रतीचो
यत्'इति दिवो यत्। विष्णोः पदीं चरणसंबन्धिनीम्। 'गङ्गा विष्णुपदी'इत्यमरः। देवीं गङ्गां ताः कृत्तिकाः सुतरां प्रह्वा नताः सत्यो मूर्ध्ना ववन्दिरे प्रणेमुः॥

**सौभाग्यैः[^711] खलु सुप्रापां[^712] मोक्षप्रतिभुवं सतीम्[^713]।  
भक्त्यात्र तुष्टुवु[^714]स्तां[^715] ताः श्रद्दधाना दिवोधुनीम्[^716]॥५१॥**

** सौभाग्यैरिति॥** अत्र ताः कृत्तिकाः श्रद्दधानाः सत्यः सौभाग्यैः शोभनभाग्यैः सुखेन प्राप्तुं शक्यां मोक्षस्य प्रतिभुवं लग्नकां सतीं पतिव्रतां तां दिवोधुनीं गङ्गां भक्त्या निमित्तेन तुष्टुवुः। भक्तिनिमित्तं स्तवनमित्यर्थः॥

**मुक्तिस्त्रीसङ्गदूत्यज्ञै[^717]स्तत्र ता[^718]विमलैर्जलैः।  
प्रक्षालितमलाः सस्नुः सुस्नातास्तपसान्विताः[^719]॥५२॥**

** **

**मुक्तिरिति॥** ताः कृत्तिकाः विमलैर्विगतमलैः तथा मुक्तिर्मोक्षः सैव स्त्री तस्याः सङ्गः संबन्धः। प्राप्तिरिति यावत् । तत्र यद्दुत्यं दूतीभावः। कर्म वा। तस्य ज्ञैः। ज्ञातृभिरित्यर्थः। येषां स्पर्शमात्रेण मुक्तिर्भवतीति भावः। तथाभूतैर्जलैः कृत्वा प्रक्षालितमला निवर्तितकल्मषाः सत्यस्तत्र गङ्गायां सस्रुः। स्नानं चक्रुरित्यर्थः। मलापकर्षस्नानानन्तरं शुद्धस्नानं क्रियत इति भावः। किंभूताः। सुस्नाताः शोभनं विध्युक्तप्रकारकं स्नातं स्नानं यासां ताः। भावे निष्ठा। विध्युक्तप्रकारेण स्नानकर्त्र्यइत्यर्थः। पुनः किंभूताः। तपसान्विताः। तपस्विन्य इत्यर्थः। 'ष्णा शौचे'कर्तरि लिट्॥

**स्नात्वा तत्र सुलभ्यायां[^720] भाग्यैः परिपचेलिमैः।  
चरितार्थंस्वमात्मानं बहु[^721] ता मेनिरे मुदा॥५३॥**

 

स्नात्वेति॥

परिपचेलिमैः परिपक्वैः। 'तव्यत्तव्यानीयरः'इत्यत्र केलिमर उपसंख्यानात्पचतेः केलिमर्। भाग्यैर्दिष्टैर्निमित्तभूतैः सुलभ्यायां सुखेन लब्धुं शक्यायाम्। 'पोरदुपधात्'इति यत्। तथाभूतायां तत्र गङ्गायां स्नात्वा ताः कृत्तिकाः स्वं स्वकीयमात्मानं मुदा प्रीत्या बहु यथा तथा चरितार्थं पुरुषार्थकारिणं मेनिरेऽमन्यन्त। 'मनु अवबोधने'कर्तरि लिट्॥

कृशानुरेतसो रेतस्तासामभिकलेवरम् ।  
अमोघं संचचाराथ सद्यो गङ्गावगाहनात्॥ ५४ ॥

कृशानुरेतस इति॥ अथानन्तरं गङ्गावगाहनाद्धेतोरमोघं सफलं कृशानुरेतसो हरस्य रेतो वी

र्येसद्यस्तत्कालं तासां कृतिकानामभिकलेवरं कलेवरे शरीर इत्यभिकलेवरम्। शरीरमध्य इत्यर्थः। संचचार संचक्राम। लग्नमिति यावत्। अत्र तृतीयायोगाभावात्समः परतोऽपि चरतेर्नात्मनेपदम्। 'समस्तृतीयायुक्तात्'इति सौत्रनियमात्॥

**रौद्रं सुदुर्धरं धाम दधाना दहनात्मकम्।  
परितापमवापुस्ता मग्ना इव विषाम्बुधौ॥ ५५ ॥**

रौद्रमिति॥

दहनात्मकमग्निरूपमत एव सुतरां दुर्धरं दुःखेन धर्तुं शक्यं रौद्रं शैवं धाम तेजो दधानास्ताः कृत्तिका विषाम्बुधौ मना इवेत्युत्प्रेक्षा। परिता- पमवापुः। विपाम्बुधिमग्नत्वे यादृशः परितापो भवति तादृशो रौद्रतेजोधारणे जात इति भावः॥

**अक्षमा दुर्वहं[^722] वोडुमम्बुनो बहिरातुराः।  
अग्निं[^723] ज्वलन्तमन्तस्ता दधाना इव निर्ययुः॥ ५६ ॥**

 अक्षमा इति॥ दुर्वहं दुर्धरं तद्धाम वोढुमक्षमा अत एवातुरा व्याकुलास्ताः कृत्तिकाः। अन्तर्मध्ये ज्वलन्तमग्निमिव दधानाः सत्योऽम्बुनो जलाद्वहि- र्निर्ययुः। निर्जग्मुरित्यर्थः। अत्र धाम

न्यग्नित्वेनोत्प्रेक्षणादुत्प्रेक्षा॥

**अमोघं शांभवं बीजं सद्यो नद्योज्झितं[^724] महत्।  
तासामभ्युदरं दीप्तं[^725] स्थितं गर्भत्वमागमत्॥ ५७ ॥**

अमोघमिति॥

नद्या गङ्गया सद्य उज्झितमत एवतासां कृत्तिकानामभ्युदरं दीप्तं सत्स्थितममोघं सफलं महच्छांभवं बीजं गर्भत्वमागमत्। गर्भीभूत- मित्यर्थः॥

सुज्ञा विज्ञाय ता गर्भभूतं[^726] तद्वोढुमक्षमाः।  
विषादमदधुः[^727] सद्यो गाढं भर्तृभिया[^728] ह्रिया ॥५८॥[^729]")

 सुज्ञा इति॥

सुज्ञाश्रतुरा अत एव गर्भभूतं तद्वीर्येविज्ञायापि वोढुमक्षमा

**असमर्थाः।** तस्यातिशयप्रज्वलितत्वादिति भावः। ताः कृत्तिका भर्तुर्भिया भयेन। यदि न धारिष्यामस्तदानुचितं नो चेच्छरीरदाह इति भयेनेत्यर्थः। हिया लज्जया। एवंविधा इमाः। याभिर्भर्तृवीर्यमपि न धृतमिति लोकप्रवादजन्मनेत्यर्थः। सद्यो गाढं विषादं खेदमदधुर्धृतवत्यः॥

ततः शरवणे

सार्धं

भयेन व्रीडया च[^730]ताः।  
तद्गर्भजातमुत्सृज्य स्वान्गृ[^731]हानभिनिर्ययुः[^732]॥५९॥[^729]")

** तत इति॥** ततोऽनन्तरं ताः कृत्तिकास्तद्गर्भजातं गर्भसामान्यम्। 'जातिर्जातंच सामान्यम्'इत्यमरः। भयेन व्रीडया च सार्धं सह शरवणे। 'प्रनिरन्तःश- रेक्षु–'इत्यादिना शरशब्दात्परवननकारस्य णत्वम्। 'शरः स्तुते जने बाणे'इति मेदिनी। उत्सृज्य परित्यज्य स्वान्गृहानभिनिर्ययुर्गतवत्यः। 'गृहाः पुंसि च भूम्न्येव'इत्यमरः॥

ताभिस्तत्रामृतकरकलाकोमलं भासमानं  
तद्विक्षिप्तं[^734] क्षणमभिनभोगर्भमभ्युज्जिहानैः।  
स्वै[^735]स्तेजोभिर्दिनपति[^736]शतस्पर्धमानैरमानै-  
र्वक्रैः[^737]

षड्भिःस्मरहरगु[^738]रुस्पर्धयेवाजनीव॥६०॥

** ताभिरिति॥** ताभिः कृत्तिकाभिस्तत्र शरवणे विक्षिप्तं त्यक्तम्। तथामृतकरकलावञ्चन्द्रकलेव कोमलं मृदु यथा तथा क्षणं भासमानं तद्गर्भजातं कर्तृ। अभिनभोगर्भं नभोगर्भ आकाशमध्य इत्यभिनभोगर्भम्। 'गर्भो भ्रूणेऽर्भके कुक्षौ'इति मेदिनी। अभ्युज्जिहानैरभ्युज्जिहते संमुखमुदयन्ते तानि तैः। 'ओहाङ् गतौ'इत्यतः शानच्। तथा दिनपतिशतं सूर्यशतं स्पर्धन्ते तानि तैः। ततोऽप्यधिकैरित्यर्थः। तथाऽमानैरसंख्यैः स्वैस्तेजोभिः तथा यड्भिर्वक्रैश्चयुक्तं स्मरहरगुरोर्ब्रह्मणः स्पर्धयेर्ष्ययेव। तव चत्वारि मम षडित्यतस्त्वत्तोऽहमधिकोऽस्मीत्येवंभूतवाग्वादावसरफलकयेत्यर्थः। अजनि। परिप्राप्तमभूदित्यर्थः। 'दीपजन—'इत्यादिना च्लेश्चिण्। 'जनिवध्योश्च'इति वृद्धिनिषेधः। अत्र तेजसां षण्णां वक्राणां चोत्पादने ब्रह्मस्पर्धाया अहेतुत्वेऽपि तद्धेतुत्वेन कल्पनाद्धे- तूत्प्रेक्षालंकारः। मन्दाक्रान्ता वृत्तम्—'मन्दाक्रान्ता जलधिषडगैर्म्भौनतौ ताद्गुरूचेत्'इति लक्षणात्॥

इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीताराम-  
कविविरचितया संजीविनीसमाख्यया व्याख्यया समेतः  
श्रीकालिदासकृतौ कुमारसंभवे महाकाव्ये कुमा-  
रोत्पत्तिर्नाम दशमः सर्गः॥

———————

** एकादशः सर्गः।  
———————**

**अभ्यर्थ्यमाना[^739] विबुधैः समग्रैः प्रह्नैःसुरेन्द्रप्रमुखैरुपेत्य।  
तं पाययामास सुधातिपूर्णं[^740] सुरापगा[^741] स्वं[^742] स्तनमाशु मूर्ता[^743]॥१॥**

** अभ्यर्थ्येति॥** सुरेन्द्रप्रमुखैरिन्द्रादिभिः समग्रैः समस्तैर्विबुधैर्देवैरुपेत्य समीपमागत्य प्रह्णैर्नम्रैः सद्भिरभ्यर्थ्यमाना याच्यमाना सुरापगा मन्दाकिनी। आशुशीघ्रं मूर्ता मूर्तिमती सती। तं कुमारं सुधया दुग्धामृतेनातिपूर्णं बहुभृतं स्वमात्मीयं स्तनं पाययामास पानं कारितवती। सर्गेऽस्मिन्वृत्तमुपजातिः॥

**पिवन्स तस्याः स्तनयोः सुधौघं क्षणंक्षणं साधु समेधमानः।  
प्रापाकृतिं कामपि षङ्भिरेत्य[^744] निषेव्यमाणः खलु कृत्तिकाभिः॥२॥**

** **

**पिवन्निति॥** स कुमारस्तस्या मन्दाकिन्याः स्तनयोः संबन्धिनं सुधौघं दुग्धामृतसमूहं पिबन् अत एव क्षणंक्षणं प्रतिक्षणं साधु यथा स्यात्तथा समेधमानः सम्यग्वर्धमानः षड्भिः कृत्तिकाभिरेत्य निषेव्यमाणः श्रियमाणश्च सन्। कामपि लोकोत्तरामाकृतिंप्राप्तवान्। खलु वाक्यालंकारे। 'खलु स्याद्वाक्य- भूषायाम्''इति विश्वः॥

**भागीरथीपावककृत्तिकानामानन्दबाष्पाकुललोचनानाम्।  
तं नन्दनं दिव्यमुपात्तुमासीत्परस्परं प्रौढतरो विवादः॥३॥**

 

भागीरथीति॥

आनन्दबाष्पैराकुललोचनानां व्याप्तनेत्राणाम्। पावकश्च कृत्तिकाश्च पावककृत्तिकाः। भागीरथ्या गङ्गया सहिता याः पावककृत्तिका- स्तासां संबन्धि दिव्यं लोकोत्तरस्वरूपं तं नन्दनं पुत्रमुपात्तुं गृहीतुं परस्परमन्योन्यं प्रौढतरोऽतिशयितो विवादः कलह आसीत्। ममायं ममायमिति प्रवाद- पूर्वकः कलिर्बभूवेत्यर्थः॥

**अत्रान्तरे पर्वतराजपुत्र्या समं शिवः स्वैरविहारहेतोः।  
नभो विमानेन विगाहमानो मनोतिवेगेन जगाम तत्र॥४॥**

** **

**अत्रान्तर इति॥** अत्रान्तरे कलहावसरे शिवः पर्वतराजपुत्र्या पार्वत्या समं सह स्वैरविहारो यथेच्छविहारस्तस्माद्धेतोः कारणान्मनोतिवेगेन चेतसोऽप्य- तिशयजवेन विमानेन नभोऽन्तरिक्षं विगाहमानोऽवलोडयंस्तत्र कलहस्थाने जगाम प्राप॥

**निसर्गवात्सल्यवशाद्विवृद्धचेतः[^745]प्रमोदौ गलदश्रुनेत्रौ।  
अपश्यतां तं[^746] गिरिजागिरीशौ षडाननं षड्दिनजा[^747]तमात्रम्॥५॥**

 **निसर्गेति॥** गिरिजा गिरीशौ निसर्गेण स्वभावेन यद्वात्सल्यं दयावत्त्वं तस्य वशाद्धेतोर्विवृद्धः प्रवृद्धश्चेतसः प्रमोदो हर्षो ययोस्तथाभूतौ। अत एव गलदश्रुणी प्रवद्बाष्पे नेत्रे ययोस्तथाभूतौ सन्तौ। षड्दिनानि। जन्मदिनादारभ्येत्यर्थः। जातानि व्यतीतानि यस्य स षड्दिनजातः स एव षड्दिनजातमात्रस्तं षडाननं षण्मुखं तं कुमारमपश्यतां दृष्टवन्तौ॥

**अथाह देवी शशिखण्डमौलिं कोऽयं[^748] शिशुर्दिव्यवपुः पुरस्तात्।  
कस्याथवा धन्यतमस्य पुंसो मातास्य[^425] का भाग्यवतीषु धुर्या॥६॥**

** अथेति॥** अथ दर्शनानन्तरं देवी भवानी। पुरस्तादयं कः। अथवा कस्य धन्यतमस्य पुंसो दिव्यवपुरादितेयसदृशविग्रहः शिशुर्बालः। पुत्र इति यावत्। अस्य शिशोर्माता जननी का या भाग्यवतीषु धुर्याग्रगण्या। 'धुरो यड्ढकौ'इति यत्। एतन्मातृत्वादिति भावः। इत्येवं प्रश्नभूतं वचः शशिखण्डमौलिं हरमाहोक्तवती। आहेति विभक्तप्रतिरूपकमव्ययम्। तथा चोक्तम्—'अव्ययानामनन्तत्वाद्गणनाय न शक्यते। महाकविप्रयोगेषु यदि सिद्धात्परं च तत्॥'इति॥

**स्वर्गापगासावनलोऽयमेताः षट् कृत्तिकाः किं कलहायमानाः।  
पुत्रो ममायं न तवायमित्थं मिथ्येति[^750] वैलक्ष्यमुदाहरन्ति[^751]॥७॥**

 **स्वर्गापगेति॥** किं च। असौ स्वर्गापगा गङ्गा। अयमनलोऽग्निः। एताः षट्कृत्तिकाः कलहायमानाः कलहं कुर्वाणाः सत्यः। 'शब्दवैरकलह–'इत्यादिना करोत्यर्थे क्यङ्। अयं पुत्रो मम मत्संबन्धी इति गङ्गावाक्यम्। अयं तव न किंतु मम इत्यग्निवाक्यम्। इत्थं मिथ्योभयोर्युवयोर्मध्ये न कस्यापि किं त्वस्माक- मिति सत्यम्। इति कृत्तिकावाक्यम्। इति परस्परं वैलक्ष्यं विलक्षणं यथा तथा किं किमर्थमुदाहरन्ति विवदन्ते॥

**एतेषु कस्येदमपत्यमीशाखिलत्रिलोकीतिलकायमानम्।  
अन्यस्य कस्याप्यथ देवदैत्यगन्धर्वसिद्धोरगराक्षसेषु॥८॥**

** एतेष्विति॥** हे ईश, एतेषु स्वर्गापगादिषु मध्ये कस्येदमपत्यं पुत्रः। किंभूतम्। अखिला या त्रिलोकी तत्र तिलकायमानं तिलक इवाचरत्। 'कर्तुः क्यङ्सलोपश्च'इत्याचारार्थे क्यङ्। तत आत्मनेपदित्वाच्छानच्। अथाथवा। सिद्धादेवविशेषाः। उरगाः सर्पाः। राक्षसा निशाचराः। देवदैत्यगन्धर्वसहिता ये सिद्धोरगराक्षसास्तेषु मध्येऽन्यतमस्य कस्यापीति वदेत्यर्थः॥

**श्रुत्वेति वाक्यं[^752] हृदयप्रियायाः कौतूहलिन्या विमलस्मितश्रीः।  
सान्द्रप्रमोदोदयसौख्यहेतुभूतं वचोऽवोचत चन्द्रचूडः॥९॥**

**  श्रुत्वेतीति॥** चन्द्रचूडो हरः कौतूहलिन्याःल श्रवणे कौतुकवत्या हृदयप्रियायाःपार्वत्या इति पूर्वोक्तं वाक्यं वचः। 'वच परिभाषणे''ऋहलोर्ण्यत्'इति ण्यत्। श्रुत्वा विमला स्मितश्रीर्यस्य। किंचिद्विहस्येत्यर्थः। सान्द्रः सघनः बहुरिति यावत्। यः प्रमोदो हर्षः। 'प्रमोदामोदसंमदाः'इत्यमरः। तस्योदय उत्पत्तिस्तेन यत्सौख्यं तस्य हेतुभूतम्। तज्जनकमित्यर्थः। वचो वचनमवोचतोक्तवान्॥

ज

गत्त्रयीनन्दन एष वीरः प्रवीरमातु[^753]स्तव नन्दनोऽस्ति[^754]।  
कल्याणि कल्याणकरः सुराणां त्वत्तोऽपरस्याः[^755] कथमेष सर्गः॥१०॥

 जग

त्त्रयीति॥ हे प्रिये, जगत्रय्या नन्दन आनन्दकारकः। नन्द्यादित्वात् 'नन्दिग्रहि–' इति ल्युः। वीरः पराक्रम्येष पुरोवर्ती शिशुः प्रवीरमातुः प्रकृष्टवीरजनन्यास्तव नन्दनः पुत्रोऽस्ति। ममैवायं नन्दन इत्यत्र किं मानमित्याशङ्क्याह–हे कल्याणि, सुराणामिन्द्रादीनां कल्याणकरः शर्मकार्येषु पुरोवर्ती सर्गः सृष्टिः। पुत्र इति यावत्। त्वत्तोऽपरस्यास्त्वदन्यस्याः स्त्रियाः कथं केन प्रकारेण स्यात्। तारकविनाशजनितकल्याणकरत्वे त्वजनितस्यैव शक्तिः। अतस्तवैवायं पुत्र इति भावः॥

**देवी त्वमेवास्य निदानमास्से[^756] सर्गे[^757] जगन्मङ्गलगानहेतोः।  
सत्यं त्वमेवेति विचारयस्व रत्नाकरे युज्यत एव रत्नम्॥ ११॥**

** देवीति॥** हे देवि प्रिये, जगतां मङ्गलानि मङ्गलकर्माणि गानानि गीतानि।मङ्गलप्रबन्धरूपाणीति यावत्। तेषां हेतोः कारणस्यास्य शिशोः सर्गे सृष्टौ। उत्पत्ताविति यावत्। त्वमेव निदानमादिकारणमास्स उपविशसि। असीत्यर्थः। 'निदानं त्वादिकारणम्'इत्यमरः। 'आस उपवेशने'। लटो मध्यमपुरुषैक- वचनम्। नन्वहमेबकारणमित्यत्र किं मानमिति दृष्टान्तेन दर्शयति—त्वमेवेति सत्यम्। विचारयस्व। किमिति तत्। रत्नंरत्नाकरे समुद्र एव। अथ च रत्नखनावेव युज्यते युक्तं भवति। 'खनिः स्त्रियामाकरः स्यात्'इति, 'रत्नाकरो जलनिधिः'इति चामरः॥

 अथ युग्मेनाह—

**अतः[^758] शृणुष्वावहितेन वृत्तं बीजं यदग्नौ निहितं मया तत्।  
संक्रान्तमन्तस्त्रिदशापगायां[^759] ततोऽवगाहे[^760] सति कृत्तिकासु॥१२॥  
गर्भत्वमाप्तं तद[^761]मोघमेतत्ताभिः शरस्तम्बमधि न्यधायि।  
बभूव तत्रायमभूतपूर्वो महोत्सवोऽशेषचराचरस्य॥ १३॥**

** अत इति।** गर्भत्वमिति॥ हे प्रिये, अतः कारणात्। अवहितेनावधानेन। सावधानतयेति यावत्। भावे निष्ठा। वृत्तं वृत्तान्तं शृणुष्व शृणु। तथाहि। मया यद्वीजं वीर्यमग्नौ निहितं स्थापितं तद्वीजं त्रिदशापगायां गङ्गायामन्तर्मध्ये संक्रान्तं लग्नम्।अवगाहे स्नाने सति ततो गङ्गातः कृत्तिकासु च संक्रान्तं सद्गर्भत्वमाप्तं गर्भीभूतम्। अथ च ताभिः कृत्तिकाभिरमोघं तदेतच्छरस्तम्बमध्य- धिशरस्तम्बम्। अधेर्व्यत्ययः प्रामादिक एव। न्यधायि निहितम्। धाञः कर्मणि लुङ्। तत्र शरस्तम्बेऽशेषचराचरस्य समस्तस्थावरजङ्गमस्य जगतोऽभूत- पूर्वः पूर्वं भूतो भूतपूर्वस्तादृङ्ग भवतीत्यभूतपूर्वो महोत्सवो महानुत्सवोऽयं शिशुर्बभूव। जन्यजनकयोरभेदविवक्षयायुर्धृतमितिवन्महोत्सवोयमिति प्रयोगः॥

अशेषविश्वप्रियदर्शनेन धुर्या त्वमेतेन सुपुत्रिणीनाम्।  
अलं विलम्ब्याचलराजपुत्रि स्वपुत्रमु[^762]त्स

ङ्ग

तले

निधेहि

॥१४॥

 **अशेषेति॥** हे प्रिये, अशेषविश्वस्य समस्तजगतः प्रियं प्रीतिकारकम्। 'इगुपध–' इत्यादिना कः। तथाभूतं दर्शनं यस्य तथोक्तेनैतेन। अत्रान्वादेश एतच्छन्दस्य नित्यमेनादेशनियमात्कथमेनाभावः साधुः। सत्यम्। अत्रान्वादेश एव नास्ति। तत्र किंचिद्विधानोद्युक्त्याश्रयीभूतस्य पुनरुपादानाश्रयीभूतस्य च भेदाभाववत्त्वेन विवक्षितत्वात्। प्रकृते तु तदन्यथात्वादन्वादेशाभावेनैनादेशाभावसिद्धिरित्यलम्। त्वं सुपुत्रिणीनां शोभनपुत्रवतीनां धुर्याग्रगण्या। श्रेष्ठत- मेति यावत्। असीति शेषः। हे अचलराजपुत्रि, विलम्ब्य विलम्बं कृत्वालम्। विलम्बो न कर्तव्य इत्यर्थः। किंतु स्वपुत्रमात्मतनूजमुत्सङ्गतलेऽङ्कतले निधेहि स्थापय॥

 अथ युग्मेनाह—

**अथेति[^763] वादिन्यमृतांशुमौलौ शैलेन्द्रपुत्री रभसेन सद्यः।  
सान्द्रप्रमोदेन सुपीनगात्री धात्री समस्तस्य चराचरस्य ॥१५॥  
किरीटबद्धाञ्जलिभिर्नभःस्थैर्नमस्कृता सत्वरनाकि[^764]लोकैः।  
विमानतोऽवातरदात्मजं तं ग्रहीतुमुत्कण्ठितमानसाभूत्॥१६॥**

** अथेति॥ किरीटेति॥** अथामृतांशुश्चन्द्रो मौलौ यस्य तथाभूते हरे इति पूर्वोक्तप्रकारेण वादिनि भाषमाणे सति। समस्तस्य सकलस्य चराचरस्य जगतो धात्री परिपोषिका। 'ऋनेभ्यः–'इति ङीप्। तथा सान्द्रः सघनो यः प्रमोद आनन्दस्तेन सुतरां पीनं प्रफुल्लत्वात्पुष्टं गात्रं यस्यास्तथाभूता शैलेन्द्रस्य हिमालयस्य पुत्री कन्या पार्वती नभःस्थैः। तत्काल आकाशमाश्रयद्भिरित्यर्थः। तथा सत्वरैश्च नाकिलोकैरिन्द्रादिलोकैः किरीटेषु बद्धा अञ्जलयो यैस्तथाभूतैः सद्भिर्नमस्कृता वन्दिता सती सद्यो रभसेन वेगेन विमानतो विमानात्। पञ्चम्यास्तसिल्। अवातरदुत्ततार। अथ च तमात्मजं कुमारं ग्रहीतुमुत्कण्ठितमानसा चाभूत्। अहमेनं गृह्णामीति मनस्यैच्छदित्यर्थः॥

**स्वर्गापगापावककृत्तिकादीन्कृताञ्जलीनानमतोऽपि भूयः[^765]।  
हित्वोत्सुका[^766] तं सुतमाससाद पुत्रोत्सवे माद्यति का[^767]न हर्षात्॥१७॥**

** स्वर्गेति॥** पुत्रोत्सव उत्सुकोत्कण्ठिता पार्वती। स्वर्गापगा गङ्गा तथा सहिता याः पावककृत्तिकास्ता आदयो येषां तान्। अत्रादिशब्देनेन्द्रादयो ग्राह्याः। स्वर्गापगा च पावकश्च कृत्तिकाश्चेति द्वन्द्वसमासेऽल्पाच्तरत्वात्पावकशब्दस्य पूर्वनिपातः प्रसज्येतेति पूर्वरीतिरादृता। तान् कृताञ्जलीनत एव भूयोऽतिशय- मानमतो नमस्कुर्वतोऽपि हित्वा परित्यज्य तं सुतमाससाद प्राप। तथाहि। हर्षादानन्दवशात्का न माद्यत्युन्मत्ता न भवति। पुत्रोत्सवेन सर्वासामुन्मत्तत्वं भवतीति भावः॥

प्रमोदवाष्पाकुललोचना सा न तं ददर्श क्षणमग्रतोऽपि।  
परिस्पृशन्ती

करकुड्मलेन सुखान्तरं प्राप किमप्यपूर्वम्॥१८॥

 **प्रमोदेति॥** सा पार्वती। अग्रतः स्थितमपि तं पुत्रं क्षणं न ददर्श। यतः प्रमोदबाष्पैरानन्दश्रुभिराकुले व्याप्तत्वादर्शनाशक्ते लोचने यस्याः। आनन्दाश्रुभि- रन्धीभूतेत्यर्थः। अथ च कर एव कुड्मलं कलिका तेन परिस्पृशन्ती सती किमपि लोकोत्तरमपूर्वं। अभूतपूर्वमित्यर्थः। शाकपार्थिवादीनामुत्तरपदलोपः। सुखान्तरम्। अन्यत्सुखमित्यर्थः। अन्तरशब्दोऽत्रोपमानाभावद्योतकः। प्राप प्राप्तवती॥

सुविस्मयानन्दविकस्वरायाः शिशुर्गलद्वाष्पतरंगितायाः।  
विवृद्धवात्सल्यरसोत्तराया देव्या दृशोर्गो[^768]चरतां जगाम॥१९॥

 **सुविस्मयेति॥** शिशुः कर्ता। सुतरां यौ विस्मयानन्दावाश्चर्यहर्षौ ताभ्यां विक

स्वरयाः प्रफुल्लीभूतायाः तथा गलद्वाष्पैस्तरंगितायाः संजाततरंगायाः। तारकादित्वादितच्। वपुषि गलद्भिर्वाष्पजलैरुद्भूतप्रवाहकल्लोलकलिताया इत्यर्थः। तथा विवृद्धं यद्वात्सल्यं दयावत्त्वम्। पुत्रत्वादिति भावः। तत्र यो रसः प्रीतिः स उत्तरः प्रधानं यस्यास्तथाभूताया देव्याः पार्वत्याः संबन्धिनोर्द्दशोर्विलोचनयोर्गोचरतां विषयतां जगाम प्राप। बाष्पनिर्मुक्ताभ्यां लोचनाभ्यां देवी तमपश्यदित्यर्थः॥

तमीक्षमाणा क्षणमीक्षणानां सहस्रमाप्तुं विनिमेषमैच्छत्।  

सा

नन्दनालोकनमङ्गलेषु क्षणंक्षणं

तृप्यति

कस्य चेतः॥२०॥

** तमिति॥** तं बालं क्षणमीक्षमाणावलोकमाना सा देवी विनिमेषं निर्गत निमेषमीक्षणानां नेत्राणां सहस्रमाप्तुं मम सहस्रं नेत्राणि भवन्त्वित्यैच्छदियेष। द्वाभ्यां विलोचनाभ्यामाकण्ठदर्शनजननाभावादिति भावः। तथाहि। नन्दनस्यालोकनान्येव मङ्गलानि तेषु विषये क्षणंक्षणम्। प्रतिक्षणमित्यर्थः। 'नित्यवीप्तयोः'इति वीप्सायां द्विर्भावः। कस्य चेतस्तृप्यति तृप्तिं प्राप्नोति। अपि तु न कस्यापीत्यर्थः॥

**विनम्रदेवासुरपृष्ठाभ्यामादाय तं पाणिसरोरुहाभ्याम्।  
नवोदयं[^769] पार्वणचन्द्रचारुं गौरी स्वमु[^770]त्सङ्गतलं निनाय॥२१॥**

** विनम्रेति॥** गौरी पार्वती। 'षिद्गौरादिभ्यश्च'इति ङीप्। नवोदयं नूतनोद्भवम्। तत्कालजातमित्यर्थः। अत एव पार्वणः पर्वणि भवः। 'तत्र भवः'इत्यण्। स चासौ चन्द्रश्च तद्वच्चारु मनोहरम्। चन्द्रोऽपि नवोदय इति ज्ञेयम्। तथाभूतं तं तनूजं पुत्रम्। कर्मभूतमित्यर्थः। आदाननयने उभे अपि प्रत्यस्य कर्मत्वं विवेचनीयम्। विनम्राः पादप्रणता ये देवासुरास्तेषां पृष्ठेषु गच्छतः संचरतस्ताभ्याम्। अनेन तेभ्योऽभयदानमुद्रा कृतेति व्यज्यते। पाणिसरोरुहाभ्यां करकमलाभ्यामादाय गृहित्वा स्वमात्मीयमुत्सङ्गतलं निनाय प्रापयामास। हस्ताभ्यामुत्थाप्य स्वाङ्क आरोपितवतीत्यर्थः॥

**स्वमङ्कमारोप्य सुधानिधानमिवात्मनो नन्दनमिन्दुवक्रा।  
तमेकमेषा[^771] जगदेकवीरं[^772] बभूव पूज्या धुरि पुत्रिणीनाम्॥२२॥**

** स्वमिति॥** इन्दुवक्राचन्द्रमुख्येषा पार्वती। एकमद्वितीयं जगदेकवीरं जगत्स्वेकवीरं तमात्मनो नन्दनं पुत्रं सुधानिधानममृतपात्रमिव स्वमात्मीयमङ्क- मारोप्य संस्थाप्य पुत्रिणीनां पुत्रवतीनां धुर्यग्रभागे पूज्या पूजयितुं योग्या बभूव। एतत्पुत्रस्य सर्वासामपि पुत्रेभ्योऽधिकत्वादग्रपूज्यत्वमुचितमेवेति भावः॥

**निसर्गवात्सल्यरसौघसिक्ता सान्द्रप्रमोदामृतपूरपूर्णा।  
तमेकपुत्रं जगदेकमाताभ्युत्सङ्गिनं[^773] प्रस्रविणी बभूव॥२३॥**

** निसर्गेति॥** निसर्गेण स्वभावेन। न तूपाधिनेत्यर्थः। यो वात्सल्यरसो दयावत्त्वरसस्तस्यौघेन सिक्ता प्लाविता। तत्रातिवात्सल्यवतीत्यर्थः। तथा सान्द्रप्रमोदोऽतिशयहर्षः। स एवामृतं पीयूषं तस्य पूरेण प्रवाहेण पूर्णाभृता जगतामेकाऽद्वितीया माता परिपोषिका देव्युत्सङ्गिनमधिश्रितोत्सङ्गं तमेक- पुत्रमभि संमुखं प्रस्रविणी दुग्धस्राववती बभूव। पुत्रं दृष्ट्वा मातुः स्तनाभ्यां पयः पततीति युक्तमिति भावः॥

**अशेषलोकत्रयमातुरस्याः षाण्मातुरः स्तन्यसुधामधासीत्।  
सुरस्रवन्त्याः किल कृत्तिकाभिर्मुहुर्मुहुः सस्पृहमीक्ष्यमाणः॥२४॥**

 

अशेषेति॥

षाण्मातुरः षण्णां मातृणामपत्यं षाण्मातुरः कार्तिकेयः। अत्र षण्मातृशब्दात् 'मातुरुत्संख्या–'इत्यादिनाण् मातृशब्दस्योदादेशश्च। 'षाण्मातुरः शक्तिधरः कुमारः क्रौञ्चदारणः'इत्यमरः। सुरस्रवन्त्या देवनद्याः। गङ्गाया इत्यर्थः। 'स्रवन्ती निम्नगापगा'इत्यमरः। तथा कृत्तिकाभिश्च सस्पृहं सेच्छं यथा तथा। 'इच्छा काङ्क्षा स्पृहेहा तृट्'इत्यमरः। अस्मदीयपयोधरस्रवदमृतपातायमिदानीमेतदीयस्तनपयः पिबन्पुनरप्यस्मदीयपयोधरपयोऽपि स्मरेदेवंभूतेच्छासहितमित्यर्थः। मुहुर्मुहरनुवेलमीक्ष्यमाणोऽवलोक्यमानः सन्नशेषं सकलं यल्लोकत्रयं तस्य मातुः पोषिण्या अस्या देव्याः स्तन्या स्तने भवा। 'शरीरावयवाद्यत्'इति यत्। सा चासौ सुधा च तामधासीत्पपौ। 'धेट् पाने' कर्तरि लुङ्। 'विभाषा घ्राधेट्–'इति सिज्लुग्न॥

**सुखाश्रुपूर्णेन[^774] मृगाङ्कमौलेः कलत्रमेकेन मुखाम्बुजेन।  
तस्यैकनालोद्गत[^775]पञ्चपद्मलक्ष्मीं क्रमात्षड्वदनीं चुचुम्व[^776]॥२५॥**

** सुखेति॥** मृगाङ्कमौलेर्हरस्य कलत्रं भार्या। 'कलत्रं श्रोणिभार्ययोः' इत्यमरः। एकनाल एककाण्ड उद्गतान्युदितानि यानि पञ्चपद्मानि तेषां लक्ष्मीरिव शोभेव लक्ष्मीः शोभा यस्यास्तथाभूतां तस्य कुमारस्य षण्णां वदनानां समाहारं षड्वदनीम्। 'द्विगोः'इति ङीप्। इह संख्यासादृश्यमन्तरा न विरोधः। सुखाश्रुपूर्णेनानन्दाश्रुजलपरिपूरितेनैकेन सुखाम्बुजेन वदनकमलेन क्रमाद्यथाक्रमं चुचुम्ब स्पृष्टवती। अतिशयप्रेमवशादिति भावः॥

**हैमी[^777] फलं हेमगिरेर्लतेव विकस्वरं नाकनदीव पद्मम्।  
पूर्वेव दिङ्नूतनमिन्दुमाभात्तं पार्वती नन्दनमादधाना॥२६॥**

 

हैमीति॥

तं नन्दनं तनयमादधाना सा पार्वती। फलं दधाना हेमगिरेः सुमेरोः संबन्धिनी। तदुत्पन्नेत्यर्थः। हैमी हेमविकारा। विकारार्थकेऽणि 'टिड्ढा–' इति ङीप्। लतेव । विकस्वरं प्रफुल्लं पद्मं कमलं दधाना नाकनदीव गङ्गेव। नूतनं नवोदयमिन्दुं दधाना पूर्वा पूर्वसंज्ञिका दिगिव। आभाच्छुशुभे। अत्र मालोपमालंकारः॥

**प्रीतात्मना सा[^778]प्रयतेन दत्तहस्तावलम्बा शशिशेखरेण।  
कुमारमुत्सङ्गतले दधाना विमानमभ्रंलिहमारुरोह॥२७॥**

 

प्रीतेति॥

कुमारं पुत्रमुत्सङ्गतले दधाना विभ्रती सा देवी प्रीतात्मना प्रसन्नीभूतमनसा प्रयतेन सावधानेन। न तु संभ्रमितेन। 'नयवर्त्मगाः प्रभवतां हि धियः'इति न्यायादिति भावः। तथाभूतेन शशिशेखरेण शिवेन दत्तहस्तावलम्बा सती। अत्यतिप्रेमभरादिति भावः। अभ्रंलिहमाकाश

स्पृक्। 'वहाभ्रे लिहः'- इति खश्। विमानमारुरोहारूढा॥

**महेश्वरोऽपि प्रमदप्ररूढरोमोद्गमो भूधरनन्दनायाः।  
अङ्कादुपादत्त[^779] तदङ्कतः[^780] सा[^781]तस्यास्तु सोऽप्यात्म[^782]जवत्सलत्वात्॥२८॥**

 

महेश्वर इति॥

प्रमदेनानन्देन प्ररूढा रोमोद्गमा यस्य तथाभूतो महेश्वरोऽप्यात्मजे पुत्रे वत्सलत्वा

द्दया

वत्त्वाद्धेतोर्भूधरनन्दनायाः पार्वत्या अङ्कादुत्सङ्ग- तस्तं पुत्रमुपादत्ताग्रहीत्। अथ च तदङ्कतो हरोत्सङ्गात्सा देव्युपादत्त। अथ च सोऽपि हरोऽपि तया देव्या अङ्कादुपादत्त। इत्यनुवेलमन्योन्यग्रहणं चक्रतु- रित्यर्थः॥

**दधानया[^783] नेत्रसुधैकसत्रं[^784] पुत्रं पवित्रं सुतया तयाद्रेः[^299]।  
संश्लिष्यमाणः शशिखण्डधारी[^786] विमानवेगेन गृहाञ्ज[^787]गाम॥२९॥**

 

दधानेति॥

शशिखण्डधारी महेश्वरः। सुधाया अमृतस्यैकं केवलं सत्रं सदादानन्। 'सत्रमाच्छादने यज्ञे सदादाने धनेऽपि च'इत्यमरः। नेत्रयोः संबन्धि सुधैकसत्रं येन। नेत्रयोरमृतवत्सुखदातारमित्यर्थः। तथा पवित्रं पूतम्। 'पुवः संज्ञायाम्'इति त्रच्प्रत्ययः। तथाभूतं पुत्रं सुतं दधानया विभ्रत्या तयाद्रेहिमा- लयस्य सुतया कन्यया पार्वत्या कर्त्या। संश्लिष्यमाणः स्नेहवशादालिङ्ग्यमानः सन्विमानस्य वेगेन गृहाञ्जगाम प्रययौ। 'गृहाः पुंसि च भूम्न्येव

'इत्यमरः॥

अधिष्ठितः[^788] स्फाटिकशैलशृङ्गे तुङ्गे निजं[^789] धाम निकामरम्यम्[^790]।  
महोत्सवाय प्रमथप्रमुख्या[^791]

न्पृथून्गणाञ्शंभुरथादिदेश॥३०॥

** अधिष्ठित इति॥**

अथानन्तरं शंभुर्महेश्वरस्तुङ्गे उन्नते स्फटिकमयः स्फटिको यः शैलः कैलासस्तस्य शृङ्गं शिखरे।'शृङ्गं प्राधान्यसान्वोश्च'इत्यमरः। निकामरम्यमतिमनोहरं निजं स्वीयम्। 'स्वके नित्ये निजं त्रिषु'इत्यमरः। अधिष्ठितः सन्। 'अधिशीङ्–' इत्यादिनाधारत्य कर्मसंज्ञा। महोत्सवाय महोत्सवं कर्तुम्। 'तुमर्थाच्च'इति चतुर्थी। पृथून्महतः प्रमथप्रमुख्यान्प्रमथादीन्गणानादिदेशाज्ञापयामास॥

**पृथुप्रमोदः[^792] प्रगुणो[^793] गणानां गणः समग्रो वृषवाहनस्य।  
गिरीन्द्रपुत्र्यास्तनयस्य जन्मन्यथोत्सवं संववृते विधातुम्॥३१॥**

** पृथ्विति॥** अथानन्तरं पृथुर्महान्प्रमोदो हर्षो यस्य। तथा प्रकृष्टा गुणा यस्यैवंविधः समग्रः संपूर्णो गणानां गणः प्रमथादीनां समूहो वृषवाहनस्य महेश्वरस्य गिरीन्द्रपुत्र्याः पार्वत्याश्व तनयस्य जन्मन्युत्सवं विधातुं कर्तुं संववृते संवृत्तः। उद्युक्त इति यावत्॥

 

इतः परं सप्तभिरुत्सवानेवाह—

स्फुरन्मरीचिच्छुरिताम्बराणि संतानशाखिप्रसवाञ्चितानि।  
उच्चिक्षि[^794]पु

काञ्चनतोरणानि गणा वराणि[^795] स्फटिकालयेषु॥३२॥

 

स्फुरदिति॥

गणाः प्रमथाः स्फटिकालयेषु स्फटिकगृहेषु स्फुरन्त्यो भासमाना या मरीचयः किरणास्ताभिश्छुरितं मिश्रीकृतमम्बरं यैस्तानि। संतान- शाखिनां देववृक्षाणां प्रसवानि पत्राणि तैरञ्चितानि निर्मितानि वराणि श्रेष्ठानि काञ्चनं काञ्चनस्य विकारः काञ्चनं स्वर्णसूत्रं तदाधेयीभूतानि तोरणानि माला- विशेषानुच्चिक्षिपुरुञ्चैश्चिक्षि

पुः।

बबन्धुरित्यर्थः॥

**दिक्षु प्रसर्पस्तदधीश्वराणामथामराणामिव मध्यलोके[^796]।  
महोत्सवं शंसितुमाहतोऽन्यैर्दध्वान धीरः[^797] पटहः पटीयान्॥३३॥**

 

दिक्ष्विति॥

अथ तोरणोत्क्षेपानन्तरम्। दिक्षु दशसु दिशासु प्रसर्पन्प्रसिद्धो भवन्। आत्मनिनादेनेति शेषः। गम्यमानार्थत्वादप्रयोगः। तासां दिशामधीश्व- राणां दिक्पालानाममराणां देवानामिन्द्रादीनां संबन्धि पटीयान्समर्थः। घोरनिनाद इति शेषः। धीरो गम्भीरः पटहोऽन्यैर्भृत्यभूतैरमरैराहतस्ताडितः सन् मध्यश्चासौ लोकश्च मध्यलोकः। भूलोक इत्यर्थः। तस्मिन्। महोत्सवम्। अत्रापि भवत्पुत्रजन्मनास्माकं महानुत्सवो जात इति शंसितुमिव कथयितुमिव। दध्वान ध्वनिं चकार। ध्वनिकरणे महोत्सवज्ञापनस्य फलत्वाभावेऽपि फलत्वकल्पनात्फलोत्प्रेक्षा॥

**महोत्सवे तत्र समागतानां गन्धर्वविद्याधरसुन्दरीणाम्।  
संभावितानां गिरिराजपुत्र्या गृहेऽभवन्मङ्गलगीतकानि॥३४॥**

** महेति॥** तत्र महोत्सवे समागतानां प्राप्तानामत एव गृहे गिरिराजपुत्र्या भवान्या संभावितानां पूजितानाम्। सत्कृतानामित्यर्थः। गन्ध्रर्वा विद्याधराश्च देवविशेषास्तेषां सुन्दरीणां स्त्रीणां स्त्रीकर्तृकाणि मङ्गलगीतकानि मङ्गलप्रयोजनगीतान्यभवन्। जातानीत्यर्थः॥

**सुमङ्गलोपायनपात्र[^798]हस्तास्तं मातरो मातृवदभ्युपेताः[^799]।  
विधाय दूर्वाक्षतकानि मूर्ध्नि निन्युः स्वमङ्कं गिरिजातनूजम्॥३५॥**

 

सुमङ्गलेति॥

सुमङ्गलानि यान्युपायनान्युपदासामग्र्यस्तेषां पात्रं तत्सहिता हस्ता यासामेवंभूताः सत्योऽभ्युपेताः। प्राप्ता मातरो ब्राहृयाद्याः। सप्तेति शेषः। 'ब्राह्मी माहेश्वरी चैव कौमारी वैष्णवी तथा। वाराही च तथेन्द्राणी

चामुण्डा सप्त मातरः॥’ इत्यमरः। मूर्ध्नि शिरसि दुर्वाक्षतकानि निधाय संस्थाप्य तं गिरिजातनूजं कुमारं मातृवत्पार्वतीवत्तत्तुल्यं तथा यथा स्वं स्वीयमङ्कं निन्युः।स्वाङ्के स्थापयामासुरित्यर्थः। मातृवदित्यनेन तासामप्यत्र महत्प्रेमास्तीति दर्शितम्॥

**ध्वनत्सु तूर्येषु सुमन्द्रमङ्क्यालिङ्ग्योर्ध्वकेष्वप्सरसो रसेन।  
सुसंधिवन्धं[^800] ननृतुः सुवृत्त[^801]गीतानुगं भावरसानुविद्धम्॥३६॥**

 

ध्वनत्स्विति॥

अङ्क्यालिङ्गयोर्ध्वकेष्वेतत्संज्ञकेषु तूर्येषु वाद्येषु सुतरां मन्द्रं गम्भीरं यथा तथा। 'कलो मन्द्रस्तु गम्भीरे'इत्यमरः। ध्वनत्सु शब्दायमानेषु सत्सु। अप्सरसो रम्भादिका रसेन स्नेहेन शोभना मधुराः संधयः स्वरसंध्यादयो येषु तथाभूता बन्धाः गीतप्रबन्धा यत्र यस्मिन्कर्मणि। सुवृत्तानि शोभन- च्छन्दांसि गीतानुगानि यत्र यस्मिन्कर्मणि। भावा रत्यादयो रसाः शृङ्गारादयस्तैरनुविद्धं व्याप्तं यत्र यस्मिन्कर्मणि यथा तथा ननृतुर्गात्राणि विचिक्षि

पुः

॥

**वाता ववुः सौख्यकराः प्रसेदुराशा विधूमो हुतभुग्दिदीपे।  
जलान्यभूवन्विमलानि तत्रोत्सवेऽन्तरिक्षं प्रससाद सद्यः॥३७॥**

 

वाता इति॥

तत्रोत्सवे। वाताः पवनाः सौख्यकरा ववुश्चेलुः। आशादिशः प्रसेदुर्निर्मला बभूवुः। हुतभुगग्निर्विधूमो निर्धूमः सन्दिदीपे ज्वलति स्म। 'दीपी दीप्तौ'इति लिट्। जलानि विमलान्यभूवन्। अन्तरिक्षं व्योम सद्यः प्रससाद स्वच्छमभूत्। 'भवो हि लोकाभ्युदयाय तादृशाम्'इति न्यायादिति भावः॥

**गम्भीरशङ्खध्वनि[^802]मिश्रमुच्चैर्गृहोद्भवा दुन्दुभयः प्रणेदुः।  
दिवौकसां व्योम्नि विमानसंघा विमुच्य[^803] पुष्पप्रचयान्प्रसस्रुः॥३८॥**

 

गम्भीरेति॥

गृहोद्भवा महेश्वरनिकेतनीया दुन्दुभयो गम्भीरो मन्द्रो यः शङ्खध्वनिः पाञ्चजन्यशब्दस्तेन मिश्रं यथा स्यात्तथोच्चैः प्रणेदुः 'उपसर्गादसमा- सेऽपि'इति णत्वम्। अथ च दिवौकसां देवानां विमानसंघा व्योम्नि पुष्पप्रचयान्विमुच्य विकीर्य प्रसस्रुः। प्रतस्थिर इत्यर्थः॥

**इत्थं महेशाद्रिसुतासुतस्य जन्मोत्सवे[^804] संमदयांचकार।  
चराचरं विश्वमशेषमेतत्परं चकम्पे किल तारकश्रीः॥३९॥**

 

इत्थमिति॥

महेशो हरः। अद्रिसुता पार्वती तस्याः सुतस्य पुत्रस्येत्थमेवंभूते जन्मोत्सवेऽशेषं समस्तं चराचरं स्थावरजंगममेतद्विश्वं जगत्संमदयांचकारोन्मत्तीचकार। उन्मादसाधनैरिति शेषः। परं केवलं तारकस्य तारकासुरस्य श्रीर्लक्ष्मीश्चकम्पे। बिभायेत्यर्थः॥

**ततः कुमारः समुदां[^805] निदानैः स[^806]बाललीलाचरितैर्विचित्रैः।  
गिरीशगौर्योहृदयं जहार मुदे न हृद्या किमु बालकेलिः॥४०॥**

** **

**तत इति॥** ततोऽनन्तरं स कुमारो विचित्रैरनेकरूपैरत एव समुदां सुतरां प्रीतीनां निदानैरादिकारणैः। 'निदानं त्वादिकारणम्'इत्यमरः। बाललीलाच- रितैः शिशुक्रीडाचरितैर्गिरीशगौर्योः शिवपार्वत्योः। अभ्यर्हितत्वाद्वह्वचोऽपि पूर्वनिपातः। हृदयं मनो जहार। प्रसादयामासेत्यर्थः। हृद्या मनोहरा बालकेलि- र्मुदे न किमु भवति। किं तु भवत्येवेत्यर्थः॥

**महेश्वरः शैलसुता च[^304] हर्षात्स[^808]तर्षमेकेन मुखेन गाढम्।  
अजातदन्तानि[^809] मुखानि सूनोर्मनोहराणि क्रमत[^810]श्चुचुम्ब[^776]॥४१॥**

** **

**महेश्वर इति॥** महेश्वरो हरः शैलसुता पार्वती च हर्षाद्धेतोः सतर्षंसतृष्णं यथा तथाऽजातदन्तान्यनुद्भूतदशनानि मनोहराणि सूनोः कुमारस्य मुखान्ये- केन मुखेन गाढं दृढं यथा तथा क्रमतो यथाक्रमं चुचुम्ब पस्पर्श। अत्र कर्तृद्वयस्य पार्थक्येन क्रियान्वयो विधेयः। अन्यथा द्विवचनापत्तिरिति विवेचनीयम्॥

**क्वचित्स्खलद्भिः क्वचिदस्खलद्भिः कचित्प्रकम्पैः क्वचिदप्रकम्पैः।  
बालः स[^812]लीलाचलनप्रयोगैस्तयोर्मुदं वर्धयति स्म पित्रोः॥४२॥**

** **

**क्वचिदिति॥** स बालः कुमारः क्वचित्प्रदेशे स्खलद्भिः पतद्भिः क्वचित्प्रदेशेऽस्खलद्भिः क्वचित्प्रदेशे प्रकम्पैः प्रकृष्टकम्पैः क्वचित्प्रदेशेऽप्रकम्पैर्लीलया ये चलनप्रयोगास्तैर्निमित्तभूतैस्तयोः पित्रोर्जननीजनकयोः माता च पिता च पितरौ तयोः पित्रोः। 'पिता मात्रा'इत्येकशेषः। मुदं प्रीतिं वर्धयति स्म। 'कन्दल्यांचकार'इत्यपि पाठः। अर्थः स एव॥

**अहेतुहासच्छुरिताननेन्दुर्गृहाङ्गण[^813]क्रीडनधूलिधूम्रः।  
मुहुर्वदन्किचिदलक्षितार्थं मुदं तयोरङ्कगतस्ततान॥४३॥**

** **

**अहेत्विति॥** गृहाङ्गणे यत्क्रीडनं तेन निमित्तेन धूलिभी रजोभिर्धूम्रो धूसरः सन्नङ्कगत उत्सङ्गं प्राप्तः कुमारः। अहेतुरकारणो यो हासो हसितं तेन च्छुरितो मिश्रित आननेन्दुर्मुखचन्द्रो यस्य। अलक्षितार्थमव्यक्तार्थं मुहुः किंचिद्वदंस्तयोर्मुदं प्रीतिं ततान चकार॥

**गृह्णन्विषाणे हरवाहनस्य स्पृशन्नुमाकेसरिणं[^814] सलीलम्।  
स भृङ्गिणः सूक्ष्मतरं शिखाग्रं कर्षन्बभूव प्रमदाय पित्रोः॥४४॥**

** गृह्णन्निति॥** स कुमारः। हरवाहनस्य बृषस्य विषाणे शृङ्गे गृह्णन्। कराभ्यामिति शेषः। तथोमाकेसरिणं पार्वतीसिंहं सलीलमप्रयासं यथा तथा स्पृशन्। तथा भृङ्गिणो गणस्य सूक्ष्मतरं शिखायं कर्षन्। पित्रोर्जननीजनकयोः प्रमदाय हर्षाय वभूव। क्रियाग्रहणात्संप्रदानत्वम्॥

**एको नव द्वौ दश पञ्च सप्तेत्यजीगणन्नात्म[^815]मुखं प्रसार्य।  
महेशकण्ठोरगदन्तपङ्क्तिं तदङ्कगः[^816] शैशवमौग्ध्यमैशिः[^817]॥४५॥**

 **एक इति॥** तस्य पितुरङ्कग उत्सङ्गगत ऐशिः। ईशस्यापत्यमित्यर्थः।'अत इञ्'इत्यपत्यार्थ इञ्। आत्ममुखं प्रसार्य महेशस्य ये कण्ठोरगाः सर्पास्तेषां दन्तपङ्क्तिम्। एको नव द्वौ दश पञ्च सप्तेत्यजीगणत्संख्यातवान्। यतः शैशवमौग्ध्यं बालत्वनिमित्तमूढतां दधानः। अजीगणदिति गणयतेर्लुङ्। 'ई च गणः'इत्यभ्यासाकारस्येकारः॥

**कपर्दिकण्ठान्तकपालदाम्नोऽङ्गुलिं प्रवेश्याननकोटरेषु।  
दन्तानुपात्तुं रभसी बभूव मुक्ताफलभ्रान्तिकरः[^818] कुमारः॥४६॥**

** कपर्दीति॥** कुमारः कार्तिकेयः कपर्दिकण्ठान्ते शिवकण्ठमध्ये स्थितस्य कपालदाम्नो नृकरोटीस्रज आननकोटरेषु वदनकूपेषु। 'कोटरो नागरे कूपे पुष्करिण्युच्चघाटके'इति मेदिनी। अङ्गुलिं प्रवेश्य दन्तानुपात्तुं ग्रहीतुं रभसी रभसो वेगोऽस्यास्तीति तथोक्तः। 'रभसो बेगहर्षयोः'इति मेदिनी। बभूव। एतान्वेगेन गृह्णामीत्यैच्छदित्यर्थः। यतो मुक्ताफलभ्रान्तिकरो मौक्तिकभ्रमकारी॥

**शंभोः शिरोऽन्तः सरितस्तरंगान्विगाद्य गाढं शिशिरात्रसेन।  
सजातजाड्यं[^819] निजपाणिपद्ममतापयद्भालविलोचनाग्नौ॥४७॥**

** शंभोरिति॥** स कुमारः। शिशिराञ्छीतलाञ्छंभोः संबन्धिनः शिरसोऽन्तर्मध्ये स्थितायाः सरितो गङ्गायास्तरंगान्रसेन स्वादेन। स्वादोऽत्र त्वगिन्द्रिय- ग्राह्यत्वेन विवक्षितः। 'रसो गन्धरसे जले। शृङ्गारादौ विषे वीर्ये तक्रादौ द्रव्यरागयोः। देहधातुप्रभेदे च पारदस्वादयोः पुमान्'इति मेदिनी। गाढं दृढम्। 'गाढबाढदृढानि च'इत्यमरः। विगाह्यावगाह्य। अत एव जातजाढ्यं जातशीतकृतजडत्वं निजपाणिपद्मं स्वीयकरकमलं भाले यद्विलोचनं तत्र योऽग्निस्त- त्रातापयत्। अन्योऽपि शीतजडं हस्तमग्नौ तापयति तद्वदिति भावः॥

**किंचित्कलं भङ्गुरकंधरस्य[^820] नमज्जटाजूटधरस्य शंभोः।  
ग्रलम्बमानं किल कौतुकेन चिरं चुचुम्बे मुकुटेन्दुखण्डम्॥४८॥**

** किंचिदिति॥** किंचिद्भङ्गुरा पतनशीला। 'भञ्जभासमिदो घुरच्'इति घुरच् 'चजोः'इति कुत्वम्। कंधरा ग्रीवा यस्य। बालत्वात्। स कुमारो नमज्जटा- जूटस्य धरस्तस्य शंभोर्हरस्य प्रलम्बमानमाश्रयमाणं कलं मधुरं मुकुटेन्दुखण्डं मुकुटचन्द्रशकलम्। 'भित्तं शकलखण्डे वा'इत्यमरः। कौतुकेनानन्देन चिरं बहुकालं चुचुम्बे। पस्पर्शेत्यर्थः॥

**इत्थं शिशोः शैशव[^821]केलिवृत्तैर्मनोभिरामैर्गिरिजागिरीशौ।  
मनो[^822]विनोदैकरसप्रसक्तौ दिवानिशं नाविदतां कदाचित्॥४९॥**

** इत्थमिति॥** गिरिजागिरीशौ मनोभिरामैर्मनोरमैरित्थमेवंभूतैः शिशोः कुमारस्य शैशवस्य बालस्य याः केलयस्तासां वृत्तैश्चरित्रैः। 'वृत्तं पद्ये चरित्रे त्रिष्वतीते दृढनिस्तले'इत्यमरः। मनसो विनोदस्तत्र य एको रसः प्रीतिस्तत्र प्रसक्तावासक्तौ सन्तौ कदाचिदपि दिवानिशमहर्निशं नाविदतां नावबुध्ये- ताम्। अगाधपुत्रोत्सवार्णवमग्नत्वादिति भावः॥

**इति बहुविधं बालक्रीडाविचित्रविचेष्टितं  
ललितललितं सान्द्रानन्दं मनोहरमाचरन्।  
अलभत परां बुद्धिं[^823] षष्ठे दिने नवयौवनं  
स किल सकलं शास्त्रं शस्त्रं विवेद विभुर्यया[^824]॥५०॥**

** इतीति॥** इत्येवंभूतं बहुविधं नानाप्रकारकं ललितललितं ललितप्रकारमतिसुन्दरं सान्द्र आनन्दो येन। मनोहरं बालक्रीडाया विचित्रं विचेष्टितं चेष्टाम्। चरित्रमिति यावत्। आचरन्विदधद्विभुः स कुमारः षष्टे दिने परामुत्कृष्टां बुद्धिं धिषणां नवयौवनं तारुण्यं चालभत प्राप। यया बुद्ध्या सकलं समस्तं शस्त्रम्। सकलानि शस्त्राणीत्यर्थः। शास्त्रम्। शास्त्राणीत्यर्थः। उभयत्रापि जातावेकवचनम्। विवेद ज्ञातवान्। किलेति प्रसिद्धौ। प्राचीनसत्संस्काराणां किमिवाशक्यमिति भावः। हरिणीच्छन्दः–'रसयुगहयैर्न्सौम्नौ लो गो यदा हरिणी तदा'इति लक्षणात्॥

इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीताराम-  
कविविरचितया संजीविनीसमाख्यया व्याख्यया समेतः  
श्रीकालिदासकृतौ कुमारसंभवे महाकाव्ये  
कुमारोत्पत्तिर्नामैकादशः सर्गः॥

———————

** द्वादशः सर्गः।**  

**——————**

**अथ प्रपेदे त्रिदशैरशेषैःक्रूरासुरोपप्लव[^825]दुः खितात्मा।  
पुलोमपुत्रीदयितोऽन्धकारिंपत्रीवतृष्णातुरितः[^826] पयोदम्॥१॥**

** अथेति॥** अथानन्तरं क्रूरस्तीब्रो योऽसुरस्तारकसंज्ञकस्तस्य तत्कर्तृको य उपप्लव उपद्रवः स्वस्थानोच्चाटनादिकस्तेन दुःखितः क्लिष्ट आत्मा यस्य तथाभूतः पुलोमपुत्र्याः शच्या दयितः प्रिय इन्द्रोऽशेषैः समस्तैस्त्रिदशैरात्मभृत्यभूतवृन्दारकैः सह तृष्णातुरितस्तृष्णया तृषया कर्त्र्या आतुरित आतुरीकृतः। 'तत्करोति–'इति णिचि कृते 'णाविष्टवत्'इति टिलोपः। ततः कर्तरि क्तः। पत्री चातकः पयोदमिव। अन्धकारं हरं प्रपेदे प्राप। अत्र पूर्णोपमालंकारः। सर्गेऽस्मिन्वृत्तमुपजातिः॥

**दृप्तारि[^827]संत्रासखिलीकृतात्स कथंचिदम्भोदविहारमार्गात्।  
अवातताराभिगिरिं गिरीश[^828]गौरीपदन्यासविशुद्धमिन्द्रः॥२॥**

** दृप्तेति॥** स इन्द्रः। दृप्तोऽभिमानी योऽरिस्तारकस्तस्माद्यः संत्रासो भयं तेन खिलीकृताद्दुरवगाह्यमानीकृतादम्भोदानां मेघानां विहारो यत्र स चासौ मार्गश्च। आकाशमित्यर्थः। तस्मात् गिरीशसहिता या गौरी भवानी तस्याः पदे चरणे तयोर्न्यासो निधानं तेन विशुद्धं पवित्रं गिरिं कैलासमभि संमुखं कथंचित्केनापि प्रकारेण। कष्टेनेत्यर्थः। अवाततारोत्ततार। गिरीशगौरीति गिरीशस्याभ्यर्हितत्वाद्वह्वचोऽपि पूर्वनिपात इति वा॥

**संक्रन्दनः स्यन्दनतोऽवतीर्य मेघात्मनो मातलिदत्तहस्तः।  
पिनाकिनो[^829]ऽथालयमुच्चचाल शुचौ पिपासाकुलितो[^830] यथाम्भः॥३॥**

** संक्रन्दन इति॥** अथानन्तरं संक्रन्दन इन्द्रः।'संक्रन्दनो दुश्च्यवनः'इत्यमरः। मातलिना सारथिना दत्त आश्रयीकरणार्थमग्रेकृतो हस्तो यस्मै सः। अवलम्बितमातलिहस्तः सन्नित्यर्थः। मेघात्मनो मेघस्वरूपधारिणः। मेधरूपादित्यर्थः। स्यन्दनतो रथात्। पञ्चम्यास्तसिल्। अवतीर्योत्तीर्य। शुचौ ग्रीष्मे पिपासया तृष्णया तृपयेति यावत्। आकुलित आतुरः पुरुषोऽम्भो यथा जलमिव पिनाकिनो हरस्यालयं निलयमुच्चचाल। उद्दिश्य चलति स्मेत्यर्थः। 'निकाय्यनिलयालयाः'इत्यमरः। पिपासेति 'अ प्रत्ययात्'इत्यकारप्रत्यये टाप्। अत्रापि पूर्णोपमालंकारः। सामान्यधर्मस्त्वाकुलितत्वमित्याकुलितत्वे निमित्तभूतौ पिपासोपप्लवौ। अनयोर्बिम्बप्रतिबिम्बभावेन सादृश्यम्॥

**इतस्ततोऽथ[^304]प्रतिविम्बभाजं विलोकमानः स्फटिकाद्रिभूमौ।  
आत्मानमप्येकमनेकधा स व्रजन्विभोरास्पदमाससाद॥४॥**

 

इतस्तत इति॥

अथानन्तरं व्रजन्गच्छन्स इन्द्रः स्फटिकाद्रिः कैलासस्तस्य भूमौ पृथिव्यामितस्ततो यत्र तत्र प्रतिबिम्बभाजं प्रतिबिम्बितमेकमप्यात्मानं शरीरमनेकसंख्यं विलोकमानः पश्यन्सन्। विभोर्महेश्वरस्यास्पदं स्थानमाससाद प्राप।

**विचित्रचञ्चन्मणिभङ्गिसङ्गं[^832] सौवर्णदण्डं दधतातिचण्डम्।  
स नन्दिनाधिष्ठितमध्यतिष्ठत्सौधाङ्गणद्वारमनङ्गशत्रोः॥५॥**

 

विचित्रमिति॥

स इन्द्रः विचित्रा अनेकवर्णाश्चञ्चन्तो दीव्यमाना ये मणयो रत्नानि तेषां तत्कर्मिका या भङ्ग्यो रचनाविशेषास्तेषां सङ्गः संबन्धो यस्य। अनेकवर्णमणिखचितमित्यर्थः। तथातिचण्डमतिभीषणं सौवर्णदण्डं सुवर्णमयवेत्रं दधता बिभ्रता नन्दिना गणेनाधिष्ठितं द्वारपालतयाधिश्रितमनङ्गशत्रोः शिवस्य सौधस्य राजसदनसंबन्धिनोऽङ्गणस्याजिरस्य। 'अङ्गणं चत्वराजिरे'इत्यमरः। द्वारं प्रतीहारम्। 'स्त्री द्वार्द्वारं प्रतीहारः'इत्यमरः। अध्यतिष्ठदधि- तस्थौ। 'अधिशीङ्स्थासाम्–'इति कर्मत्वम्। अन्तः प्रवेशे भगवदाज्ञानुपालनं कुर्वन्द्वार एव तस्थावित्यर्थः॥

**ततः स[^833] कक्षाहितहेमदण्डो नन्दी सुरेन्द्रं प्रतिपद्य सद्यः।  
प्रतोषयामास सुगौरवेण[^834] गत्वा शशंस[^835] स्वयमीश्वरस्य॥६॥**

 

तत इति॥

ततोऽनन्तरं स नन्दी गणः सुरेन्द्रमिन्द्रं सद्य आशु प्रतिपद्य समीपं प्राप्य सुतरां गौरवेणादरेण स्वागतादिना प्रतोषयामास संतोषितवान्। अथ च स्वयं गत्वा कक्षायां हर्म्यप्रकोष्ठे। 'कक्षा प्रकोष्ठे हर्म्यादेः का

ञ्च्यांमध्येभबन्धनेइत्यमरः। आहितः स्थापितो हेमदण्डः सुवर्णवेत्रं येन तथोक्तः सन्। ईश्वरस्य। ईश्वरमित्यर्थः। संबन्धविवक्षायां षष्ठी। शशंस कथयामास। ससुरो महेन्द्र आगत इति निवेदितवानित्यर्थः॥

**भ्रूसंज्ञयानेन[^836] कृताभ्यनुज्ञः सुरेश्वरं तं जगदीश्वरेण।  
प्रवेशयामास सुरैः पुरोगः समं स नन्दी सदनं सदस्य[^837]॥७॥**

** भूसंज्ञयेति॥** अनेन जगतामीश्वरेण महेश्वरेण भ्रूसंज्ञया। भ्रुकुटीचमत्कृतिसंकेतेनेत्यर्थः। कृताभ्यनुज्ञः सुरेन्द्रागमनार्थं कृतानुशासनः स नन्दी गणः पुरोगोऽग्रगामी सन्। तं सुरेश्वरमिन्द्रं सच्छोभनमस्य महेश्वरस्य सदनं गृहं सुरैः समं प्रवेशयामास। प्रवेशितवानित्यर्थः॥

स चण्डिभृङ्गिप्रमुखैर्गरिष्ठैर्गणैरनेकैर्विविधस्वरूपैः।  
अधिष्ठितं[^838] संसदि रत्नमय्यां[^839] सहस्रनेत्रः[^840] शिवमालुलोके॥८॥

 

स इति॥

स सहस्रनेत्र इन्द्रो गरिष्ठैरतिशयेन गुरुभिः। 'प्रियस्थिर–'इत्यादिना गुरुशब्दस्य गरादेशः। अनेकैर्बहुभिर्विविधस्वरूपैर्नानाकृतिभि- श्चण्डिभृङ्गिप्रमुखैर्गणै रत्तमय्यां रत्नप्रचुरायाम्। प्राचुर्ये मयट्। 'टिड्डा–' इति ङीप्।संसदि सभायामधिष्ठितमुपविष्टं शिवमालुलोके ददर्श। इह 'अधिशीङ्–'इत्याधारस्य कर्मत्वप्रसङ्गो दुर्निवारः। अतएव रत्नमयीं सभां तामिति प्रतिष्ठितमिति वा पठनीयम्। यथास्थितविन्यासे दूषणोद्धारं सुधियो विभावयन्त्विति॥

 

अथ त्रयोदशभिर्महेश्वरं विशिनष्टि—कपर्देत्यादिभिः॥

**कपर्द[^841]मुद्वद्धमहीनमूर्धरत्नां[^842]शुभिर्भासुरमुल्लसद्भिः।  
दधानमुच्चैस्तरमिद्धधातोः सुमेरुशृङ्गस्य समत्वमाप्तम्॥९॥**

 

तत्र कपर्दमिति॥

किंभूतं शिवम्। उद्वद्धं भुजंगरज्जुभिर्दृढीकृतमुलसद्भिः शोभमानैरत एवाहीनामिनाः स्वामिनस्तेषां वासुकिप्रभृतिमहासर्पाणां मूर्धसु शिरःसु यानि रत्नानि मणयस्तेषामंशुभिर्मयूखैर्भासुरं दीप्यमानम्। 'भञ्जभास–'इति घुरच्। उच्चैस्तरं महान्तं कपर्दं जटाजूटं दधानं विभ्रतम्। 'कपर्दोऽस्य जटाजूटः'इत्यमरः। अत एव पुनः किंभूतम्। इद्धा प्रवृद्धा धातवो गैरिकादयो यत्र तथाभूतं यत्सुमेरोः स्वर्णाद्रेः शृङ्गं तस्य समत्वं सादृश्यमाप्तं प्राप्तम्॥

**विभ्राणमुत्तुङ्गतरङ्ग[^843]मालां गङ्गां जटाजूटतटं[^844] भजन्तीम्।  
गौरीं तदुत्सङ्गजुषं हसन्तीमिव स्वफेनैः शरदभ्रशुभ्रैः॥१०॥**

 

बिभ्राणमिति॥

पुनः किंभूतम्। उत्तुङ्गोन्नतगामिनी। उत्प्लवनरीतिगामिनीत्यर्थः। तथाभूता तरङ्गमाला कल्लोलपङ्किर्यस्यास्तां जटाजूटस्य कपर्दस्य तटं समीपभागं भजन्तीम्। तत्र स्थितामित्यर्थः। तथा शरदभ्रवच्छरत्कालिकमेघवच्छुभ्रैर्विशदैः स्वफेनैस्तस्य हरस्योत्सङ्गं जुषते सेवते ताम्। हराङ्कस्थितामित्यर्थः। गौरीं पार्वतीं हसन्तीमिवोपहास्यं कुर्वतीमिव। सापत्न्यप्रयुक्तमनःसंतापं हास्येन स्फुटीकुर्वाणामिवेत्युत्प्रेक्षा। गङ्गां विभ्राणं दधानम्॥

**गङ्गातरङ्ग[^845]प्रतिविम्बितैः स्वै[^735]र्बहूभवन्तं[^847] शिरसा सुधांशुम्।  
चलन्मरीचिप्रचयैस्तुषारगौरैर्हिमद्योतित[^848]मुद्वहन्तम्॥११॥**

 

गङ्गेति॥

पुनः किंभूतम्। गङ्गातरङ्गेषु जाह्नवीकल्लोलेषु प्रतिबिम्बितैः स्वैरात्मभिः। शरीरैरिति यावत्। बहूभवन्तमनेकोभवन्तं सुधांशुं चन्द्रं शिरसा

मूर्ध्नोद्वहन्तं दधानम्। अत एव पुनः किंभूतम्। तुषारवत्तुहिनवगौरैः सितैः। 'गौरोऽरुणे सिते पीते'इति विश्वः। चलन्तः प्रसरन्तो ये मरीचिप्रचयाः किरण- संघातास्तैर्हिमद्योतितम्। द्योतते शोभते इति स द्योती। शोभावानित्यर्थः। तस्य भावो द्योतिता। द्युतिरित्यर्थः। हिमवद्धिमसंघातवद्द्योतिता द्युतिर्यस्य तम्। पूर्वं धवलाङ्गमप्यनेकचन्द्रशोभाभिरधिकधवलीभूतमित्यर्थः॥

**भालस्थले लोचनमेधमान[^849]धामाधरीभूतरवीन्दुनेत्रम्।  
युगान्तकालोचितहव्यवाहं मीनध्वजप्लोषणमादधानम्॥१२॥**

 

भालस्थल इति॥

भालस्थले ललाटदेश एधमानं वर्धमानं यद्धाम तेजस्तेन निमित्तेनाधरीभूते परिभावमुपागते रवीन्दू एव नेत्रे यस्मात्। ताभ्यामधिक- तेजस्कमित्यर्थः। यद्वा। एधमानधाम अधरीभूतं चेति पदद्वयम्। तत्रैवं व्याख्येयम्। एधमानं वर्धमानं धाम तेजो यस्य। वर्धिष्णुतेजस्कमित्यर्थः। तथोन्नता- नतस्थानभेदेनाधरीभूते भालस्थनेत्रापेक्षया नीचैर्भूते रवीन्दू एव नेत्रे यस्य। तथा युगान्तकाले प्रलयकाल उचितं परिचितं हव्यवाहमग्निरूपम्। प्रलय- कालिकानलरूपमित्यर्थः। अत एव मीनध्वजस्य कामस्य प्लोपणं दाहकम्। प्लुष दाहे''कृत्यल्युटो बहुलम्'इति कर्तरि ल्युट्। एवंभूतं लोचनमादधानम्। बिभ्राणमित्यर्थः॥

**महार्हरत्नाञ्चि**

**तयोरुदारं[^850] स्फुरत्प्रभामण्डलयोः समन्तात्।  
कर्णस्थिताभ्यां शशिभास्कराभ्यामुपासितं कुण्डलयोश्छलेन॥१३॥**

 

महेति॥

पुनः किंभूतम्। महार्हाणि बहुमूल्यानि यानि रत्नानि मणयस्तैरञ्चितयोः खचितयोरत एव समन्तात्सर्वत उदारमधिकं यथा स्यात्तथा स्फुरत्प्र- सरत्प्रभामण्डलं कान्तिवितानं ययोस्तथाभूतयोः कुण्डलयोः कर्णभूषणयोश्छलेन कैतवेन कर्णयोः श्रवणयोः स्थिताभ्यामुपविष्टाभ्यां शशिभास्कराभ्यां चन्द्रसूर्याभ्यामुपासितं सेवितम्। कुण्डलविषये कैतवात्सूर्याचन्द्रमसोरारो

प्य

माणत्वात्ताद्रूप्यरूपकं कैतवापह्नुतिश्चेत्युभयोः संसृष्टिः॥

स्वबद्धया[^851] कण्ठिकयेव नीलमाणिक्यमय्या कुतुकेन गौर्याः[^852]।  
नीलस्य कण्ठस्य परिस्फुरन्त्या कान्त्या महत्या सुविराजमानम्[^853]॥१४॥

 

स्वबद्धयेति॥

पुनः किंभूतम्। परिस्फुरन्त्या परितः प्रसरन्त्या नीलस्य श्यामस्य कण्ठस्यात्मगलस्य महत्या कान्त्या प्रभया सुतरां विराजमानं शोभमानम्। कयेवेत्युत्प्रेक्षते—कुतुकेन कौतुकेन स्वस्मिन्नात्मीयकण्ठे बद्धया निहितया नीलमाणिक्यमय्या नीलरत्नविशेषप्रचुरया गौर्याः कण्ठिकयेव कण्ठभूषयेव। 'कण्ठिका कण्ठभूषणम्'इति मेदिनी॥

**कालार्दितानां त्रिदशासुराणां चितारजोभिः परिपाण्डुराङ्गम्।[^854]  
महन्महेभाजिनमुद्गता[^403]भ्रप्रालेयशैलश्रियमुद्वहन्तम्॥१५॥**

 

कालेति॥

पुनः किंभूतम्। कालेनावसानकालिकमृत्युनार्दितानां पीडितानाम्। मृतानामिति यावत्। त्रिदशासुराणां देवदैत्यानां चिताया मृतमण्डपस्य रजोभिर्भस्मभिः परितः पाण्डुरं शुभ्रमङ्गं यस्य। विहितमृतमण्डपभस्मोद्धूलनमित्यर्थः। इह देवानाममरत्वाभावो दुर्घटः। तत्र ज्ञानाभावेन निहितपदस्य कवेः प्रमाद इत्याहुः। केचित्पुनः 'मनुजासुराणाम्'इति पाठान्तरं कल्पयन्ति। अथ यद्यपि कालार्दितानामिति विशेषणमुभयविशेष्यान्वयित्वेन द्वितीय- विशेष्ये विवक्षितमप्यकालार्दितत्वविशेषणस्य व्यभिचारनियमने नियमनान्निषिद्धं भवति, तथापि प्रथमविशेष्ये लोकोपकारकतापक्षेऽपि व्यभिचरितार्थ- संभवेन विशेषणानुपयोगात्संभवप्रयुक्तप्रधानभूतद्वितीयविशेष्यसंबन्धेन प्रथमविशेष्यान्वयित्वनिरासः। एवं चोपकार्यमनुजसहचरितत्वेन लोकोपकार- कतापक्षावलम्बेन च विवक्षितार्थस्याविवक्षितत्वात्। संहारकतापक्षे तु प्रायो गतिरन्वेषणीयेत्यलम्। तथा महत्परिणाहि महेभस्य महतो गजस्याजिनं चर्म परिदधानमिति पूर्वेण संबन्धः। अत एवोद्गतमुदितमभ्रं मेघो यत्र स चासौ प्रालेयशैलो हिमवांस्तस्य श्रियं शोभामुद्वहन्तं दधानम्। निदर्शनालंकारः॥

**पाणिस्थितब्रह्मकपालपात्रं वैकुण्ठभाजापि[^856] निषेव्यमाणम्।  
नरास्थिखण्डाभरणं[^857] रणान्तमूलं त्रिशूलं कलयन्तमुच्चैः॥१६॥**

 

पाणीति॥

पुनः किंभूतम्। पाणौ स्थितं ब्रह्मकपालमेव पात्रं यस्य। पाणिना ब्रह्मकरोटीपात्रं विभ्राणमित्यर्थः। पुनः किंभूतम्। वैकुण्ठभाजापि हरेणापि निषेव्यमाणम्। सेवनमत्र कादाचित्कं नत्विदानींतनमेव त्रयाणामभेदस्यैवेष्टार्थकरत्वात्। एकैव मूर्तिरिति सप्तमसर्गोक्तेरिति भावः। हरापेक्षया हरेरपि लघुत्वसंभावनया संभवत्येव कदाचित्सेवनम्। तथा नराणामस्थिखण्डान्येवाभरणानि यस्य। हिंसाकालसंलग्नस्वशूलत्रितयास्थिकमित्यर्थः। तथा रणे योऽन्तो रिपूणामवसानं तस्य। 'मूलं कारणमूल्ययोः'इति मेदिनी। उच्चैर्महत्रिशूलमायुधविशेषं कलयन्तं दधानम्॥

**पुरातनीं ब्रह्मकपालमालां कण्ठे वहन्तं पुनराश्वसन्तीम्।  
उद्गीतवेदां[^858] मुकुटेन्दुवर्षत्सुधाभरौघाप्लव[^859]लब्धसंज्ञाम्॥१७॥**

 

पुरातनीमिति॥

पुनः किंभूतम्। मुकुटे य इन्दुश्चन्द्रस्तस्माद्वर्षन्गलन्यः सुधाभरौघोऽमृतसमूहप्रवाहस्तत्र य आप्लवः स्नानं तेन निमित्तेन लब्धसंज्ञां प्राप्तचेतनामत एवाश्वसन्तीमुज्जीवन्तीम्। अत एव पुनर्भूयोऽप्युद्गीतवेदां पठितश्रुतिकाम्। ब्रह्मत्वादिति भावः। पुरातनीं प्राक्तनीम्। 'सायंचिरम्–'इत्यादिना पुराव्याट्ट्युतुटौ। टित्वान्ङीप्। ब्रह्मकपालानां मालां स्रजं कण्ठे गले वहन्तम्। दधानमित्यर्थः॥

**सलीलमङ्कस्थितया गिरीन्द्रपुत्र्या नवाष्टापदवल्लिभासा।[^860]  
विराजमानं शरदभ्रखण्डं परिस्फुरन्त्याचिररोचिषेव॥१८॥**

 

सलीलमिति॥

पुनः किंभूतम्। नवं यदष्टापदं हेम। 'हेमन्यष्टापदं वरे'इति मेदिनी। तस्य वल्ली लता। 'वल्ली तु व्रततिर्लता'इत्यमरः। प्रकृत्या तु वल्लीशब्दस्य ह्रस्वत्वमेव। 'कृदिकारादक्तिनः'इति दीर्घत्वम्। तस्या भा इव भा यस्याः। तद्वच्छोभमानयेत्यर्थः। तथा सलीलं सक्रीडमङ्कस्थितयाङ्कमा- रूढया गिरीन्द्रपुत्र्या हिमालयकन्यया परितः स्फुरन्त्या प्रसरन्त्याचिररोचिषा चलप्रभया विद्युता शरदभ्रस्य शरत्कालिकमेघस्य खण्डं शकलमिव विराजमानं शोभमानम्। महेश्वरस्य शुभ्रत्वं भस्मोद्धूलनादिति विवेचनीयम्। खण्डौपम्यं च शुभ्रत्वमात्रतात्पर्येण न विरुध्यते॥

**दृप्तान्धकप्राणहरं पिनाकं महासुर[^861]स्त्रीविधवत्वहेतुम्[^862]।  
करेण गृह्णन्तमगृह्यमन्यैः[^863] पुरा स्मर[^864]प्लोषणकेलिकारम्॥१९॥**

 

दृप्तेति॥

दृप्तोऽभिमानी योऽन्धकोऽन्धकासुरस्तस्य प्राणानां हरमपहारकम्। तद्धननसाधनमित्यर्थः। तथा महासुरास्त्रिपुरादयस्तेषां याः स्त्रियस्तासां विधवत्वं वैधव्यम्। मृतभर्तृकत्वमिति यावत्। तस्य हेतुं कारणम्। महासुरविनाशकमित्यर्थः। तथा पुरा पूर्वं स्मरस्य कामस्य प्लोषणं दाहं केल्यानायासेन करोतीति तथा। अन्यैः शिवातिरिक्तैरगृह्यं ग्रहीतुमशक्यं पिनाकं धनुः करेण पाणिना गृह्णन्तं दधानम्॥

**भद्रासनं काञ्चनपादपीठं महार्ह[^865]माणिक्यविभङ्गिचित्रम्।  
अधिष्ठितं चन्द्रमरीचिगौरैरुद्वीज्यमानं चमरैर्गणाभ्याम्॥२०॥**

** भद्रासनमिति॥** महार्हाणां बहुमूल्यानां माणिक्यानां विभङ्गिभी रचनाभिश्चित्रं विचित्रम्। भद्रं शुभमासनं पट्टादिनिर्मितं यत्र तादृशम्। बध्नन्तमिति पदमध्याहार्यम्। भद्रासनमासनविशेषमिति केचिद्व्याचक्षते, तत्त्वध्याहारदोषाद्योगाभ्याससमयाभावेन तदसंभवाच्चोपेक्षणीयमिति। काञ्चनपादपीठं सौवर्णसिंहासनमधिष्ठितम्। तत्रोपविष्टमित्यर्थः। 'अधिशीङ्स्थासाम्–'इति कर्मत्वम्। पुनश्च। चन्द्रमरीचिवद्गौरैर्विशदैश्वमरैः कृत्वा गणाभ्यां कर्तृभ्यामु- द्वीज्यमानं प्रेङ्ख्यमानम्। कर्तृद्वित्वे चमरबहुत्वं प्रतिक्षणनूतनग्रहणात्संगमनीयम्॥

**शस्त्रास्त्रविद्याभ्यसनैकसक्ते[^866] सविस्मयैरेत्य गणैः सुदृष्टे[^867]।  
नीराज्य[^868]माने स्फटिका[^869]चलेन सानन्दनिर्दिष्टदृशं कुमारे ॥२१॥**

 **शस्त्रास्त्रेति॥** शस्त्राणि धनुरादीनि अस्राणि मोहनादीनि तान्येव विद्यास्तासामभ्यसन एवैकं केवलं सक्तेऽनुरक्ते। तथा गणैः प्रमथप्रभृतिभिरेत्य तत्समीपं प्राप्य सविस्मयैः साश्चर्यैः सद्भिः सुतरां दृष्टे। साभिलाषमवलोकित इत्यर्थः। तथा स्फटिकाचलेन कैलासेन। जङ्गमात्मकेन सतेति शेषः। नीराज्य- माने। आर्तिक्येनेति शेषः। एवंभूते कुमारे पुत्रे सानन्दं सामोदं निर्दिष्टा सन्निहिता दृग्दृष्टिर्येन तम्। सानन्दतया कुमारमवलोकयन्तमित्यर्थः॥

**तथाविधं शैलसुताधिनाथं पुलोमपुत्रीदयितो निरीक्ष्य।  
आसीत्क्षणं क्षोभपरो नु[^870]कस्य मनो न हि क्षुभ्यति धामधाम्नि॥२२॥**

** तथाविधमिति॥** पुलोमपुत्री पुलोमजा शचीति यावत्। 'पुलोमजा शचीन्द्राणी'इत्यमरः। तस्या दयितः प्रियः पुरंदरः तथाविधं पूर्वोक्तविशेषणविशिष्टं शैलसुतायाः पार्वत्या अधिनाथं महेश्वरं निरीक्ष्य क्षणं मुहूर्तं क्षोभे चित्तसंचलने पर आसक्तः संचलनेन व्याकुल आसीत्। ननु महेश्वरदर्शनेन कथं व्याकुल आसीदित्यर्थान्तरं न्यस्यति—हि यतः धामधाम्नितेजोराशौ कस्य मनश्वेतो न क्षुभ्यति क्षोभं प्राप्नोति। अपि तु सर्वस्यापीत्यर्थः॥

**विकस्वराम्भोजवनश्रिया तं दृशां सहस्रेण निरीक्षमाण[^871]ः।  
रोमालिभिः[^872] स्वर्गपतिर्बभासे पुष्पोत्कराकीर्ण इवा[^873]म्रशाखी॥२३॥**

** विकस्वरेति॥** स्वर्गपतिर्महेन्द्रः। विकस्वराणां प्रफुल्लानामम्भोजानां कमलानां वनस्य श्रीरिव श्रीः शोभा यस्य तथाभूतेन दृशां नेत्राणां सहस्रेण तं महेश्वरं निरीक्षमाणो विलोकमानः सन्। रोम्णामालिभिः समूहैर्निमित्तैः पुष्पाणामुत्करेण समूहेनाकीर्ण आसमन्ताद्व्याप्त आम्रशाख्याम्रवृक्ष इव बभासे शुशुभे। उपमालंकारः॥

**दृष्ट्वा सहस्रेण दृशां महेशमभूत्कृतार्थोऽतितरां[^874] महेन्द्रः।  
सर्वाङ्गजातं[^875] तदथो विरूप[^876]मिव[^877] प्रियाकोपकरं[^878] विवेद॥ २४ ॥**

** दृष्ट्वेति॥** दृशां सहस्रेण महेशं शिवं दृष्ट्वा महेन्द्र इन्द्रोऽतितरामतिशयं कृतार्थः कृतकृत्योऽभूत्। अथोऽनन्तरं तत्सर्वाङ्गजातं सर्वेष्वङ्गेषु भूतं विरूपं रोमाञ्चजनितवैरूप्यं प्रियायाः शच्याः कोपकरं क्रोधविधायीव विवेद जज्ञे।सपत्नीसंबन्धजनितत्वशङ्काकुलत्वादिति भावः॥

**ततः कुमारं कनकाद्रिसारं पुरंदरः प्रेक्ष्य धृतास्त्रशस्त्रम्।  
महेश्वरोपान्तिकवर्तमानं शत्रोर्जयाशां मनसा बबन्ध॥२५॥**

** तत इति॥** ततोऽनन्तरम्। पुरंदर इन्द्रः कनकाद्रेः सुमेरोः सार इव सारो वीर्यं यस्य तम्। महाबलीयांसमित्यर्थः। अत एव धृतान्यस्त्राणि शस्त्राणि च येन तथा महेश्वरस्य पितुरुपान्तिके समीपे वर्तमानं तिष्ठन्तं कुमारं प्रेक्ष्य विलोक्य शत्रोस्तारकस्य जय आशां मनसा बबन्ध धृतवान्। एवंभूतोऽयं कुमारो मच्छत्रूञ्जेष्यत्येवेति पुरंदरस्य प्रतीतिरभूदित्यर्थः

 अथ युग्मेनाह—

**श्रीनीलकण्ठ द्युपतिः पुरोऽस्ति त्वयि[^879] प्रणामावसरं प्रतीच्छन्[^880]।  
सहस्रनेत्रे[^881]ऽत्र भव त्रिनेत्र दृष्ट्या[^882] प्रसादप्रगुणो[^883] महेश[^884]॥२६॥  
इति प्रबद्धाञ्जलिरेत्य नन्दी निधाय कक्षामभि हेमवेत्रम्[^885]।  
प्रसादपात्रं पुरतो भविष्णुरथ[^886] स्मरारातिमुवाच वाचम्॥२७॥**

**श्रीति। इतीति॥** अथ नन्दी गणः पुरतः सर्वेभ्योऽग्रगामितयेन्द्राधिष्ठितकक्षामारभ्य महेश्वराधिश्रितमन्दिरपर्यन्तमहंपूर्विकया बहुविधगणसुरगणावृते मध्यगतदेशेऽहंपूर्विकावलम्बेनेति तात्पर्यार्थः। प्रसादस्येन्द्रागमनिवेदनामुदन्धेनान्धकारिणा दत्तपारितोषिकरूपस्य पात्रं योग्यो भविष्णुर्भवितुमिच्छुः सन्नेत्य। अन्तरिति शेषः। तथा कक्षां द्वारमभि संमुखं हेमवेत्रं सौवर्णयष्टिकां निधाय संस्थाप्य। इयं वेत्रधारिणो रीतिर्वर्णिता। प्रबद्धाञ्जलिः सन्स्मरारातिं महेश्वरम्। भो श्रीयुक्तनीलकण्ठ सपार्वतीक महेश्वर। द्युपतिरिन्द्रस्त्वयि भवति प्रणामावसरं प्रणतिसमयं प्रतीच्छन्प्रतीक्षमाणः पुरोऽग्रेऽस्ति विद्यते। महेश्वरप्रणिनंसुः सन्बहिरास्त इत्यर्थः। अतो हे त्रिनेत्र भो महेश, अत्र पुरोवर्तिनि सहस्रनेत्र इन्द्रे दृष्ट्या दर्शनेन प्रसादप्रगुणः प्रसादविधानानुकूलो भव। आत्मीयदर्शनरूपं प्रसादं तदुपरि कुर्वित्यर्थः। इत्येवंभूतां वाचमुवाचोक्तवान्॥

**पुरा[^887] सुरेन्द्रं[^888] सुरसङ्घसेव्यं त्रिलोक[^889]सेव्यस्त्रिपुरासुरारिः।  
प्रीत्या सुधासार[^890]निधारिणेव ततोऽनुजग्राह विलोकनेन॥२८॥**

** पुरेति॥** ततोऽनन्तरं निवेदनानन्तरं त्रिलोकसेव्यस्त्रैलोक्यपूजनीयस्त्रिपुरासुरस्यारिः शत्रुर्महेश्वरः सुरसङ्घेन देवसमूहेन सेव्यं पूज्यं सुरेन्द्रमिन्द्रं पुरा प्रथमं प्रीत्या निमित्तेन सुधासारम्। अमृततुल्यमित्यर्थः। निधारयति नितरां धारां धारारूपं करोति। 'तत्करोति–'इति करोत्यर्थे णिच्। सुधासारधारां वर्ष- तेत्यर्थः। एवंभूतेनेव विलोकनेव दर्शनेनानुजग्राह। तदुपर्यनुग्रहमकार्षीदित्यर्थः। स्वामिनां प्रसादपूर्वकमवलोकनमेव भृत्यानामुपरि महाननुग्रह इति भावः ॥

**किरीटकोटिच्युतपारिजातपुष्पोत्क[^891]रेणानमितेन मूर्ध्ना।  
स्वगैकव[^892]न्द्योजगदेकवन्द्यं[^893] तं देवदेवं प्रणनाम देवः॥२९॥**

** किरीटेति॥** स्वर्ग एवैकं केवलं वन्द्यो नमस्करणीयो देव इन्द्र। आनमितेनात एव किरीटकोट्याश्च्युतोऽधःपतितः पारिजातपुष्पाणां मन्दारकुसुमाना- मुत्करः समूहो यस्मात्तथाभूतेन मूर्ध्ना शिरसा जगतामेकमेव वन्द्यं नमस्करणीयम्। एतत्सदृशो जगतां वन्द्यतयान्यो न विद्यत इत्यर्थः। तं देवदेवं महेश्वरं प्रणनाम नमश्चक्रे॥

**अनेकलोकैकनमस्क्रियार्हं महेश्वरं तं त्रिदशेश्वरः[^894] सः।  
भक्त्या नमस्कृत्य कृतार्थतायाः पात्रं पवित्रं परमं बभूव॥३०॥**

** अनेकेति॥** स त्रिदशेश्वर इन्द्रो भक्त्या। भक्तिपूर्वकमित्यर्थः। अनेन त्रयो ये लोकास्तेषामेक एव नमस्क्रियायामर्हउचितस्तथोक्तं तं महेश्वरं नमस्कृत्य 'उपपदविभक्तेः कारकविभक्तिर्बलीयसी'इत्युक्तेर्द्वितीया। परममत्यन्तं पवित्रं विशदं कृतार्थतायाः कृतकृत्यत्वस्य पात्रंस्थानं बभूव। महेन्द्रो महेश्वरं प्रणम्य कृतकृत्योऽभूदित्यर्थः॥

सुभक्तिभाजामधि पादपीठं[^895] प्रान्तक्षितिं नम्रतरैः शिरोभिः।  
ततः प्रणेमुः पुरतो गणानां[^896] गणाः

सुराणां

क्रमतः पुरारिम्॥३१॥

** सुभक्तीति॥** ततोऽनन्तरम्। सुभक्तिं भजन्ति तेषाम्। 'भजो ण्विः'इति ण्विः। सुराणामिन्द्रातिरिक्तानां सुराणां गणाः। गणानां प्रथमप्रभृतीनां पुरतो- ऽग्रे। अनेन मर्यादातिरिक्तकरणस्य दुर्विधेयत्वमुक्तम्। पादपीठस्य चरणाधारपीठविशेषस्य प्रान्तक्षितिः समीपभूमिस्तामध्यधिकृत्य। आधारभूतां कृत्वे- त्यर्थः। अत्राधिशब्देनाधिकरणमाधारः। स चौपश्लेषिकः। अव्ययानामाकृतिगणत्वादधिशब्दोऽत्राधिकरणपर्यायोऽव्ययम्। अन्यथामन्तत्वमन्वेषणीयम्। नम्रतरैः शिरोभिः पुरारिं महेश्वरं क्रमतः क्रमेण प्रणेमुर्नमश्चकुः।

**गणोपनीते प्रभुणोपदिष्ट[^897] शुभासने[^898] हेममये पुरस्तात्।  
प्रापोपविश्य प्रमुदं[^899] सुरेन्द्रः प्रभुप्रसादो[^900] हि मुदे न कस्य ॥ ३२ ॥**

** गणेति॥** सुरेन्द्रः गणेन केनचिदुपनीते। प्रभुशासनेनेति शेषः। तथा हेममये सुवर्णमये शुभासने प्रभुणा हरेणोपदिष्ट आरोढुमाज्ञप्तः सन्। पुरस्तात्प्रभो- रग्रत एवोपविश्य स्थित्वा प्रकृष्टां मुदं हर्षं प्राप। तथा हि। प्रभुप्रसादः प्रभुकर्तृकोऽनुग्रहः कस्यानुगस्य मुदे प्रीत्यै न भवति। अपि तु सर्वस्यापीति काक्वा व्याख्येयम्॥

**क्रमेण चान्येऽपि[^901] विलोकनेन संभाविताः सस्मितमीश्वरेण।  
उपाविशं[^902]स्तोषविशेषमाप्ता दृग्गोचरे तस्य सुराः[^903] समग्राः॥ ३३ ॥**

** क्रमेणेति॥** ईश्वरेण महेश्वरेण क्रमेणानुक्रमतोऽन्येऽपि च समग्राः सुराः सस्मितं सप्रसादव्यञ्जकहासं यथा तथा विलोकनेन संभाविता आदृता अत एव तोषविशेषं संतोपाधिक्यमाप्ताः प्राप्ताः सन्तस्तस्य प्रभोर्दृग्गोचरे दृष्टिविषय उपाविशंस्तस्थुः। यथा युगपदेव भगवान्सर्वानवलोकयेत्तथैव सर्वे तस्थुरित्यर्थः॥

**अथाह देवो बलवैरिमुख्यान्गीर्वाण[^904]वर्गान्करुणार्द्रचेताः।  
कृताञ्जलीकानसुराभि[^905]भूतान्ध्वस्त[^906]श्रियः श्रान्तमुखान[^907]वेक्ष्य॥ ३४॥**

** अथेति॥** अथ देवो हरो बलवैरीन्द्रः स मुख्यो येषु तथाभूतान्गीर्वाणवर्गान्देवसमूहान्। असुरेण तारकेणाभिभूताञ्जितानत एव ध्वस्तश्रियो नष्टलक्ष्मी- कानतएव श्रान्तं खिन्नं मुखं येषाम्। नष्टमुखतेजस इत्यर्थः। अत एव कष्टनिवृत्यर्थं कृतोऽञ्जलिर्यैस्तानवेक्ष्य दृष्ट्वा करुणयार्द्रं स्निग्धं चेतो यस्य तथाभूतः सन्नाहोवाच॥

**अहो बतानन्तपराक्रमाणां दिवौकसो[^908] वीरवरायुधानाम्।  
हिमोदविन्दुग्लपितस्य किं यः पद्मस्य दैन्यं दधते मुखानि॥३५॥**

** अहो इति॥** अहोशब्दोऽत्र हेशब्दपर्यायः। हे दिवौकसो देवाः, अनन्तपराक्रमाणामपारविक्रमाणाम्। तथा वीरान्वृणतेऽभिलषन्ति। वीरहस्तजिगमिषा- शालीनीत्यर्थः। एवंभूतान्यायुधानि येषां तथाभूतानां वो युष्माकं मुखानि हिमस्य यदुदमुदकं तस्य यो बिन्दुस्तेन ग्लपितस्य क्षीणहर्षीकृतस्य। 'उदकस्योदः संज्ञायाम्'इत्युदादेशः। तथाभूतस्य पद्मस्य दैन्यं दीनतां किं कुतो दधते बिभ्रति। यूयं कुतः कारणतो भ्रष्टलक्ष्मीका इति प्रश्नाशयः॥

**स्वर्गौकसः स्वर्गपरिच्युताः किं स्वपुण्यराशौ[^909] सुमहत्त[^910]मेऽपि।  
चिह्नं चिरोढं न[^911]तु यूयमेते निजाधिपत्यस्य परित्यजध्वम्॥३६॥**

** स्वर्गौकस इति॥** हे स्वर्गौकसः, स्वपुण्यराशौ स्वर्गप्राप्तिनिमित्तपुण्यव्रजे सुतरां महत्तमेऽपि। अक्षयेऽपीत्यर्थः। किं कुतः स्वर्गपरिच्युताः स्वस्थानभ्रष्टाः। भ्रंशे किं कारणमिति प्रश्नाशयः। अथ चाश्वासयति—एते यूयं चिरोढं बहुकालमूढं निजाधिपत्यस्य स्वीयस्वामितायाश्चिह्नं छत्रचामरादि तु न परित्यजध्वं मा परित्यजत। विध्यर्थे लोट्। त्यजध्वमित्यात्मनेपदं चिन्त्यम्॥

**दिवौकसो[^912] देवगृहं विहाय मनुष्यसाधारणतामवाप्ताः।  
यूयं कुतः कारणतश्चर[^913]ध्वं महीतले[^914] मानभृतो[^915] महान्तः॥३७॥**

** दिवौकस इति॥** हे दिवौकसः, महान्तोऽत एव मानभृतो मनस्विनो यूयं कुतः कारणतः कारणाद्देवगृहं स्वर्गं विहाय परित्यज्य मनुष्यसाधारणतां मानवसाम्यमवाप्ताः सन्तो महीतले चरध्वम्। संप्रश्नेलोट्। अत्राप्यात्मनेपदं चिन्त्यम्॥

अनन्यसाधारणसिद्धमुच्चैस्तद्दैवतं[^916] धाम निकामरम्यम्[^917]।  
कस्माद[^918]कस्मान्निरगाद्भ[^919]व

द्न्यश्चिरार्जितं पुण्यमिवापचारात्[^920]॥३८॥

** अनन्येति॥** हे देवाः, अन्यसाधारणेनान्यदीयदेशतुल्यत्वेन सिद्धं साधितम्। रचितमित्यर्थः। तन्न भवतीति तथोक्तमत एव निकामं बहु रम्यं मनोहरमुच्चैर्महत्तत्प्रसिद्धं दैवतं धाम स्वर्गमकस्मात्सहसैव कस्माद्धेतोः भवद्भ्योऽपचारात्पापाद्धेतोश्चिरार्जितं बहुकालेन संपादितं पुण्यमिव निरगान्निर्ग- तम्। 'तुह्यांपासून स्थल कसें जातें जहालें'इति लोकोक्तिरीतिरनुसंधेया॥

**दिवौकसो[^921] वो हृदयस्य कस्मात्तथाविधं धैर्यमहार्यमार्याः।  
अगादगाधस्य जलाशयस्य ग्रीष्मातितापादि[^922]वशादिवाम्भः॥३९॥**

** दिवौकस इति॥** हे दिवौकसो हे आर्याः, तथाविधं तादृशमहार्यमनिर्वचनीयं वो युष्माकं हृदयस्य मनसो धैर्यं कस्माद्धेतोर्ग्रीष्मेण योऽतितापादिः संतापादिस्तस्य वशाद्धेतोः अगाधस्य जलाशयस्याम्भ इव। अगादनशत्। अन्यत्र शुष्यतीत्यर्थः। धैर्यं न हेयमिति भावः॥

संप्रति स्वयमेव भयनिमित्तं दर्शयति—

**सुराः सुराधीशपुरःसराणां[^923] संमीयुषां वः सममातुराणाम्।[^924]  
तद्ब्रूत लोकत्रयजित्वरात्किं[^925] महासुरात्तारकतो[^926] विरुद्धम्॥४०॥**

 **सुरा इति॥**

हे सुराः, तत्तस्मादातुराणामत एव समं सह समीयुषामागतानां तथा सुराधीशपुरःसराणामिन्द्रप्रमुखानां वो युष्माकं लोकत्रयजित्वरात्रै- लोक्यजेतुस्तारकतस्तारकसंज्ञकान्महासुराद्विरुद्धं वैरं किम्। स भवतां वैरी किमिति प्रश्नः। ब्रूत वदत॥

**पराभवं तस्य महासुरस्य निषेद्धुमेको[^927]ऽहमलंभविष्णुः।  
दावानलप्लोषविपत्तिमन्यो महाम्बुदात्किं[^928] हरते वनानाम्॥४१॥**

 

पराभवमिति॥

भो देवाः, तस्य महासुरस्य तारकस्य तत्कर्तृकम्। 'कर्तृ कर्मणोः'इति कर्तरि षष्ठी। पराभवं पराजयम्। अर्थाद्यौष्माकीणमित्यर्थः। निषेद्धुं निवारयितुमहमेक एवालंभविष्णुः। समर्थोऽस्मीत्यर्थः। तथा हि। वनानां संबन्धिनीं दावानलस्य दावानलकर्तृको यः प्लोपो दाहः स एव विपत्तिस्तां महाम्बुदान्महतो मेघादन्योऽपरः। 'अन्यारात्–' इत्यादिना पञ्चमी। हरते किम्। अपि तु नैवेति काक्का व्याख्येयम्॥

**इतीरिते मन्मथमर्दनेन सुराः सुरेन्द्रप्रमुखा मुखेषु।  
सान्द्रप्रमोदाश्रुतरङ्गितेषु[^929] दधुः श्रियं सत्वरमाश्वसन्तः॥४२॥**

 

इतीति॥

मन्मथमर्दनेन महेश्वरेण इतीत्थमीरित उक्ते सति सुरेन्द्रप्रमुखाः सुरा देवा आश्वसन्तो विश्वसन्तः सन्तः। उज्जीवन्तं इति यावत्। सान्द्राणि सघनानि यानि प्रमोदाश्रूण्यानन्दबाष्पाणि तैस्तरङ्गितेषु तरङ्गयुक्तेषु मुखेषु सत्वरं शीघ्रम्। महेश्वरवाक्यस्यात्यानन्दहेतुत्वाच्छै

ध्र्य

म्। श्रियं शोभां दधुर्बभ्रुः॥

ततो गिरीशस्य गिरां विरामे[^930] जगाद लब्धेऽवसरे[^931] सुरेन्द्रः[^932]।  
भवन्ति वाचोऽवसरे प्रयुक्ता ध्रुवं फलाविष्टमहोदयाय[^933]॥४३॥

** तत इति॥**

ततोऽनन्तरं गिरीशस्य हरस्य गिरां वाचां विरामे सति लब्धे प्राप्तेऽवसरे समये सुरेन्द्र इन्द्रो जगादोवाच। तथा हि अवसरे काले प्रयुक्ताः प्रेरिताः। उक्ता इति यावत्। वाचो गिरः फलेनाविष्टः पूर्णो यो महोदयो महर्द्धिस्तस्मै तदर्थं भवन्ति ध्रुवम्। क्रियाग्रहणात्संप्रदानत्वम्। तादर्थ्येवा चतुर्थी॥

**ज्ञानप्रदीपेन तमोपहेनाविनश्वरेणास्खलितप्रभेण।  
भूतं भवद्भावि च यच्च किंचित्सर्वज्ञ[^934] सर्वं तव गोचरं[^935] तत्॥४४॥**

** ज्ञानेति॥** हे सर्वज्ञ, तमोपहेनाज्ञानह

न्त्राविनश्वरेणाक्षयेणास्खलितप्रभेणास्खलितकान्तिना। अनेन विशेषणेनामन्दकान्तित्वं हि बोद्धव्यम्। अतो नपौन- रुक्तत्यम्। तथाभूतेन ज्ञानप्रदीपेनात्मज्ञानरूपदीपकेन भूतं व्यतीतं भवद्वर्तमानं भावि भविष्यच्च यत्किंचित्तत्सर्वमेव तव गोचरं ज्ञानविषयम्। अस्तीत्यर्थः। आत्मज्ञानेन त्रैकालिकस्यापि कर्मादिकस्य ज्ञातासीति भावः॥

**दुर्वारदोरुद्यम[^936]दुःसहेन यत्तारकेणामरघस्मरेण।  
तदीशतामाप्तवता निरस्ता[^937] वयं दिवोऽमी वद[^938] किं न वेत्सि॥४५॥**

** दुर्वारेति॥** हे भगवन्, दुर्वारो दुर्धर्षणीयो यो दुरुद्यमो भुजदण्डवलं तेन कारणेन दुःसहेनात एवामराणां देवानां घस्मरेण वधकेन। 'घस्मरो वधकेऽपि च'इति मेदिनी। 'सृघस्यदः कमरच्'इति कमरच्प्रत्ययः। ईशतां स्वर्गाधीश तामाप्तवता तारकेणामी वयं दिवः स्वर्गसकाशाद्यन्निरस्ता निष्कामितास्तन्न वेत्सि किम्। अपितु वेत्स्येव। वद। वाक्यार्थः कर्म॥

**विधेरमोघं सवर[^939]प्रसादमासाद्य सद्यस्त्रिजगज्जिगीषुः।  
सुरानशेषानहकप्रमुख्यान्दोर्दण्डचण्डो[^940] मनुते तृणाय॥४६॥**

 

विधेरिति॥

हे भगवन्, स तारको विधेर्ब्रह्मणः सकाशादमोघं सफलं वर प्रसादमभिलापानुग्रहम्। 'वरोऽभिलषिते वरे'इति मेदिनी। आसाद्य प्राप्य सद्यः सहसैव दोर्दण्डाभ्यां भुजदण्डाभ्यां चण्डः प्रचण्डः। दुर्जय इति यावत्। अत एव त्रिजगतो जिगीषुर्जेता सन्। अहकप्रमुख्यानहं प्रमुखो ज्येष्टो येषु तथाभूतानशेषान्सर्वान्सुरान्। तृणाय तृणं मनुते मन्यते। 'मन्यकर्मण्यनादरे विभाषाप्राणिषु'इति चतुर्थीसविकरणग्रहणात्तनोतियोगे चिन्त्या॥

**स्तुत्या पुरास्माभिरुपासितेन पितामहेनेति निरूपितं नः।  
सेनापतिः संयति दैत्य[^941]मेतं पुरः स्मरारातिसुतो[^942] निहन्ति॥४७॥ .**

** स्तुत्येति॥** हे भगवन्, पुरा पूर्वमस्माभिः स्तुत्या श्लाघयोपासितेनानुकूलि तेन पितामहेन ब्रह्मणा नोऽस्मान् हे देवाः, संयति संगरे स्मरारातिसुतः शांकरिः सेनापतिः सेनानीः सन्नेतं दैत्यं पुरोऽग्रे निहन्ति। निहनिष्यतीत्यर्थः। 'यावत्पुरानिपातयोर्लट्'। इति निरूपितं कथितम्॥

**अहो[^943] ततोऽनन्तरमद्ययावत्सुदुःसहां तस्य पराभवार्तिम्[^944]।  
विषेहिरे हन्त[^945] हृदन्तशल्यमाज्ञानिवेशं[^946] त्रिदिवौकसोऽमी॥४८॥**

 

अहो इति॥

अहो भगवन्, ततः पितामहनिरूपणादनन्तरमद्ययावदद्यपर्यन्तममी त्रिदिवौकसो देवाः सुदुःसहाम्। 'ईषदुःसुषु–'इति खल्। तस्य तत्कर्तृकां पराभवेन निमित्ते

नातिं

पीडां हृदन्ते मनोमध्ये शल्यं तद्वद्दुःसहमाज्ञाया अनुशासनस्य 'भारं वहत'इत्यादिकस्य निवेशं स्थापनं विषेहिरेऽ- सहन्त। हन्तेति दुःखे॥

**निदाघधामक्लमविक्लवानां नवीनमम्भोदमिवौषधीनाम्।  
सुनन्दनं[^947] नन्दनमात्मनो नः सेनान्यमेतं[^941] स्वयमादिश त्वम्॥४९॥**

 

निदाघेति॥

हे भगवन्, त्वं स्वयमेव निदाघे ग्रीष्मे यद्धाम सौरं तेजस्तेन यः

क्ल

मः खेदो दाहलक्षणस्तेन विक्लवानां मलिनानामौषधीनां सुतरां नन्दन- मानन्दकारिणं नवीनमाषाढीयमम्भोदमिव नोऽस्माकं नन्दनमानन्दकारिणं तथा सेनान्यं सेनाधिपतिमेतं पुरोवर्तिनमात्मनो नन्दनं पुत्रम्। नन्द्यादि- त्वा

ल्लयुः

। 'युवोः'इत्यनादेशः। आदिशानुशाधि। प्रार्थनायां लोट्। अस्मत्कार्यं कर्तुमिति शेष॥

**त्रैलोक्यलक्ष्मीहृदयैक[^949]शल्यं समूलमुत्खाय महासुरं तम्।  
अस्माकमेषां पुरतोभवन्स[^950]न्दुःखापहारं युधि[^951] यो विधत्ते॥५०॥**

 

त्रैलोक्येति॥

यो भवन्नन्दनस्त्रैलोक्यस्य लक्ष्म्या हृदय एकमद्वितीयं शल्यं तद्वद्दुर्धर्षं तं महासुरं तारकं युधि संगर एषामस्माकं पुरतोऽग्रे भवन्सन्। अग्रे भूत्वेत्यर्थः। समूलं सकुटुम्बपरिवारमुत्खाय निहत्य दुःखापहारं दुःखविनाशं विधत्ते कुरुते। त्वन्नन्दनं विनास्माकं दुःखसमूहः केन निवार्यत इति भावः॥

**महाहवे नाथ तवास्य सूनोः शस्त्रैः[^952] शितैः कृत्तशिरोधराणाम्।  
महासुराणां रमणीविलापैर्दिशो दशैता मुखरीभवन्तु॥५१॥**

 

महाहव इति॥

हे नाथ, महाहवे महति सङ्ग्रामेऽस्य पुरोवर्तिनस्तव सूनोः पुत्रस्य शितैस्तीक्ष्णैः शस्त्रैः करवालादिभिः कृत्तशिरोधराणां कर्तितग्रीवाणां महासुराणां दैत्यानां तारकपक्षाश्रयिणां रमणीनां विलापैर्वैधव्यप्रयुक्तप्रलापैरेता दश दिशो मुखरीभवन्तु वावदूका भवन्तु। 'मुखरो वावदूकेऽपि'इति मेदिनी। 'स्वमुखकुञ्जेभ्यो रः'इति रप्रत्ययः॥

**महारणक्षोणिपशूपहारी[^953]कृतेऽसुरे तत्र तवात्मजेन।  
बन्दिस्थितानां सुदृशां करोतु वेणिप्रमोक्षं[^954] सुरलोक एषः॥५२॥**

** महेति॥** हे भगवन्, तत्रासुरे तारके तवात्मजेन पुत्रेण महती या रणक्षोणिः संग्रामभूमिस्तत्र ये पशवः क्रोष्ट्यादयस्तेषामुपहारीकृत उपदीकृते सति। ‘उपहारश्वोपदायाम्'इति मेदिनी। एष सुरलोको बन्दिर्बन्धनागारं तत्र स्थितानां सुदृशां स्वरमणीनां वेणीप्रमोक्षं वेणीमोचनं करोतु॥

**इत्थं सुरेन्द्रे वदति स्मरारिः सुरारिदुश्चेष्टितजातरोषः।  
कृतानुकम्पस्त्रिदशेषु तेषु भूयोऽपि[^955] भूताधिपतिर्वभाषे॥५३॥**

** इत्थमिति॥** सुरेन्द्रे महेन्द्र इत्थं वदति सति सुरारिस्तारकस्य दुश्चेष्टितमपराधजनकश्चेष्टाविशेषस्तेन हेतुना जातरोष उत्पन्नामर्षः स्मरारिर्भूतानामधि- पतिर्हरः। तेषु त्रिदशेषु कृतानुकम्पो विहितदयः सन्। 'कृपा दयानुकम्पा स्यात्'इत्यमरः। भूयोऽपि पुनरपि बभाष उवाच॥

**अहो अहो देवगणाः सुरेन्द्रमुख्याः[^956] शृणुध्वं वचनं ममैते[^957]।  
विचेष्टते शंकर एष[^958] देवः कार्याय सज्जो भवतां सुताद्यैः[^959]॥५४॥**

** अहो इति॥** अहो अहो इति संबोधने। संभ्रमे द्विरुक्तिः। हे देवगणाः सुरेन्द्रमुख्याः पुरंदरप्रधाना एते यूयं मम वचनं शृणुध्वं शृणुत। तदेव सार्धद्वय्याह—एष शंकरो देवः सुताद्यैः पुत्रप्रभृतिभिः। पुत्रपौत्रादिभिरित्यर्थः। भवतां युष्माकं कार्याय। कार्यं कर्तुमित्यर्थः।'क्रियार्थ—'इत्यादिना चतुर्थी। सजः सिद्धो विचेष्टिते। वर्तत इत्यर्थः। मम पुत्रपौत्रजनकतायामपि भवत्कार्यमेव वीजमिति भावः॥

**पुरा मयाकारि गिरीन्द्रपुत्र्याः[^960] प्रतिग्रहोऽयं नियतात्मनापि।  
तत्रैषहेतुः[^961] खलु तद्भवेन वीरेण यद्वध्यत[^962] एव शत्रुः॥५५॥**

** पुरेति॥** हे देवाः पुरा पूर्वं नियतात्मनापि योगिनापि मया गिरीन्द्रपुत्र्या अयं प्रतिग्रह आदानम्। परिणयनमित्यर्थः। यदकारि कृतः। तत्रैष हेतुर्निमित्तम्। खलु निश्चितम्। यद्यस्मादेष शत्रुस्तारकसंज्ञकस्तद्भवेन पार्वतीजन्मनावीरेण वध्यते हन्यते। अतस्तद्भवार्थं पार्वतीपरिग्रहः कृत इति भावः। अतोऽहं भवतामुपालम्भपात्रं नेति लोकतात्पर्यम्॥

**अत्रो[^267]पपन्नं तदमी[^964] नियुज्य कुमारमेनं पृतनापतित्वे।  
निघ्नन्तु[^965] शत्रुं सुरलोकमेष भुनक्तु[^966]भूयोऽपि सुरैः सहेन्द्रः[^967]॥५६॥**

** अत्रेति॥** तत्तस्मादमी भवन्तोऽत्र भवत्कार्य उपपन्नं युक्तम्। योग्यमित्यर्थः। तथाभूतमेनं कुमारं पृतनापतित्वे सैनापत्ये नियुज्य नियुक्तं कृत्वा शत्रुं तारकं निघ्नन्तु। एतत्साहाय्येन भवन्तस्तारकं मारयन्त्विति भावः। अत एष इन्द्रः सुरेन्द्रः सुरैः सह भूयोऽपि पुनरपि सुरलोकं स्वर्गं भुनक्तु पालयतु। आशिषि लोट्॥

**इत्युदीर्य भगवांस्तमा[^968]त्मजं घोरसंगरमहोत्सवोत्सुकम्।  
नन्दनं[^969] हि जहि[^970] देवविद्विषं[^971] संयतीति निजगाद शंकरः॥५७॥**

** इतीति॥**

शंकरः शंकरसंज्ञको भगवानिति पूर्वोक्तमुदीर्योच्चार्य घोरो भीमः 'घोरं भीमं भयानकम्'इत्यमरः। यः संगरः सङ्ग्रामः स एव महोत्सवो महानानन्दस्तत्रोत्सुकमुत्कण्ठितमत एव नन्दनमानन्दकरम्। 'नन्दिग्रहि–'इति ल्युः। तमात्मजं कुमारम् 'हे पुत्र, संयति सङ्ग्रामे देवानामिन्द्रादीनां विद्विषं विशेषेण द्वेष्टारं तारकं जहि'। 'हन्तेर्जः'इति हनो जादेशः। इति निजगादोक्तवान्हि। रथोद्धतावृत्तम्॥

**शासनं पशुपतेः स[^972]कुमारः स्वीचकार शिरसावनतेन।  
सर्वथैव पितृभक्तिरतानामेष एव परमः खलु धर्मः॥५८॥**

 **शासनमिति॥**

स कुमारः कार्तिकेयः पशुपतेः पितुर्हरस्य शासनमाज्ञामवनतेन नम्रीकृतेन शिरसा स्वीचकार। स्वीयं चकारेत्यर्थः। 'कृभ्वस्तियोगे'इति च्विः। 'अस्य च्वौ'इतीकारः। 'च्वौ च'इति दीर्घः। तथाहि। सर्वथैव सर्वप्रकारेणैव पितृभक्तौ जनकश्रद्धायां रतानां सक्तानां खल्वेष एव परमो धर्मः। यदाज्ञां झटित्येव स्वीकुर्वन्तीति। स्वागतावृत्तम्॥

**असुरयुद्धविधौ विबुधेश्वरे[^973] पशुपतौ वदतीति तमात्मजम्[^974]।  
गिरिजया मुमुदे सुतविक्रमे सति[^975] न नन्दति का[^976]खलु वीरसूः ॥५९॥**

 **असुरेति॥**

विबुधेश्वरे सकलदेवस्वामिनि पशुपतौ हरे। असुरस्य तारकस्य यो युद्धविधिः सङ्ग्रामकरणं तत्र। उक्तमिति शेषः। तमात्मजं पुत्रमिति वदति सति। गिरिजया पार्वत्या मुमुदे प्रसेदे। तथा हि खलु निश्चये। सुतविक्रमे पुत्रपराक्रमे सति का वीरसूर्वीरप्रसूतिः स्त्री न नन्दति। अपि तु सर्वापि नन्दतीत्यर्थः। पुत्रविषये पराक्रमसत्तैव परममुत्कारणं वीरसूनां भवतीति भावः। द्रुतविलम्बितं वृत्तम्—'द्रुतविलम्बितमाह नभौ भरौ'इति लक्षणात्॥

सुरपरिवृढः प्रौढं वीरं कुमारमुमापते-  
र्बलवदमरारातिस्त्रीणां दृगञ्जनभञ्जनम्[^977]।  
जगदभयदं सद्यः प्राप्य प्रमोदपरोऽभव-  
द्ध्रुवमभिमते पूर्णे को वा मुदा न हि माद्यति॥६०॥

 

सुरेति॥

सुराणां परिवृढः परिशास्तेन्द्रः। 'बृहू हिंसायाम्'। कर्तरि क्तः। प्रौढमतिशयं वीरं पराक्रमशालिनं बलवान्योऽमरारातिस्तारकासुरस्तस्य स्त्रीणां दृगञ्जनस्य दृष्टिकज्जलस्य भञ्जनं भञ्जकम्। कर्तरि ल्युट्। मृतभर्तृकतया कज्जलधारणस्यानुचितत्वादिति भावः। अत एव जगद्भ्योऽभयदम- भयदातारसुमापतेर्हरस्य कुमारं पुत्रं प्राप्य सद्यः सहसा प्रमोदे प्रकृष्टोन्मोदे। पर असक्तोऽभवज्जातः। तथा हि। अभिमते मनोरथे पूर्णे सति मुदा प्रीत्या निमित्तेन को वा न माद्यति। अपि तु सर्व एवोन्मत्तो भवतीत्यर्थः। अत्र सामान्येन विशेषसमर्थनरूपोऽर्थान्तरन्यासोऽलंकारः। इदं हरिणी छन्दः– 'रसयुगहयैन्सौं म्नौ लो गो यदा हरिणी तदा'इति लक्षणात्॥

इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीताराम-  
कविविरचितया संजीविनीसमाख्यया व्याख्यया समेतः  
श्रीकालिदासकृतौ कुमारसंभवे महाकाव्ये कुमार-  
सैनापत्यवर्णनं नाम द्वादशः सर्गः॥

———————

**त्रयोदशः सर्गः।**  

**———————**

**प्रस्थानकालोचितचारुवेषः स स्वर्गिवर्गैरनुगम्यमानः।  
ततः कुमारः शिरसा नतेन त्रैलोक्य[^978]भर्तुः प्रणनाम पादौ॥१॥**

 

प्रस्थानेति॥

ततोऽनन्तरं स कुमारः कार्तिकेयः प्रस्थानकाल उचितो योग्यश्चारुश्च वेषो यस्य। तथा स्वर्गिवर्गैरिन्द्रादिदेवगणैरनुगम्यमानः सन्। नतेन शिरसा त्रैलोक्यभर्तुः शिवस्य पादौ प्रणनाम नमश्चक्रे। **'उपसर्गादसमासेऽपि'**

इति णत्वम्॥

**जहीन्द्रशत्रुं समरेऽमरेशपदं स्थिरत्वं नय वीर वत्स।  
इत्याशिषा तं प्रणमन्तमीशो मूर्धन्युपाघ्राय मुदाभ्यनन्दत्॥२॥**

 

जहीति॥

प्रणमन्तं नमस्कुर्वन्तं तं कुमारमीशो हरो मुदा प्रीत्या मूर्धन्युपाघ्राय गन्धमुपादाय 'हे वीर हे वत्स, समरे युधीन्द्रशत्रुं तारकं जहि मारय। अथामरेशपदमिन्द्रपदं स्वर्गं स्थिरत्वं स्थैर्यंनय प्रापय'। **उभयत्राप्याशिषि लोट्**

। इत्येवं भूतयाशिषाशीर्वादेनाभ्यनन्ददस्तौषीत्॥

**प्रह्वीभवन्नम्रतरेण मूर्ध्ना नमश्चकाराङ्घ्रियुगं[^979] स्वमातुः।  
तस्याः प्रमोदाश्रुपयः प्रवृष्टि[^980]स्तस्याभवद्वीरवराभिषेकः॥३॥**

** प्रह्वीति॥** स कुमारः प्रह्वीभवन्नम्रीभवन्सन्नम्रतरेण मूर्ध्ना। अत्र प्रह्वीभवन्नित्यनेनैव मूर्ध्नोनम्रत्वे सिद्धे पुनर्विशेषणोपादानं सामान्यतोऽन्येषामङ्गानां नम्रत्वोक्त्यपेक्षया मूर्ध्नि क्रियातिशयद्योतनार्थम्। पुनरुपादानेन तरब्ग्रहण- लिङ्गाच्च। स्वमातुरङ्घ्रियुगं चरणद्वन्द्वं नमश्चकार। तस्याः पार्वत्याः संबन्धीनि यानि प्रमोदाश्रुपयांसि तेषां प्रवृष्टिर्वर्षणं तस्य कुमारस्य वीरेषु वरस्य श्रेयसः। सेनापतेरित्यर्थः। तस्याभिषेक इव योऽभिषेकः सोऽभवत्। तस्य यादृगभिषेको भवति स मात्रश्रुपयोवृष्टिराशिरश्चरणनखपर्यन्तं प्लावयन्त्यभूदिति भावः॥

**तमङ्कमारोप्य सुता हिमाद्रे[^981]राश्लिष्य[^982] गाढं सुतवत्सला सा।  
शिरस्युपाघ्राय जगाद शत्रुं जित्वा कृतार्थीकुरु[^983] वीरसूं माम्॥४॥**

** तमिति॥** सुते पुत्रे वत्सला कृपावती सा हिमाद्रेः सुता पार्वती तं पुत्रम्। अस्य ल्यबन्तत्रयेण संबन्धो विधेयः। अङ्कमुत्सङ्गम्। 'अङ्को रूपकभेदाङ्गचिह्ने रेखाजिभूषणे। रूपकाण्डान्तिकोत्सङ्गस्थानेऽङ्कं पापदुःखयोः'इति मेदिनी। आरोप्य संस्थाप्य। तथा गाढं दृढं यथा तथा। 'प्रगाढः कृच्छ्रद्दढयोः'इति मेदिनी। प्रेति त्रित्वसंघातनिवेशनायैव। एवं विना तदलाभात्। आश्लिष्यालिङ्ग्य। तथा शिरस्युपाघ्राय च। 'हे वत्स, त्वं शत्रु तारकं जित्वा वीरं सूते सा वीरसूस्तथोक्तां मां कृतार्थोकुरु इति जगाद। एवंविधे महति कार्ये भवता प्रतिपादिते सति त्रैलोक्यप्रसृतिशीलेन यशसा धवलीकृतं सत् 'एष यदीयः पुत्रः सा कृतार्थैव'इति वर्णयिष्यतीत्यतो मत्कृतार्थत्वं सिद्धमेवेति भावः॥

**उद्दामदैत्ये[^984]शविपत्तिहेतुः श्रद्धालुचेताः समरोत्सवस्य[^985]।  
आपृच्छ्य भक्त्या गिरिजागिरीशौ ततः प्रतस्थेऽभिदिवं[^986] कुमारः॥५॥**

** उद्दामेति॥** ततोऽनन्तरमुद्दाम उद्भटो यो दैत्येशस्तारकस्तस्य विपत्तिमृत्युस्तस्या हेतुः कारणम्। तत्कर्तेत्यर्थः। तथा समरोत्सवस्य सङ्ग्रामरूप- स्योत्सवस्य 'मह उद्धव उत्सवः'इत्यमरः। इयं कर्मणि षष्ठी। संबन्धमात्रविवक्षितत्वात्। इह षष्ट्यन्तस्य वृत्तिगतेनापि श्रद्धाशब्देन नित्यसंबन्धवशात्संबन्धं कृत्वा कृद्योगलक्षणा षष्ठी समर्थनीया। केचित्तु 'समरोत्सवे सः'इति विषयलक्षणसप्तम्यन्तत्वमङ्गीकृत्य पठन्ति। तत्रापि समासवृत्तिगतस्य श्रद्धालुशब्दस्य संबन्धो दुर्घट इत्यलम्। श्रद्धालु भक्तिशीलं चेतो यस्य। सङ्ग्रामश्रद्धाधायक इत्यर्थः। एवंभूतः कुमारो भक्त्या भक्तिपूर्वकं गिरिजागिरीशौ पितरावा- पृच्छ्थ। मया गम्यत इत्युक्त्वेत्यर्थः। दिवमभि प्रतस्थे चचाल। 'समवप्रवि–' इत्यात्मनेपदम्॥

**देवं महेशं गिरिजां च देवीं ततः प्रणम्य त्रिदिवौकसोऽपि।  
प्रदक्षिणीकृत्य च[^987]नाकनाथपूर्वाः समस्तास्तमथानुजग्मुः[^988]॥६॥**

 

देवमिति॥

ततोऽनन्तरम्। नाकनाथपूर्वा इन्द्रप्रमुखाः समस्तास्त्रिदिवौकसो देवा अपि। पूर्वोक्तकुमारप्रस्थानसमुच्चायकोऽपिशब्दः। 'अपि संभावना- प्रश्नाशङ्कागर्हासमुच्चये'इति विश्वः। महेशं देवं गिरिजां देवीं च प्रणम्य। अथ प्रदक्षिणीकृत्य।प्रदक्षिणौ परिक्रमणवशात्सव्यभागस्थौ कृत्वेत्यर्थः। 'ऊर्यादि- च्चिडाचश्च'इति गतिसंज्ञकतया 'कुगतिप्रादयः'इति समासत्वात् 'समासेऽनञ्पूर्वे–'इति क्त्वो ल्याबादेशः। तं कुमारमनु पश्चाज्जग्मुरित्यर्थः॥

**अथ व्रजद्भिस्त्रिदशैरशेषैः[^989] स्फुरत्प्रभाभासुरमण्डलैस्तैः[^990]।  
नभो[^388] बभासे परितो[^992] विकीर्णं दिवापि नक्षत्रगणैरिवोग्रैः॥७॥**

 

अथेति॥

अथानन्तरं ब्रजद्भिर्गच्छद्भिरत एव स्फुरत्प्रसरत्प्रभायाकान्त्याः संबन्धि भासुरं दीप्यमानं मण्डलं चक्रवालं येषाम्। 'चक्रवालं तु मण्डलम्'इत्यमरः। तैरशेषैः संपूर्णैस्त्रिदशैर्देवैर्विकीर्णं व्याप्तं नभोऽन्तरिक्षं दिवापि दिनेऽपि। उग्रैर्भासुरैर्नक्षत्रगणैर्विकीर्णमिव बभासे। भासुरत्वरूपसा- धारणधर्मेण त्रिदशविकिरणविशिष्टे नभसि नक्षत्रविकिरणविशिष्टत्वोत्प्रेक्षणादुत्प्रेक्षालंकारः। ननु 'उग्रः शूद्रासुते क्षत्राद्रुद्रेपुंसि त्रिषूत्कटे'इति कोशो- क्त्योत्कटवाचिनोऽप्युग्रशब्दस्य कथं भासुरवाचकतेति चेत्, सत्यम्। अत्रौत्कट्यं केनचिद्धर्मेण विवक्षितं न तु तेजसैव। कान्त्या तापेन वा सौन्दर्यादिना वोत्कटोऽधिक इत्यर्थप्रणयनात्प्रकृते समाधेयम्॥

**रराज तेषां व्रजतां सुराणां मध्ये कुमारोऽधिककान्तिकान्तः[^993]।  
नक्षत्रताराग्रहमण्डलानामिव त्रियामारमणो[^994] नभोन्ते[^995]॥८॥**

 

रराजेति॥

नभोन्तेऽन्तरिक्षमध्ये व्रजतां गच्छतां तेषां सुराणां मध्ये कुमारः कार्तिकेयः। अग्रेऽपि नभोन्त इत्यस्य संबन्धः कार्यः। नक्षत्राण्यश्विन्यादीनि, ताराः सप्तविंशतिव्यतिरिक्ताः, ग्रहाः सूर्यादयो नव, तेषां मण्डलानां गोलानां मध्ये त्रियामारमणश्चन्द्र इव रराज। यतोऽधिककान्त्या कान्तो मनोहरः। नक्षत्राणां मध्ये यथा चन्द्र एवं शोभते तथा देवानां मध्ये कुमार एव शुशुभ इत्यर्थः। पूर्णोपमालंकारः।

गिरीशगौरीतनयेन सार्धं पुलोमपुत्रीदयितादयस्ते।  
उत्तीर्य नक्षत्रपथं मुहूर्ता[^996]त्प्रपेदिरे लोकमथात्मनीनम्[^997]॥९॥

**इत्यन्धकारातिसुतस्य दैत्यवधाय युद्धोत्सुकमानसस्य[^998]।  
सर्वं शुचिस्मेर[^999]मुखारविन्दं गीर्वाणवृन्दं वचसा ननन्द[^1000]॥१७॥**

 

इतीति॥

दैत्यवधाय दैत्यवधं कर्तुं युद्ध उत्सुकमानसस्योत्कण्ठितचेतसोऽन्धकारातिसुतस्य शिवपुत्रस्य कुमारस्य संबन्धिना इति पूर्वोक्तेन वचसा सर्वं गीर्वाणवृन्दं देवसमूहः शुचि शुद्धं स्मेरं समन्दहासं मुखारविन्दं मुखकमलं यस्य तथाभूतं सदा ननन्द जहर्ष॥

**सान्द्रप्रमोदा[^1001]त्पुलकोपगूढः सर्वाङ्गसंफुल्लस[^1002]हस्रनेत्रः।  
तस्योत्तरीयेण निजाम्बरेण निरुञ्छनं[^1003] चारु चकार शक्रः॥१८॥**

 

सान्द्रेति॥

सान्द्रप्रमोदाद्धनानन्दाद्धेतोः पुलकै रोमाञ्चैरुपगूढ आश्लिष्टः। 'पुलकः कृमिभेदेऽश्मभेदे च मणिदोषके। रोमाञ्चे हरिताले गजात्तपिण्डे च गन्धके'इति मेदिनी। तथा सर्वेष्वङ्गेषु संफुल्लानि सहस्रनेत्राणि यस्य। यतः सहस्राक्षस्तथाभूतः शक्र इन्द्रस्तस्य कुमारस्योत्तरीयेण संव्यानेन। 'संव्यानमुत्तरीयं स्यात्'इत्यमरः। यथा निजाम्बरेण निरुञ्छनं परिवर्तनं चारु चकार। भ्रातृभावायान्योन्यवस्त्रग्रहणं चक्रतुरित्यर्थः। तदुक्तं मेदिन्याम्—'निरुञ्छनं बन्धुतायै वाससः परिवर्तनम्'इति। लोकेऽपि भ्रातृतायै परस्परस्योष्णिग्बन्धनव्यवहारस्तद्वदत्रापीति अनुशासने सामान्यतो वासोग्रहणेन प्रकृत उत्तरीयग्रहणं संगच्छते। लोकव्यवहारस्तु संप्रदायसिद्धः। उष्णिहि विशेषश्रैष्ठ्योपलम्भ एव व्यवहारमूलमिति मन्तव्यम्॥

**घनप्रमोदाश्रुतरंगिताक्षै[^1004]र्मुखैश्चतुर्भिः प्रचुरप्रसादैः[^1005]।  
अथो[^1006] अचुम्बद्विधिरादिवृद्धः षडाननं षट्सु शिरःसु[^1007] चित्रम्[^1008]॥१९॥**

 

घनेति॥

अथो अनन्तरमाद्ययोर्हरिहरयोर्वृद्धो महान्विधिर्ब्रह्मा। घनः सान्द्रः। 'घनं स्यात्कांस्यतालादिवाद्यमध्यमनृत्ययोः। ना मुस्तादौ घनाद्येषु विस्तारे लोहमुद्गरे। त्रिषु सान्द्रे च दृष्टार्थे'इति मेदिनी। यः प्रमोदो हर्षस्तेन निमित्तेन यदश्रु नेत्रपयस्तेन तरंगितानि संजाततरंगाणि। 'तारकादिभ्य इतच्'। अक्षीणि नेत्राणि येषां तैः। हर्षवशादुद्गताश्रुभिरित्यर्थः। तथा प्रचुरप्रसादैरधिकप्रसन्नतायुक्तैश्चतुर्भिर्मुखैः षट्सु शिरःसु मध्ये षडाननं कुमारं चुचुम्बे पस्पर्श। इति चित्रं विस्मयः। चतुर्भिर्मुखैः षण्णां मुखानां यौगपद्येन स्पर्शासंभवात्। परिहारस्तु प्रत्येकं षट्सु चतुर्भिश्चुम्बनेन संधेयः॥

**तं साधु[^1009] साध्वित्यभितः प्रशस्य मुदा कुमारं त्रिपुरासुरारेः।  
आनन्दयन्वीर जयेति वाचा गन्धर्वविद्याधरसिद्धसंघाः॥२०॥**

 **तमिति॥** गन्धर्वा देवगायकाः, विद्याधराः सिद्धाश्चदेवविशेषाः, एषां संघाः समुदायाः कर्तारः तं त्रिपुरासुरस्यारेः शिवस्य कुमारं पुत्रं मुदा प्रीत्या निमित्तेन साधु साध्वित्यभितः संमुखत्वेन प्रशस्य स्तुत्वा 'हे वीर, त्वं जय शत्रोः सकाशाज्जयं प्राप्नुहि'इत्येवंभूतया वाचानन्दयन्नानन्दितमकुर्वन्॥

**दिव्यर्षयः शत्रुविजेष्यमाणं[^1010] तमभ्यनन्दन्किल[^1011] नारदाद्याः।  
निरुञ्छनं[^1012] चक्रुरथोत्तरीयैश्चामीकरीयैर्निजवल्कलैश्च[^1013]॥२१॥**

** दिव्यर्षय इति॥** नारदाद्यानारदप्रमुखा दिव्या दिवि भवा ऋषयः। 'द्युप्रागपागुदक्–'इति यत्। शत्रुं तारकं विजेष्यमाणं जेष्यन्तं तं कुमारमभ्यनन्दं स्तुष्टुवुः किल। अथानन्तरं चामीकरीयैः सौवर्णैरुत्तरीयैर्वस्त्रैः। तथा निजैर्वल्कलैश्च निरुञ्छनं बन्धुतायै वासः परिवर्तनं चक्रुः। निरुञ्छनं पूर्वमेव निर्णीतम्॥

**ततः सुरः शक्तिधरस्य तस्यावष्टम्भतः साध्वसमुत्सृजन्तः[^1014]।  
उत्सेहिरे स्वर्गमनन्तशक्ते[^1015]र्गन्तुं वनं यूथपतेरिवेभाः॥२२॥**

** तत इति॥** ततोऽनन्तरं शक्तिरायुधविशेषस्तां धरतीति तथोक्तस्य तस्य कुमारस्य। 'शक्तिरस्त्रान्तरे शौर्ये उत्साहादौ बले स्त्रियाम्'इति मेदिनी। अवष्टम्भत आश्रयतः। 'अवष्टम्भः सुवर्णे च स्तम्भप्रारम्भयोरपि'इति मेदिनी। अत्र स्तम्भशब्देनाश्रयो लक्षितः। स्तम्भस्याश्रयमिति तत्त्वात्। साध्वसं भयम्। 'भीतिर्भीः साध्वसं भयम्'इत्यमरः। उत्सृजन्तस्त्यजन्तः सुरा देवाः। अनन्तशक्तेरपारशौर्यस्य यूथपतेर्गजराजस्यावष्टम्भत इभा गजा वनमिव। स्वर्गं गन्तुं प्रवेष्टुमुत्सेहिर उत्साहं चक्रुः। अनन्तशक्तेरिति विशेषणं कुमारेऽपि योजनीयम्॥

**अथाभिपृष्ठं[^1016] गिरिजासुतस्य पुरंदरारातिवधं[^1017] चिकीर्षोः।  
सुरा निरीयुस्त्रिपुरं दिधक्षोरिव स्मरारेः प्रमथः समन्तात्॥२३॥**

** अथेति॥** अथोत्साहानन्तरं सुराः पुरंदरस्येन्द्रस्यारातेस्तारकस्य वधं मृत्युं चिकीर्षोः कर्तुमिच्छोर्गिरिजासुतस्य कुमारस्याभिपृष्टं पृष्टसंमुखं त्रिपुरं दैत्यं दिधक्षोर्दग्धुमिच्छोः। 'दह भस्मीकरणे'इति धातोरिच्छार्थे सनि 'सन्यङोः'इति द्वित्वे 'सनाशंसमिक्ष उ'इत्युप्रत्ययः। स्मरारेः शिवस्याभिपृष्टं प्रमथा इव स्थिताः समन्तान्निरीयुर्निर्जग्मुः। अन्तर्विविशुरित्यर्थः॥

**सुराङ्गणानां[^1018] जलकेलिभाजां प्रक्षालितैः संततमङ्गरागैः।  
प्रपेदिरे पिञ्जरवारिपूरां स्वर्गौकसः स्वर्गधुनीं पुरस्तात्॥२४॥**

** सुराङ्गणानामिति॥** स्वर्गौकसो देवाः पुरस्तादग्रे जलकेलिभाजां जलक्रीडासक्तानां सुराङ्गणानामप्सरसां संततं निरन्तरं प्रक्षालितैरङ्गरागैः कुङ्कुमादिरचितैः पिञ्जरवारिपूरां पीतजलप्रवाहां स्वर्गधुनीं मन्दाकिनीं प्रपेदिरे प्रापुः। सुराङ्गणानामिति 'कुमति च'इति णत्वम्॥

 अथ चतुर्भिस्तामेव विशिनष्टि—दिग्दन्तिनामित्यादिभिः॥

**दिग्दन्तिनां वारिविहारभाजां[^1019] कराहतैर्भीमतरैस्तरंगैः[^1020]।  
आप्लावयन्तीं मुहुरालवालश्रेणि[^1021]ंतरूणां निजतीरजानाम्[^1022]॥२५॥**

** तत्र दिग्दन्तीति॥** किंभूतां स्वर्गधुनीम्। वारिणि विहारभाजां क्रीडतां दिग्दन्तिनामैरावतादीनां करैः शुण्डादण्डैः। 'करो वर्षोपले पाणौ रश्मौ प्रत्यय- शुण्डयोः'इति मेदिनी। आहतैस्ताडितैरत एव भीमतरैरतिशयभयानकैस्तरंगैः कल्लोलैः कृत्वा निजतीरजानामात्मीयतटोत्पन्नानां तरूणां वृक्षाणां संबन्धिनीमालवालानां मूलस्थलीनां श्रेणिम्। 'श्रेणिः स्त्रीपुंसयोः पङ्कौ समाने शिल्पिसंहतौ'इति मेदिनी। मुहुर्वारंवारम्। 'मुहुः पुनःपुनः शश्वत्'इत्यमरः। आप्लावयन्तीं सेचयन्तीम्॥

**लीलारसाभिः[^1023] सुरकन्यकाभिर्हिरण्मयीभिः सिकताभिरुच्चैः[^1024]।  
माणिक्यगर्भाभिरुपाहिताभिः[^1025] प्रकीर्णतीरां वरवेदिकाभिः ॥२६॥**

** लीलेति॥** पुनः किंभूताम्। लीलायां क्रीडायां रसः प्रीतिर्यासां ताभिः सुराणां कन्यकाभिः पुत्रीभिः। तथा हिरण्मयीभिः सैौवर्णीभिः सिकताभिर्वालुकाभिः तथा माणिक्यगर्भाभिर्मणिखचितमध्याभिः तथोपाहिताभिर्निर्मिताभिः न स्वकृत्रिमाभिः। तथोच्चैर्महतीभिर्वराः श्रेयस्यो या वेदिकास्ताभिश्च प्रकीर्णतीरां व्याप्तसैकताम्॥

**सौरभ्यलुब्धभ्रमरोपगीतै[^1026]र्हिरण्यहंसावलिकेलिलोलैः।  
चामीकरीयैः कमलैर्विनिद्रैश्र्युतैः परागैः परिपिङ्गतोयाम्[^1027] ॥२७॥**

** सौरभ्येति॥** पुनः किंभूताम्। सौरभ्ये सौगन्ध्ये लुब्धा लम्पटा ये भ्रमरा द्विरेफास्तैरुपगीतैः। मुखरितैरित्यर्थः। हिरण्यस्य सुवर्णस्य ये हंसा मरालास्तेषामावल्यः पङ्क्तयस्तासां केलिः क्रीडा तथा निमित्तेन लोलैश्चञ्चलैश्चामीकरीयैः सौवर्णैर्विनिद्रैर्विदलितैः कमलैरुपलक्षिताम्। अत एव च्युतैः कमलेभ्यो भ्रष्टैः परागैः सुमनोरजोभिः। 'परागः सुमनोरजः'इत्यमरः। परिपिङ्गं परितः पीतं तोयं जलं यस्यास्तथोक्ताम्॥

**कुतूहलाद्द्रष्टुमुपागताभिस्तीरस्थिताभिः[^1028] सुरसुन्दरीभिः[^1029]।  
अभ्यूर्मिराजि[^1030]प्रतिविम्बिताभिर्मुदं दिशन्तीं व्रजतां जनानाम्॥२८॥**

 

कुतूहलादिति॥

द्रष्टुं कुतूहलात्कौतुकात्। आनन्दादिति यावत्। उपागताभिरागताभिः अत एव तीरस्थिताभिः। अत एवाभ्यूर्मिराजि। ऊर्मिराजा- वित्यभ्यूर्मिराजि तरङ्गमध्ये प्रतिविम्बिताभिः सुरसुन्दरीभिर्देवाङ्गनाभिर्निमित्तेन व्रजतां गच्छतामपि जनानां मुदं दिशन्तीं ददतीम्। एकासामप्यप्सरसां प्रतिबिम्बवशादनेकधा दृश्यमानत्वाद्युक्ता प्रीतिजनकतेति भावः॥

**ननन्द सद्य[^1031]श्चिरकालदृष्टां विलोक्य शक्रः[^314] सुरदीर्घिकां ताम्।  
अदर्शयत्सादरमद्रिपुत्रीमहेशपुत्राय ततः[^1033] पुरोगः॥२९॥**

 **ननन्देति॥**

शक्र इन्द्रश्चिरकालेन बहुकालेन दृष्टां तां सुरदीर्घिकां मन्दाकिनीं विलोक्य सद्यो झटिति ननन्द जहर्ष। अतिरमणीयं वस्तु चिरकालदृष्टं सद्बहुप्रीतिजनकं भवतीति भावः। ततोऽनन्तरमद्रिपुत्रीमहेशयोः पुत्राय कुमाराय सादरं यथा तथा पुरोगः सन्नदर्शयत्॥

**स कार्तिकेयः पुरतः परीतः[^1034] सुरैः समस्तैः सुरनिम्नगां ताम्।  
अपूर्वदृष्टामवलोकमानः[^1035] सविस्मयः[^1036] स्मेरविलोचनोऽभूत्॥३०॥**

** स इति॥**

समस्तैः सुरैः परीतो व्याप्तः स कार्तिकेयः कुमारः। अपूर्वदृष्टाम्। अधुनैव दृष्टामित्यर्थः। तां सुरनिम्नगां पुरतोऽग्रेऽवलोकमानः सन्सविस्मयः साश्चर्यः स्मेरविलोचनः समन्दहासनेत्रश्चाभूत्॥

**उपेत्य तां तत्र[^1037]किरीटकोटिन्यस्ताञ्जलिर्भक्तिपरः कुमारः।  
गीर्वाणवृन्दैः प्रणुतां[^1038] प्रणुत्य नम्नेण मूर्ध्ना मुदितो[^1039] ववन्दे॥३१॥**

 

उपेत्येति॥

भक्तिपरो भक्तिप्रवणः कुमारः कार्तिकेयो गीर्वाणवृन्दैर्देवसमूहैः प्रणुतां प्रकर्षेण स्तुताम्। 'णु स्तुतौ'इति धातोः कर्मणि क्तः। तां मन्दाकिनीं तत्रोपेत्य। तत्समीपं गत्वेत्यर्थः। किरीटकोटौ मुकुटाग्रे। 'कोटिः स्त्री धनुषोऽग्रेऽस्त्री'इति मेदिनी। अत्राग्रशब्दस्य धनुःशब्दोपलक्षिततया सर्वेषामप्रवाचकत्वं बोध्यम्। न्यस्तोऽञ्जलिर्येन तथाभूतः सन्। प्रणुत्येडयित्वा मुदितो मुमुदे। इदं कृदन्तरूपं क्रियापदम्। तथा नम्रेण मूर्ध्ना शिरसा ववन्दे नमश्चक्रे॥

**प्रणर्ति[^1040]तस्मेरसरोजराजिः पुरः परीरम्भमिलन्महोर्मिः।  
कपोलपालिश्रमवारिहारि भेजे गुहं तं सरितः[^1041] समीरः॥३२॥**

** प्रणर्तितेति॥** प्रणर्तिता कम्पिता स्मेरसरोजानां विकसितकमलानां राजिर्माला येन। अनेन सौगन्ध्योक्तिः। तथा परीरम्भेणाश्लेषेण मिलन्तः आत्मनि मिश्रीभवन्तो महोर्मयो यस्य। अनेन शैत्योक्तिः। कपोलपाल्याः। कपोलरूपलताग्रस्येत्यर्थः। 'पालिः कर्णे लताग्रेऽश्रौ'इति विश्वः। श्रमेण यद्वारि स्वेदस्तस्य हारि। अनेन मान्द्योक्तिः। अन्यथा श्रमहृतेरसंभवः। एवंभूतः सरितो मन्दाकिन्याः समीरः पवनः पुरोऽग्रे स्थितं तं गुहं स्वामिकार्तिकेयम्। यद्वा पुरोग्रे भेजे सिषेवे॥

**ततो व्रजन्न[^1042]न्दननामधेयं लीलावनं जम्भजितः[^1043] पुरस्तात्।  
विभिन्नभग्नोद्धृत[^1044]शालसंघं प्रेक्षांचकार स्मरशत्रुसूनुः॥३३॥**

** तत इति॥** ततो गङ्गावलोकनानन्तरं व्रजंश्चलन्स्मरशत्रुसूनुः कुमारः पुरस्तादग्रे विभिन्नो विदारितः। बाणैः शतरन्ध्रीकृत इति तात्पर्यार्थः। तथा भग्र आमर्दितो मूलं विनोपर्येव शतशकलीकृत उद्धृत उत्पाटितश्च शालसंघो यस्य तत्। 'शालो हाले मत्स्यभेदे शालौकस्तत्प्रभेदयोः। शालद्रुस्कन्धशाखायां शालेति परिकीर्तिता॥'इति मेदिनी। नन्दननामधेयं नन्दनसंज्ञकम्। 'नन्दनं वनम्'इत्यमरः। जम्भजित इन्द्रस्य लीलावनमुपवनं प्रेक्षांचकार ददर्श। 'इजादेश्च–' इत्याम्॥

**सुरद्विषोपप्लुतमेवमेतद्वनं[^367] बलस्य द्विषतो गतश्रि।  
इत्थं विचिन्त्यारुणलोचनोऽभूद्भूभङ्गदुष्प्रेक्ष्यमुखः[^1046] स[^1047] कोपात्॥३४॥**

** सुरद्विषेति॥** स कुमारः। एतत्पुरोवर्ति बलस्य द्विषत इन्द्रस्य। अत्र 'नलोक–' इत्यादिना षष्ठीनिषेधेऽपि 'द्विषः शतुर्वा'इति विकल्पात्पष्ठी। वनमुपवनं सुरद्विषा तारकेणैव न केनापि। यथा तारकेणोपद्रुतं तथा न केनापीत्यवधारणार्थकैवकारेण ध्वन्यते। 'एवः प्रकारोपमयोरङ्गीकारावधारणे'इति विश्वः। अभितः सर्वतः। उपप्लुतमुपद्रुतमत एव गतश्रिनष्टशोभमित्थं विचिन्त्य कोपादरुणे लोचने यस्य तथा भ्रूभङ्गेन दुष्प्रेक्ष्यं दुर्दर्शं मुखं यस्य तथोक्तश्चाभूत्, महतां सति स्वस्मिन्परदुःखं महादुःखावहं भवतीति भावः॥

**निर्लूनलीलोपवनामपश्यद्दुःसंचरी[^1048]भूतविमानमार्गाम्।  
विध्वस्तसौधप्रचयां[^1049] कुमारो विश्वैकसाराममरावतीं[^1050] सः॥३५॥**

** निर्लूनेति॥** स कुमारः कार्तिकेयः निर्लुनानि कर्तितानि लीलायाः क्रीडाया उपवनानि यस्याम्। तथा दुःखेन संचरः संचारो येषु तथाभूता विमानमार्गा विमानसंचारपथा यस्याम्। तथा विध्वस्ताः खण्डिताः। स्फोटिता इति यावत्। सौधप्रचया राजसदनसमूहा यस्याम्। 'सौधोऽस्त्री राजसदनम्' इत्यमरः। तथा विश्वस्मिन्नेकैव सारां तत्त्वभूतां ताममरावतीमिन्द्रपुरीमपश्यत्। 'नगरी त्वमरावती'इत्यमरः॥

**गतश्रियं[^1051] वैरिवराभिभूतां[^1052] दशां सुदीनामभितो दधानाम्।  
नारीमवीरामिव तामवेक्ष्य सवाढमन्तः[^1053] करुणापरोऽभूत् ॥३६॥**

 

गतश्रियमिति॥

स कुमारः वैरिवरेण तारकेणाभिभूतां पूर्वोक्तविधिना पराभूताम्। पराभवोऽत्र विध्वंसनक्रियानुकूलो व्यापारो ग्राह्यः। अत एव गत- श्रियं भ्रष्टशोभाम्। अत एव सुतरां दीनां कृपणाम्। अनुकम्प्यामिति यावत्। दशामवस्थामभितो दधानाम्। अत एवावीरां नपुंसकभर्तृकां नारीमिव स्थितां ताममरावतीमवेक्ष्यान्तर्मनसि बाढं बहु यथातथा करुणायां पर आसक्तोऽभूत्॥

**दुश्चेष्टिते देवरिपौ सरोषस्तस्याविषण्णः[^1054] समराय चोत्कः।  
तथाविधां तां स[^198]विवेश पश्यन्सुरैः सुराधीश्वरराजधानीम्॥३७॥**

 

दुश्चेष्टित इति॥

दुश्चेष्टिते दुष्कर्मणि देवरिपौ तारके विषये सरोपः सक्रोधः। तथा तस्य तत्कर्तृकाय समराय समरं युद्धं कर्तुमुत्कश्च तथाविषण्णोऽ- नलसः स कुमारः तथाविधां पूर्वोक्तप्रकारां तां सुराधीश्वरस्येन्द्रस्य राजधानीं पुरीं पश्यन्सन् विवेश। तदन्तरिति शेषः॥

**दैतेयदन्त्यावलिदन्तघातैः[^1056] क्षुण्णान्तराः[^1057] स्फाटिकहर्म्यपङ्कीः।  
महाहिनिर्मोकपिनद्धजालाः सवीक्ष्य[^1058] तस्यां विषसाद सद्यः॥३८॥**

 

दैतेयेति॥

दैतेयानां दैत्यानां दन्त्यावलिर्गजावलिस्तस्यास्तत्कर्तृका ये दन्तघाता रदनताडितानि तैः क्षुण्णान्तराः क्षोदितमध्या अत एव महाहीनां महा- सर्पाणां निर्मोकाः कञ्चुकाः। 'समौ कञ्चुकनिर्मोकौ'इत्यमरः। तैः पिनद्धानि जलानि सौधजलानि यासु ताः स्फाटिकहर्म्यपङ्कीः स्फटिकनिर्मित- सौधनिचयान्वीक्ष्य स सद्यस्तस्यां विषसाद। खिद्यति स्मेत्यर्थः। ‘सद्यः सपदि तत्क्षणे'इत्यमरः॥

 **अथ युग्मेनाह—**

उत्कीर्णचामीकरपङ्कजानां दिग्दन्तिदानद्रवदूषितानाम्।  
हिरण्यहंसव्रजवर्जितानां विदीर्ण[^1059]वैदूर्यमहाशिलानाम्॥३९॥  

आविर्भवद्बालतृणाञ्चितानां[^1060] तदीयलीलागृहदीर्घिकाणाम्।  
सदुर्दशां[^1061] वीक्ष्य विरोधिजातां[^1062] विषादवैलक्ष्यभरं बभार॥४०॥

** उत्कीर्णेति॥ आविर्भवदिति च॥** स कुमारः। उत्कीर्णान्युत्खनितानि चामीकरस्य सुवर्णस्य पङ्कजानि कमलानि यासाम्। उत्खनितसुवर्णकमला- नामित्यर्थः। तथा दिग्दन्तिनामैरावतादीनां दानाः खण्डनाः तज्जेतारस्तारकजाः। कर्तरि ल्युट्। तेषां द्रवो मदजलं तेन दूषितानां म्लानीकृतानाम्। तारक- कुम्भीन्द्रमदकलुषीकृतजलानामित्यर्थः। हिरण्यप्रचुरा ये हंसास्तेषां व्रजेन वर्जितानां रहितानाम्। दैत्योपद्रवादिति भावः। तथा विदीर्णाः स्फोटिता वैदूर्याणां रत्नविशेषाणां महत्यः शिला यासाम्। तथाविर्भवन्त्युदयमानानि यानि बालतृणानि शष्पाणिं तैरञ्चितानां व्याप्तानाम्। तदीया ऐन्द्र्योया लीलार्थं गृहदीर्घिका गृहवापिकास्तासां संबन्धिनीम्। विरोधिभ्योऽरिभ्यो जातां दुर्दशां दुष्टावस्थां वीक्ष्य विषादवैलक्ष्ययोः खेदलज्जयोर्भरम्। बह्नयौविषादलज्जे इत्यर्थः। बभार। दुर्दशादर्शनजनितकरुणाबीजं दुःखं मयि सत्यपि सुदुर्दशेति लज्जाहेतुरित्यर्थः॥

**तद्दन्तिदन्तक्षतहेमभित्ति[^1063] सुतन्तुजालाकुलरत्नजालाम्।  
निन्ये सुरेन्द्रेण पुरोगतेन स वैजयन्ताभिधमात्मसौधम्॥४१॥**

** तद्दन्तीति॥** स कुमारः। सुरेन्द्रेणेन्द्रेण पुरोगतेनाग्रण्या सता तस्य तारकस्य दन्तिनां गजानां दन्तैः क्षताः क्षुण्णा हैम्यो भित्तयः कुड्यानि यस्मिन्यस्य वा। सुतन्तवो लूतानां शोभनानि सूत्राणि तेषां जालेनाकुलं व्याकुलं रत्नजालं रत्नसमूहो यस्मिन् तथा वैजयन्ताभिधं वैजयन्तसंज्ञकम्।'स्यात्प्रासादो वैजयन्तः'इत्यमरः। आत्मसौधं स्वराजसदनं निन्ये प्रापितः। कर्मणि लिट्॥

**निर्दिष्टवर्त्मा विबुधेश्वरेण सुरैः समग्रैरनुगम्यमानः।  
स प्राविशत्तं विविधाश्मरश्मिच्छिन्नेन[^1064] सोपानपथेन सौधम्॥४२॥**

** निर्दिष्टेति॥** स कुमारः। विबुधेश्वरेणेन्द्रेण कर्त्रा। निर्दिष्टवर्त्मेतो गमनं विधेयमित्युक्तिपूर्वकप्रदर्शितमार्गः। तथा समग्रैः सुरैर्देवैरनुगम्यमानोऽ- नुस्त्रियमाणः सन्। विविधा अनेकवर्णा येऽश्मानो रत्नानि तेषां रश्मिभिः किरणैरिछन्नेन भिन्नेन। रहितेनेति यावत्। तारककृतसोपानखचितरत्नोत्पा- टनादिति भावः। सोपानपथेनारोहणमार्गेण। 'आरोहणं स्यात्सोपानम्' इत्यमरः। तं सौधं प्राविशत्॥

**निसर्गकल्पद्रुमतोरणं[^1065] तं सपारिजात[^1066]प्रसवस्रगाढ्यम्[^1067]।  
दिव्यैः कृतस्वस्त्ययनः[^1068] मुनीन्द्रैरन्तः प्रविष्टप्रमदं[^1069] प्रपेदे॥४३॥**

 **निसर्गेति॥** स कुमारः। निसर्गेण स्वभावेन। अनायासेनेति यावत्। 'निसर्गः शीलसर्गयोः'इति विश्वः। कल्पद्रुमा एव तोरणानि यत्र। तथा पारिजातस्य देववृक्षविशेषस्य प्रसवानां पत्रपुष्पाणां स्रजा मालयाढ्यं युक्तम्। पूजनार्थमनेकपत्रपुष्पसहितमित्यर्थः। तथा दिव्यैः स्वर्गीयमुनीन्द्रैः कश्यपादिभिः कृतस्वस्त्ययनं विहितस्वस्तिवाचनम्। तथान्तःप्रविष्टा मध्यं प्रविश्य स्थिताः प्रमदाः स्त्रियो यत्र तं सौधं प्रपेदे प्राप॥

**पादौ महर्षेः किल कश्यपस्य कुलादिबृद्धस्य सुरासुराणाम्।  
प्रदक्षिणीकृत्य कृताञ्जलिः स[^955]न्षङ्भिःशिरोभिः सनतै[^1071]र्ववन्दे॥ ४४॥**

 

पादाविति॥

स कुमारः। सुरासुराणां देवदैत्यानां कुल आदिवृद्धस्य कश्यपस्य महर्षेः पादौ चरणौ कर्मभूतौ। प्रदक्षिणीकृत्य कृताञ्जलिः सन्। नतैः षङ्भिः शिरोभिर्ववन्दे नमश्चक्रे। किलेत्यैतिह्ये॥

**स देवमातुर्जगदेकवन्द्यौ पादौ तथैव प्रणनाम कामम्।  
मुनेः कलत्रस्य च तस्य भक्त्या प्रह्वीभवञ्शैलसुतातनूजः॥४५॥**

 

स इति॥

स शैलसुतातनूजः पार्वतीनन्दनो भक्त्या निमित्तेन प्रह्णीभवन्नम्रीभवन्सन्। मुनेश्च तस्य कलत्रस्य पत्न्याश्च देवानां मातुर्जनन्या अदितेः। जगत एकवन्द्यौ केवलनमस्करणीयौ पादौ तथैव मुनिनमस्कारप्रकारेणैव कामं यथायोग्यं प्रणनाम नमश्चक्रे॥

**स कश्यपः सा जननी सुराणां तमेधयामासतुराशिषा द्वौ[^1072]।  
तया[^1073] यया[^1074] नैकजगज्जिगीषुं जेता मृधे तारकमुग्रवीर्यम्[^1075]॥४६॥**

 

स इति॥

स कश्यपो मुनिः सा सुराणां जनन्यदितिः, एतौ द्वौ तं कुमारं तयाशिषाशीर्वादेनैधयामासतुर्वर्धयतः स्म। ययाशिषा निमित्तेनोग्रवीर्यमत एव नैकजगन्त्यनेकजगन्ति। त्रीणि जगन्तीत्यर्थः। जिगीषुं जेतुमिच्छुम्। 'न लोक–'इति षष्ठीनिषेधः। तारकं दैत्यं मृधे संगरे जेता। जेष्यतीत्यर्थः। कर्तरि लुट्॥

**स्वदर्शनार्थं[^1076] समुपेयुषीणां सुदेवतानाम[^1077]दितिश्रितानाम्[^1078]।  
पादौ ववन्दे पतिदेवता[^1079]स्तमाशीर्वचोभिः पुनर[^1080]भ्यनन्दन्॥४७॥**

 

स्वेति॥

स कुमारः। स्वदर्शनार्थंस्वावलोकनार्थं समुपेयुषीणां प्राप्नुवतीनाम्। तथादितिं देवमातरं श्रितानाम्। देवमातुराश्रयेण जीवन्तीनामित्यर्थः। शोभनाः सौभाग्यवत्यो देवतास्तासां पादौ चरणौ ववन्दे प्रणनाम। अथ च पतिरेव देवता यासां ताः प्रतिव्रतास्ता देवतास्त्वाशीर्वचोभिः 'त्वं जय'इत्यादिभिः पुनस्तं कुमारमभ्यनन्दन्। अस्तुवतेत्यर्थः॥

**पुलोमपुत्रीं विबुधाधिभर्तुस्ततः शचीं[^1081] नाम कलत्रमेषः[^1082]।  
नमश्चकार स्मरशत्रुसूनुस्तमाशिषासा समुपाचरच्च[^1083]॥४८॥**

** पुलोमपुत्रीमिति॥** ततोऽनन्तरम्। नामेति योग्यताप्रतिपादकमव्ययम्। अव्ययानामनेकार्थत्वात्। ततश्च प्रणामकर्तृत्वयोग्य इत्यर्थः। न च पुलोमपुत्र्या एव प्रणामार्हत्वविवक्षया विशेषणता स्यादिति वाच्यम्। विबुधाधिभर्तृसंबन्धोद्घाटनेनैव ध्वनितत्वात्। एष स्मरशत्रुसूनुः कुमारो विबुधानां देवानामधि- भर्तुरिन्द्रस्य कलत्रं स्त्रीभूतां शचीं शचीसंज्ञिकां पुलोमपुत्रीं नमश्चकार। अथ च सेन्द्राण्याशिषाशीर्वादेन तं कुमारं समुपाचरत्। अवर्धयदित्यर्थः॥

**अथादितीन्द्रप्रमदाः[^1084] समेतास्ता[^1085] मातरः[^1086] सप्त घनप्रमोदाः।  
उपेत्य भक्त्या नमते[^1087] महेशपुत्राय[^1088] तस्मै ददुराशिषः प्राक्[^1089]॥४९॥**

 

अथेति।

अथानन्तरं घनप्रमोदा सान्द्रानन्दाः। कुमारावलोकनादितिभावः। अत एव समेता एकत्रभूतास्ता अदितीन्द्रस्य कश्यपस्य प्रमदाः स्त्रियः सप्तमातरो ब्राह्मीप्रभृतयो भक्त्या निमित्तेनोपेत्य समीपमागत्य नमते नमस्कुर्वते तस्य महेशपुत्राय कुमाराय तारकविजयसाधना आशिष आशीर्वादा- त्प्राङ्नमस्कारात्पूर्वमेव ददुः॥

**समेत्य सर्वेऽपि मुदं[^1090] दधाना महेन्द्रमुख्यास्त्रिदिवौकसोऽथ[^1091]।  
आनन्दकल्लोलितमानसं तं[^460] समभ्यषिञ्च[^1093]न्पृतनाधिपत्ये॥५०॥**

 

सेति॥

अथानन्तरं मुदं दधाना महेन्द्रमुख्या इन्द्रप्रभृतयः सर्वेऽपि त्रिदिवौकसो देवा आनन्देन भावितारकयुद्धकर्तृत्वजन्मना कल्लोलितं तरंगितं मानसं सर एव मानसं चेतो यस्य तम्। महानन्दमित्यर्थः। तं कुमारं पृतनाधिपत्ये सैनापत्ये समभ्यषिञ्चन्नभिषिक्तमकुर्वन्॥

**सकलविबुधलोकः स्रस्तनिःशेषशोकः  
कृतरिपुविजयाशः प्राप्तयुद्धावकाशः।  
अजनि हरसुतेनानन्तवीर्येण तेना-  
खिलविबुधचमूनां प्राप्य लक्ष्मीमनूनाम्॥५१॥**

 

सकलेति॥

अनन्तवीर्येणापारपराक्रमेणात एवानूनां महतीमखिला या विबुधचम्वो देवसेनास्तासां लक्ष्मीं वैभवं प्राप्य स्थितेन तेन हरसुतेन। हरसुतसाहाय्येनेत्यर्थः। सकलविबुधलोकः समस्तवृन्दारकनिचयाः। स्नताः ध्वस्ताः। नष्टा इति यावत्। निःशेषाः समग्राः शोका यस्य तथा कृता रिपोस्तारकस्य विजय आशा येन। तथा प्राप्तो युद्धायावकाशोऽवसरो येन। तथाभूतश्चाजनि जातः। कुण्ठितवीर्याणां सवीर्यसाहाय्यकमेव कार्यसिद्धिहेतुर्भवतीति भावः। मालिनीवृत्तमेतत्। लक्षणं तु पूर्वमेवोक्तम्॥

इति श्रीपर्वणीकरोपनामकश्रीलक्ष्मणभात्मजसतीगर्भसंभवश्रीसीताराम-  
कविविरचितया संजीविनीसमाख्यया व्याख्यया समेतः श्री-  
कालिदासकृतौ कुमारसंभवे महाकाव्ये कुमार-  
सैनापत्याभिषेको नाम त्रयोदशः सर्गः॥

————————

**चतुर्दशः सर्गः।  
———————**

**रणोत्सुकेनान्धकशत्रुसूनुना समं[^1094] प्रयुक्तैस्त्रिदशैजिगीषुणा[^1095]।  
महासुरं तारकसंज्ञकं द्विषं[^1096] प्रसह्य हन्तुं समनह्यत द्रुतम्॥१॥**

** रणेति॥** जेतुमिच्छति जिगीषति जिगीषतीति जिगीषुस्तेन जिगीषुणा। सन्नन्ताज्जयतेः 'सनाशंसभिक्ष उः'इत्युप्रत्ययः। अत एव रणे समरे। 'रणः कोणे क्वणे पुंसि समरे पुंनपुंसकम्।'इति मेदिनी। उत्सुकेनोत्कण्ठितेनान्धकशत्रोः शिवस्य सूनुना कुमारेण कर्त्रा। प्रयुक्तैःप्रेरितैः। संनहनार्थमिति शेषः। त्रिदशैर्देवैरिन्द्रादिभिः समं सार्धं तारकसंज्ञकं द्विषं शत्रुं महासुरं दैत्यं प्रसह्य बलाद्धन्तुं मारयितुं दुतं शीघ्रम्। 'लघु क्षिप्रमरं द्रुतम्'इत्यमरः। समनह्यत संनद्धम्। नह्यतेर्भावे लङ्। सर्गेऽस्मिन्नपि वृत्तमुपजातिरेव॥

 इतः परं 'सः'इत्यादिभिस्त्रिभिः कुमारसंनहनमाह—

**स दुर्निवारं मनसोऽतिवेगिनं जयश्रियः संनयनं[^1097] सुदुःसहम्।  
विजित्वरं नाम तदा[^1098] महारथं धनुर्धरः शक्तिधरोऽध्यरोहयत्[^1099] ॥२॥**

** स इति॥** स गुहः कार्तिकेयो धनुर्धरस्तथा शक्तिधरश्चसन्दुर्निवारं दुःखेन निवारयितुं प्रतिरोद्धुं शक्यम्। अप्रतिरुद्धगतिकमित्यर्थः। मनसः सकाशादप्यतिवेगिनम्। बहुगतिजववन्तमित्यर्थः। इहाति नाम बहुश्चासौ जवश्च। स विद्यते यस्येति कृते 'न कर्म धारयान्मत्वर्थीयः'इति निषेधप्रसक्त्या मत्वर्थीयो न स्यात्। अतोऽतीत्यस्य क्रियाविशेषणतामाश्रित्य समर्थनीयम्। केचित्पुनः 'मनसोऽपि'इति पठित्वा व्याचक्षते। तथा जयश्रियो विजयलक्ष्म्याः संनयनं सम्यक्प्राप्तिसाधनम्। यमारुह्य गच्छन्तो वीराः सजयलक्ष्मीका एव भवन्तीति भावः। सुतरां दुःसहं। दुःसहता चैतदर्शनविषयिणी बोध्या। एतदर्शनेनैव शत्रवः पराजिता भवन्ति। अतो युक्तमेव जयश्रीसंनयनत्वम्। अत एव विजित्वरम्। विजित्वरेत्यानुपूर्वीकं नाम। नामत्वं च व्यक्तिबोधजनकतावच्छेद- कसंकेतत्वम्। दधानमिति शेषः। तथाभूतं महारथं महान्तं स्यन्दनम्। 'रथः पुमानवयवे स्यन्दने वेतसेऽपि च'इति मेदिनी। तदाध्यरोहयदारुरोह॥

सुरालयश्रीविपदां निवारणं सुरारिसंपत्प[^1100]रितापकारणम्[^1101]।  
केनापि दध्रेऽस्य विरोधिदारणं[^1102] सुचारु चामीकरघर्मवारणम् ॥३॥

 

सुरालयेति॥

विरोधिनं तारकं दारयति मारयति तद्विरोधिदारणम्। णिजन्तप्रयोगं कुर्वता कविना छत्रस्य जडत्वात्स्वातन्त्र्येण दारणक्रियोपयोगित्वा- संभवात्तदीयधारणप्रभावेण वीरोऽह्यसौ कुमारस्तारकं जेष्यतीति सूचितम्। 'ओजसापि खलु नूनमनूनं नासहायमुपयाति जयश्रीः'इति न्यायादिति भावः। अत एव सुरालयस्य स्वर्गस्य श्रियो लक्ष्म्या विपदामापदां निवारणं नाशकम्। अत एव सुरारेस्तारकस्य संपदां परितापस्य संतापस्य कारणं कर्तृ। सर्वत्र कर्तरि ल्युट्। सुचारु सुतरां मनोहरं चामीकरस्य हेम्नो घर्मवारणं छत्रम्। अस्य कुमारस्योपरि केनापि देवेन दध्रेधृतम्। कर्मणि ल्युट्॥

**शरच्चर[^1103]च्चन्द्रमरीचिपाण्डुरैः[^1104] सवीज्यमानो[^1105] वरचारुचामरैः।  
पुरःसरैः किंनरसिद्धचारणै रणेच्छुरस्तूयत[^1106] वाग्भिरुल्बणैः[^1107]॥४॥**

 

शरदिति॥

शरदि घनात्यये चरतो भ्रमतश्चन्द्रस्य मरीचयो मयूखास्तद्वत्पाण्डुरैः शुभैः। 'शुक्लशुभ्रशुचिश्वेतविशदश्येतपाण्डुराः'इत्यमरः। चरत इति विशेषणं चामराणामपि वीजनवशेन चलत्वादन्वर्थमिति बोध्यम्। तथाभूतैर्वरैः श्रेष्ठैः। 'वरो जामातरि वृतौ देवतादेरभीप्सिते। षिङ्गे पुंसि त्रिषु श्रेष्ठे कुङ्कुमे तु नपुंसकम्'इति मेदिनी। चारुभिर्मनोहरैश्च चामरैर्वीज्यमानः। तथा रणेच्छुः संग्रामाभिलाषुकः स कुमार उल्बणैरुद्भटैः किंनराः किंपुरुषाः। 'स्याकिंनरः किंपुरुषः'इत्यमरः। सिद्धा देवविशेषाश्चारणाश्च तैः कर्तृभिः। पुरःसरैः सद्भिर्वाग्भिः कृत्वास्तूयतेडितः। 'ष्टु स्तुतौ'इत्यतः कर्मणि लङ्॥

 इदानीमिन्द्रादीनामष्टानामनुप्रयाणमाह—

**प्रयाणकालोचितचारुवेष[^1108]भृद्वज्रं वहन्पर्वतपक्षदारणम्।  
ऐरावतं[^1109] स्फाटिकशैलसोदरं ततोऽधिरुह्य द्युपतिस्तमन्वगात्॥५॥**

 

प्रयाणेति॥

ततोऽनन्तरं द्युपतिरिन्द्रः प्रयाणकाले प्रस्थानसमय उचितं योग्यं चारु मनोहरं च वेषं विभर्ति धरति तथोक्तः। तथा पर्वतपक्षाणां दारणं छेदनम्। करणे ल्युट्। वज्रं स्वायुधं वहन्। करेणेति शेषः। तथा स्फाटिकशैलः कैलासस्तस्य सोदरं सदृशमैरावतं गजमधिरुह्यास्थाय तं कुमारमन्वगात्। अनुययावित्यर्थः। 'अभ्यगात्'इति पाठस्त्वसाधुः। सेनानीत्वेन वृतत्वादतिश्रेयः कुमारापेक्षयान्येषामिन्द्रादीनामपि गौणत्वात्पुरतो गमनानौचित्यात्॥

तमन्वगच्छङ्गिरिशृङ्गसोदरं मदोद्धतं[^1110] मेषमधिष्ठितः शिखी।  
विरोधिविद्वेषरुषाधिकं ज्वलन्महोमहीयस्तरमायुधं दधत्[^1111]॥६॥

 

तमिति॥

विरोधिनस्तारकस्य विद्वेषेण वैरेण हेतुना या रुट् क्रोधस्तया निमित्तेनाधिकं ज्वलन्प्रदीप्यमानः शिख्यग्निर्गिरेः शृङ्गस्य सोदरं सदृशम्। तद्वद्विशालमित्यर्थः। तथा मदेन गर्वेण। 'मदो रेतसि कस्तूर्यां गर्वेहर्षेभदानयोः'इति मेदिनी। उद्धतं मेषं पशुविशेषं लोके 'मेंढा'इति ख्यातमधिष्ठितोऽ- धिरूढः तथा महसा तेजसा महीयस्तरमतिशयं महदायुधं शस्त्रं दधत्, अथवा 'महोमहीयस्तरम्'इति छेदः। महस्तेजोरूपं महीयस्तरमायुधमिति व्याख्यातव्यम्। दुधत्सन्। तं कुमारमन्वगच्छदनुगतवान्। अत्राप्यभ्यगच्छदित्यसाधु बोध्यम्॥

**अथेन्द्रनीलाचलचण्डविग्रहं[^1112] विषाणविध्वस्तमहापयोधरम्[^1113]।  
अधिष्ठितः कासरमुद्धरं[^1114] मुदा वैवस्वतो[^1115] दण्डधरस्तमन्वगात्[^1116]॥७॥**

** अथेति॥** अथानन्तरं वैवस्वतो यमः। 'कालो दण्डधरः श्राद्धदेवो वैवस्वतोऽन्तकः'इत्यमरः। इन्द्रनीलानां नीलमणीनामचलः पर्वतस्तद्वच्चण्डविग्रहं प्रचण्डदेहम्\। कालत्वाद्भयानकमित्यर्थः। तथा विषाणाभ्यां शृङ्गाभ्यां विध्वस्ता अधः पातिता महापयोधरा बृहन्मेघा येन तथा। उद्धरमुद्भटं कासरं महिषम्। 'लुलायो महिषो वाहद्विषत्कासरसैरिभाः'इत्यमरः। अधिष्ठितोऽधिरूढः तथा दण्डं धरतीति तथाभूतश्च सन्। मुदा प्रीत्या तं कुमारमन्वगा- दनुजगाम॥

**मदोद्धतं प्रेतमथाधिरूढ[^1117]वांस्तमन्धकद्वेषितनूजमन्वगात्[^1118]।  
महासुरद्वेषविशेषभीषणः सुरोषणश्चण्डरणाय नैर्ऋतः॥८॥**

 

मदोद्धतमिति॥

अथानन्तरं महासुरद्वेषेण तारकासुरवैरेण विशेषमधिकं यथा तथा भीषणो भयानकः। 'भीषणं रसशल्लक्योर्ना गाढे दारुणेऽपि च'इति मेदिनी। तथा सुतरां रोषणः क्रोधनो नैर्ऋतो राक्षसो नैर्ऋतकोणाधीश्वरो मदेन गर्वेणोद्धतं प्रेतं पिशाचमधिरूढवानास्थितवान्सन्। चण्डरणाय प्रचण्डरणं कर्तुं तमन्धकद्वेषिणो हरस्य तनूजं पुत्रं कुमारमन्वगादन्वियाय॥

**नवोद्यदम्भोधरघोरदर्शने[^1119] युद्धाय रूढो[^1120] मकरे[^1121] महत्तरे[^1122]।  
दुर्वारपाशो वरुणो रणोल्वण[^1123]स्तमन्वियाय त्रिपुरान्तकात्मजम्॥९॥**

 

नवेति॥

रणे युद्ध उल्बण उद्भटो वरुणः प्रचेताः। 'वरुणस्तरुभेदेऽप्सुपश्चिमाशापतावपि'इति मेदिनी। नवो नव्यः। 'नवो नव्यः स्तुतौ'इति मेदिनी। उद्यन्नुदयमानो योऽम्भोधरो मेघस्तद्वद्घोरदर्शने भयानकदर्शने। 'घोरं भीमं भयानकम्'इत्यमरः। तथा महत्तरेऽतिशयदीर्घे मकरे नक्रे रूढः। तथा दुर्वारः पाश आयुधविशेषो यस्य। पाशधरः सन्नित्यर्थः। युद्धाय युद्धं कर्तुं तं त्रिपुरान्तकस्य शिवस्यात्मजं पुत्रं कुमारमन्वियायान्वगच्छत्॥

**दिगम्बराधि[^1124]क्रमणोल्बणं क्षणान्मृगं महीयांसमरुद्धविक्रमम्।  
अधिष्ठितः संगरकेलिलालसो[^1125] मरुन्महेशात्मजमन्वगा[^1116]द्द्रुर्तम्[^1127]॥१०॥**

 

दिगिति॥

संगरकेलौ संग्रामक्रीडायां लालसा कामो यस्य। 'लालसौत्सुक्यतृष्णातिरेकयाच्ञासु च द्वयोः'इति मेदिनी। तथाभूतो मरुत्पवनो वायुकोणा- धीशः क्षणान्मुहूर्तमात्रेणैव। 'क्षणः पर्वोत्सवे च स्यात्तथा मानेऽप्यनेहसि'इति मेदिनी। दिशामम्बरस्य च। 'अम्बरं वाससि व्योम्नि'इति मेदिनी। अधिक्रमण आक्रमण उल्बणमुद्भटं महीयांसं महत्तरम्। अरुद्धोऽप्रतिरुद्धो विक्रमो विवत्पक्षिवत्क्रमः पादक्षेपो यस्य तथाभूतं मृगं हरिणम्। 'मृगः पशौ कुरङ्गे च करिनक्षत्रभेदयोः'इति मेदिनी। अधिष्ठितः सन्। तं महेशात्मजं कुमारं द्रुतं सत्वरमन्वगाद्नुजगाम॥

**विरोधिनां शोणित[^1128]पारणैषिणीं गदामनूनां नरवाहनो वहन्।  
महाहवाम्भोधिविगाहनो[^1129]द्धतं यियासुमन्वागम[^1130]दीशनन्दनम्॥११॥**

 

विरोधिनामिति॥

नरवाहनः कुबेरः। 'पौलस्त्यो नरवाहनः'इत्यमरः। विरोधिनां शत्रूणां संबन्धि शोणितं रुधिरं तेन या पारणा भोजनं तामिच्छति तथा- भूतामनूनामन्यूनसारां गदामायुधविशेषं वहन्धारयन्सन् महाहवो महारणः स एवाम्भोधिः समुद्रस्तस्य विगाहन उद्धतमुद्भटम्। समर्थमिति यावत्। अत एव यियासुं जिगमिषुमीशनन्दनं शिवपुत्रं कुमारमन्वगमत्। अनुगच्छति स्मेत्यर्थः॥

**महाहिनिर्बद्ध[^1131]जटाकलापिनो ज्वलन्त्रिशूलप्रबलायुधा[^1132] युधे[^1133]।  
रुद्रास्तु[^1134]षाराद्रिसखं[^1135] महावृषं ततोऽधिरूढास्तमयुः पिनाकिनः॥१२॥**

** महाहीति॥** ततोऽनन्तरं पिनाकिनः पिनाकवन्तो रुद्रा ईशानकोणाधीशाः महाहिभिर्महद्भिः सर्पैःकृत्वा निर्बद्धो यो जटाकलापः सोऽस्ति येषाम्। अथवा महाहिभिर्निर्बद्धा जटा येषाम्। 'शेषाद्विभाषा'इति कप्। तथालापिन इदानीं तारकं जेष्याम इत्युद्धतवादिनश्च। ततो विशेषणसमासः। केचित्तु 'जटाभरावराः'इति पाठं कल्पयन्ति। यथास्थितव्याख्याने तु 'न कर्मधारयान्मत्वर्थीयः'इति मत्वर्थीयप्रसङ्गो दुर्वार इत्यलम्। तथा ज्वलद्दीप्यमानं त्रिशूल- मेव प्रबलं सबलमायुधं येषाम्। तथा तुपाराद्रेर्हिमवतः सखं सखायम्। तद्वच्छुभ्रमित्यर्थः। महावृषम्। जातावेकवचनम्। अधिरूढाश्च सन्तः। युधे युद्धाय तं कुमारमयुः। अन्वयुरित्यर्थः॥

**अन्येऽपि संनह्यमहारणोत्सव[^1136]श्रद्धालवः स्वर्गिगणास्तमन्वयुः।  
स्ववाहनानि प्रबलान्य[^1137]धिष्ठिताः प्रमोदविस्मेरमुखाम्बुजश्रियः॥१३॥**

**  अन्येऽपीति॥** अन्येऽप्युक्तातिरिक्ता अपि स्वर्गिगणाः देवगणाः प्रमोदेन रणानन्देन विस्मेरा विशेषेण समन्दहासा मुखाम्बुजश्रीर्येषाम्। अत एव महति रणोत्सवे श्रद्धालवः श्रद्धाशीला अत एव प्रबलानि स्ववाहनान्यधिष्ठिताः। तथा कवचादिना संनह्य संनद्धा भूत्वा तं कुमारमन्वयुः। अनुजग्मुरित्यर्

 अथ युग्मेनाह—

**उद्दण्डहेमध्वजदण्डसंकुलाश्चञ्चद्वि[^1138]चित्रातपवारणोज्ज्वलाः[^1139]।  
चल[^1140]न्द्वनस्यन्दनघोषभीषणाः करीन्द्रघण्टारवचण्डचीत्कृताः[^1141]॥१४॥**

**स्फुरद्विचित्रायुधकान्तिमण्डलै[^1142]रुद्दयोतिताशावलयाम्बरा[^1143]न्तराः।  
दिवौकसां सोऽनुवहन्महाचमूः पिनाकपाणेस्तनयस्ततो ययौ॥१५॥**

** उद्दण्डेति॥ स्फुरदिति च॥** ततः सर्वसंनहनानन्तरं स पिनाकपाणेर्हरस्य तनयः कार्तिकेय उद्दण्डा उच्चनालदण्डा ये हेमध्वजाः सुवर्णविकारध्वजा- स्तेषां दण्डैर्नालदण्डैः संकुला व्याप्ताः। अनेकध्वजदण्डवत्य इत्यर्थः। चञ्चन्ति दीप्यमानानि तथा विचित्राणि हरितपीतादिकर्णयुक्तानि च यान्यातपवा- रणानि च्छत्राणि तैरुज्ज्वलाः। कान्तिमत्य इत्यर्थः। चलन्तो ये घना मेघास्त इव ये स्यन्दना रथास्तेषां घोषेणारवेण भीषणा भयानकाः। तथा करीन्द्राणां मत्तद्विपानां संबन्धीनि घण्टारवाः, चण्डानि भीषणानि चीत्कृतानि च यासु। चीत्कृतेति शब्दानुकृतिः। तथा स्फुरन्ति सर्वतः प्रसरन्ति विचित्राण्यनेक- वर्णान्यायुधसंबन्धिनीनां कान्तीनां द्युतीनां मण्डलानि वलयानि तैः कृत्वोद्योतितमुच्चैः शोभितमाशावलयं दिङ्मण्डलमम्बरान्तरमाकाशमध्यं च याभिः। 'अम्बरमवकाशावधिपरिधानान्तर्धिभेदतादर्थ्ये। छिद्रात्मीयविनाबहिरवसरमध्येऽन्तरात्मनि च' इति मेदिनी। एवंविधा दिवौकसां देवानां महाचमूर्महतीःसेना अनु पश्चाद्वहन्सन् ययौ। जगामेत्यर्थः॥

**कोलाहलेनोच्चलतां[^1144] दिवौकसां महाचमूनां गुरुभिर्ध्वज[^1145]व्रजै।  
घनैर्निरुच्छ्वासमभूदनन्तरं[^1146] दिङ्मण्डलं व्योमतलं महीतलम्॥१६॥**

 

कोलाहलेति॥

उत्प्लुत्योड्डीय चलताम्। रोषवशादिति भावः। दिवौकसां देवानां कोलाहलेन घोरघोषेण। तथा महाचमूनां गुरुभिर्विशालैर्घनैः सघनैः। पुष्टैरिति यावत्। ध्वजव्रजैर्ध्वजसमूहैश्च कृत्वा निरुच्छ्वासं निरुद्धश्वासं निरोधहेतुकव्याप्तिमद्दिशां मण्डलं व्योमतलं महीतलमनन्तरमनुद्भासमानभेदम- भूत्। 'एकमेवाद्वितीयं ब्रह्म'इत्यद्वैतवादिनां ब्रह्मणोऽद्वैतत्वप्रतिपादने निदर्शनमभूदिति भावः॥

**सुरारिलक्ष्मीपरिकम्पहेतवो दिक्चक्रवालप्रतिनादमेदुराः।  
नभोन्तकुक्षिंभरयो घनाः[^1147] स्वना निहन्यमानैः पटहैर्वितेनिरे ॥१७॥**

 

सुरारीति॥

निहन्यमानैस्ताड्यमानैः पटहैः कर्तृभिः 'पटहो ना समारम्भे आनके पुंनपुंसकम्'इति मेदिनी। 'आनकः पटहोऽस्त्री स्यात्'इत्यमरश्च। मुरारिलक्ष्म्यास्तारकसंपदः संबन्धिनि परिकम्पे हेतवो निदानम्। दिशां चक्रवाले मण्डले। 'चक्रवालं तु मण्डलम्'इत्यमरः। ये प्रतिनादः प्रतिध्वनिस्तेन मेदुराः पुष्टाः। तथा नभोन्तेनाकाशप्रान्तेन। प्रान्तपर्यन्तेनेत्यर्थः। कुक्षिंभरन्ति पिपुरति नभोन्तकुक्षिंभरयः। सर्वं नभो व्याप्नुवन्त इत्यर्थः। 'फलेग्रहिरात्म- भरिश्च'इत्यत्र चात्कुक्षेरपि समावेशात्कुक्षिंभरिरिति सिद्धम्। तया घनाः सान्द्राः स्वनाः शब्दा वितेनिरे। वितस्तरिर इत्यर्थः॥

**प्रमथ्यमानाम्बुधिगर्जित[^1148]र्जनैः सुरारि[^1149]नारीगणगर्भपातनैः।  
नभश्चमूधूलिकुलैरिवाकुलं[^1150] ररास गाढं पटहप्रतिस्वनैः॥१८॥**

 

प्रमथ्यमानेति॥

चमूनां धूलिकुलै रेणुसमूहैः। 'कुलं जनपदे गोत्रे सजातीयगणेऽपि च'इति मेदिनी। आकुलं व्याप्तं पीडितं नभः प्रमथ्यमानोऽवलो- ड्यमानो योऽम्बुधिस्तस्य गर्जो गर्जनं तस्य तर्जना जेतारः। ततोऽप्यधिकगर्जनैरित्यर्थः। अत एव सुरारेस्तारकस्य यो नारीगणः स्त्रीसमूहस्तस्य यो गर्भस्तस्य पातनैः पातनकारिभिः। अतिगर्जनभयादिति भावः। पटहप्रतिस्वनैरानकप्रतिघोषैः कृत्वा गाढं दृढं यथा तथा ररासेव रुरोदेव। उत्प्रेक्षालंकारः। आर्तानां रोदनमेवैकं शरणं भवतीति भावः॥

**क्षुण्णं[^1151] रथैर्वाजिमिराहतं खुरैः करीन्द्रकर्णैः परितः प्रसारितम्।**  

**धृतं[^1152] ध्वजैः काञ्चनशैलजं रजो वातैर्हतं व्योम संमारु[^1153]हत्क्रमात्[^1154]॥१९॥**

** क्षुण्णमिति॥** रथैः स्यन्दनैः क्षुण्णमुत्खनितम्। तथा काञ्चनशैलजं सुमेरुपर्वतजनितम्। इदं विशेषणं पीतत्वद्योतनार्थम्। रजो धूलिः। वाजिभिरश्वैः कर्तृभिः। खुरैः करणैः। कृत्वा हतं चूर्णीकृतम्। पिष्टीकृतमिति यावत्। तथा करीन्द्राणां मत्तगजानां कर्णैः श्रवणैः परितः सर्वतः प्रसारितं विस्तृतम्। तथा ध्वजैर्धूतं कम्पितम्। एतेन सघनता द्योतिता। तथा वातैः पवनैर्हतं स्पृष्टम्। एतेन पवनस्योपरि रंहःप्राप्तौ साधकतोक्ता। क्रमाद्यथाक्रमं व्योम कर्म। समारुहत्। आकाशमारूढमित्यर्थः। अत्र रुहेर्भौवादिकत्वाल्लङि गुणप्रसङ्गः, लुङि शलन्तत्वात्वसप्रसङ्गः, णिजन्तत्वे लङि यकारश्रवणप्रसङ्गः, इत्यतो- ऽयं प्रयोगश्चिन्त्य इति बहवः। वयं तु व्योम्न्याकाशे सम्यगारोहतीति समारोहः, इगुपधलक्षणः कः, तत आचारार्थे क्विपि अल्लोपे धातुत्वाल्लङि शपि अल्लोपस्य स्थानिवत्त्वाद्गुणाभावे च रूपसिद्धिरिति समादध्महे॥

 न केवलं व्योमन्यारूढं किंतु दिगन्तेष्वपि तथेत्याह—

**खातं खुरै रथ्यतुरंगपुंगवैरुपत्यकाहाटकमेदिनीरजः।[^1155]  
गतं दिगन्तान्मुखरैः[^1156] समीरणैःसुविभ्रमं[^1157] भूरि वभार भूयसा ॥२०॥**

** खातमिति॥** रथं वहन्ति ते रथ्याः। 'तद्वहति रथयुगप्रासङ्गम्'इति यत्। तथोक्ता ये तुरंगपुंगवा अश्वश्रेष्ठास्तैः कर्तृभिः। खुरैः कृत्वा खातं क्षुण्णम्। उपत्यकाद्रेरासन्ना या हाटकमेदिनी सुवर्णभूमिः। अद्रेः सौवर्ण्यासन्नभूमिरिति तात्पर्यार्थः। 'उपाधिभ्यां त्यकन्नासन्नारूढयोः'इत्यासन्नार्थे त्यकन्प्रत्ययः। तस्याः संबन्धि। रजः कर्तृ। भूरि बहलं मुखरैः शब्दायमानैः समीरणैः पवनैर्दिगन्तान्दिक्प्रान्तान्गतम्। गमितमित्यर्थः। अन्तर्भावितणिजर्थोऽत्र बोध्यः। तथोक्तं सत्। भूयसातिशयेन शोभमानं विभ्रमं विलासम्। शोभामिति यावत्। बभार धृतवान्। अत्यन्तं शुशुभ इत्यर्थः। 'उपत्यकाद्रेरासन्ना भूमिरूर्ध्वमधि- त्यका'इत्यमरः॥

**अधस्तथोर्ध्वं पुरतोऽथ पृष्ठतोऽभितोऽपि चामीकररेणुरुच्चकैः।  
चमूषु सर्पन्मरुदाहतोऽहरन्नवीनसूर्यस्य[^1158] च कान्तिवैभवम्॥२१॥**

** अध इति॥** चमूषु सेनासु मरुता पवनेनाहत उत्पादितः। अत एवाधो नीचैः। तथोर्ध्वमूर्ध्वभागे। तथा पुरतोऽग्रभागे। अथ पृष्ठतः पृष्ठभागे। तथाभितोऽ- पतस्ततश्च सर्पन्प्रसरन्। चामीकररेणुः सुवर्णरजः। सुवर्णपर्वतोद्भूतत्वादिति भावः। नवीनसूर्यस्योपस्यसूर्यस्य कान्तिवैभवं द्युतिसंपदमहरत्। ततोऽप्य- धिकं शुशुभ इत्यर्थः॥

**बलोद्धृतं[^1159] काञ्चनभूमिजं रजो बभौ दिगन्तेषु नभःस्थले[^1160] स्थितम्।  
अकालसंध्याघनरागपिङ्गलं[^1161] घनं घनानामिव वृन्दमुद्यतम्[^1162]॥२२॥**

 

बलोद्धृतमिति॥

काञ्चनस्य भूमौ जातं रजो धूलिर्बलोद्धृतं सैन्येनोत्पातितमत एव दिगन्तेषु दिक्प्रान्तेषु तथा नभःस्थल आकाशदेशे स्थितं च सत्। अकाले या संध्या तस्या यो घनः सान्द्रो रागो लौहित्यं तेन पिङ्गलं पिशङ्गम्। 'पिशङ्गौ कद्रुपिङ्गलौ'इत्यमरः। तथा घनं सान्द्रमुद्यतमुत्पन्नम्। पर्वतेभ्य इति शेषः। घनानां मेघानां वृन्दं समूह इव बभौ। अकालसंध्यालिप्तो मेघो यथा भाति तद्वत्सुवर्णभूमिजमपि रजो बभावित्यर्थः। अत्र पूर्णोपमालंकारः। ननु भानाश्रयीभूते रजसि घनवृन्दत्वेनोत्प्रेक्षासंभवात्संभावनैवास्त्विति चेत्। सत्यम्। क्रियाप्राधान्यमते रजः कर्तृकशोभायां घनवृन्दत्वोत्प्रेक्षापत्तेः॥

**हेमावनीषु[^1163] प्रतिविम्वमात्मनो मुहुर्विलोक्याभिमुखं महागजाः।  
रसातलोत्तीर्णगजभ्रमात्क्रुधा[^1164] दन्तप्रकाण्डप्रहृतानि[^1165] तेनिरे॥२३॥**

 

हेमेति॥

महागजा महान्तो दन्तिनो हेम्नः सुवर्णस्यावनीषु पृथ्वीषु पतितमात्मनः प्रतिबिम्बमभिमुखं विलोक्य रसातलात्पातालात्। 'अधोभुवनपातालं बलिसद्म रसातलम्'इत्यमरः। उत्तीर्णा उत्थिता ये गजास्तेषां भ्रमाद्भ्रान्त्या निमित्तेन। जातयेति शेषः। कुधा क्रोधेन। 'प्रतिघारुद्क्रुधौ स्त्रियौ'इत्यमरः। मुहुरनुवेलं दन्ता एव प्रकाण्डाः स्तम्बाः। 'काण्डं स्तम्बे तरुस्कन्धे बाणेऽवसरनीरयोः'इति मेदिनी। तैस्तत्कर्मकानि प्रहृतानि प्रहारान्। भावे निष्ठा। तेनिरे वितस्तरिरे। कर्तरि लिट्। 'अत एकहल्मध्येऽनादे–'इत्येत्त्वाभ्यासलोपौ। पृथिव्यामात्मप्रतिबिम्बदर्शनेनान्यगजभ्रमवतां गजानां युक्तमेव प्रहारकरणमिति भावः। 'नान्यस्य गन्धमपि मानभृतः सहन्ते'इति गन्धस्यापि दुःसहत्वात्। किं पुनः साक्षाद्दर्शनस्य। तद्दर्शनं तद्वति तत्प्रकारकतद्वति तत्प्रकारकं वा तत्र तेषां नातीव निग्रहः। मानान्धतायाः प्राधान्यात्॥

**सुजातसिन्दूरपरागपिञ्जरैः कलं चलद्भिः सुरसैन्यसिन्धुरैः।  
शुद्धासु चामीकरशैलभूमिषु नादृश्यत[^1166] स्वं प्रतिविम्वमग्रतः॥२४॥**

** सुजातेति॥** सुजातः शोभनो यः सिन्दूरस्य परागो रजस्तेन पिञ्जरैः पीतैः तथा कलं मन्द्रं यथा तथा चलद्भिर्गच्छद्भिः सुराणां देवानां सैन्यस्य सिन्धुरैर्गजैः कर्तृभिः। शुद्धासु निर्मलास्वपि चामीकरशैलस्य सुमेरुपर्वतस्य भूमिष्वग्रतः पतितमपि स्वं प्रतिबिम्बं नादृश्यत नालोकि। कर्मणि लङ्। आधाराधेययो- रेकवर्णतया पृथगभासमानत्वादिति भावः। 'सिन्दूरस्तनुभेदे स्यात्सिन्दूरे रक्तचूर्णके' इति मेदिनी॥

**इति क्रमेणामरराजवाहिनी महाहवाम्भो[^1167]धिविलासलालसा।  
अवातरत्काञ्चनशैलतो द्रुतं कोलाहला[^1168]क्रान्तविधूतकन्दरा \।\।२५\।**

** इतीति**॥ महानाहवः सङ्ग्रामः स एवाम्भोधिः समुद्रस्तत्र यो विलासो लीला। क्रीडेति यावत्। 'विलासो हावभेदे स्याल्लीलायामपि पुंस्ययम्' इति मेदिनी। तत्र लालसौत्सुक्यं यस्याः। तथा कोलाहलेन कलकलेन। 'कोलाहलः कलकलः' इत्यमरः। आक्रान्ता व्याप्ता अत एव विधूताः कम्पिताः कन्दरा गह्वरायया। 'कन्दरस्त्वङ्कुशे पुंसि गुहायां न नपुंसकम्' इति मेदिनी। एवंभूतामरराजवाहिनीन्द्रसेना। 'वाहिनी स्यात्तरङ्गिण्यां सेनासैन्यप्रभेदयोः' इति मेदिनी। इति क्रमेण पूर्वोक्तक्रमेण काञ्चनशैलतः सुमेरोः सकाशाद्रुतं शीघ्रमवातरत्। उत्ततारेत्यर्थः॥

**महाचमू[^1169]स्यन्दनचण्डचीत्कृतैर्विलोलघण्टे[^1170]भपतेश्च बृंहितैः।  
सुरेन्द्रशैलेन्द्रमहागुहाशयाः सिंहा मह[^1171]त्स्वप्नसुखं न तत्यजुः॥२६॥**

** महेति**॥ सुरेन्द्रस्येन्द्रस्य शैलेन्द्रे मेरौ या महगुहा महागह्वराणि तासु शेरते स्वपन्ति। गुहासु निद्रां कुर्वन्त इत्यर्थः। तथाभूताः सिंहा मृगेन्द्रा महाचमूषु महतीषु सेनासु ये स्यन्दना रथास्तेषां चण्डैः प्रचण्डैः। तीव्रैरिति यावत्। 'चण्डो धनहरी शङ्खपुष्पास्त्रिष्वतिकोपने। तीव्रेऽपि चूडावलभौ शिखायां बाहु- भूषणे॥' इति मेदिनी। चीत्कृतैः शब्दविशेषैः। इयं च शब्दानुकृतिः। तथा विलोलघण्टोऽतिचपलघण्टो य इभपतिर्गजराजस्तस्य। जातावेकवचनम्। बृंहि- तैर्गर्जितैश्च। 'बृंहितं करिगर्जितम्' इत्यमरः। महद्दीर्घंस्वप्ने निद्रायां यत्सुखम्। 'सुखं शर्मणि ना नाके' इति मेदिनी। 'स्वपो नन्' इति नन्प्रत्ययः। न तत्यजुर्न जहुः। अत्र निद्राप्रतिबन्धाश्रयीभूतबहुविधकोलाहलरूपे सत्यपि निदाने निद्राभङ्गरूपकार्योत्पत्त्यभावाद्विशेषोक्तिरलंकारः। 'कार्याजनिर्विशेषोक्तिः सति पुष्कलकारणे' इति लक्षणात्। 'शयवासवासिष्वकालात्’इति सूत्रे हलदन्तादेवेति नियमाद्गुहाशय इत्यत्र तदभावान्नालुक्॥

**गम्भीरभेरिध्वनितैर्भयंकरैर्महा[^1172]गुहान्तप्रतिनादमेदुरैः।  
महारथानां गुरु[^1173]नेमिनिःस्वनैरनाकुलैस्तैर्मृगराजता[^1174]जनि॥२७॥**

** गम्भीरेति**॥ महान्तः परिणाहिनो ये गुहान्ता गह्वरमध्यानि तेषु यः प्रतिनादः प्रतिध्वनिस्तेन मेदुरैः पुष्टैः। अत एव भयंकरैर्विभीषकैः। 'मेघर्तिभयेषु कृञः' इति खश्। गम्भीराणि मन्द्राणि यानि भेरिध्वनितानि दुन्दुभिशब्दाः। 'भेरीः स्त्री दुन्दुभिः पुमान्' इत्यमरः। तैः। तथा महारथानां महतां स्यन्दनानां संबन्धिन्यो या गुरुनेमयो महत्यश्चक्रधाराः। 'चक्रधारा प्रधिर्नेमिः' इत्यमरः। तासां निःस्वनैः शब्दैश्वापि। निमित्तभूतैरित्यर्थः। अनाकुलैराकुलत्वा- भाववद्भिस्तैः सिंहेर्निमित्तैर्मृगराजता मृगाधिपत्यम्। अन्वर्थेति शेषः। सार्थाजनि जाता। राज्ञामयमेव परमो धर्मः प्रतिकर्तुमशक्तैरपि यदरिभ्यो न भेतव्य- मिति तदेभिर्मृगरा

ट्त्वधारिभिः। कथंचिदपि न भीतम्। अतो युक्तमेषां खलु मृगराज इत्यभिधानमित्यभिप्रायः। अत्रापि विशेषोक्तिरलंकारः॥

**समु[^1175]त्थितेन त्रिदिवौकसां म[^1176]हाचमूरवेणाद्रितटान्तदारिणा।  
प्रपेदिरे केसरिणोऽधिकं मदं स्व[^1177]वीर्यलक्ष्मीमृगराजतावशात् \।\।२८॥**

** समुत्थितेनेति**॥ समुत्थितेन समुदितेनात एवाद्रेः सुमेरोस्तटान्तानां शृङ्गमध्यानाम्। 'तटं नपुंसकं क्षेत्रे प्रतीरे तु तटी त्रिषु' इति मेदिनी। 'प्रपातस्त्वतटो- भृगुः' इत्यमरश्च। दारिणा विदारकेण। अतिघोषेण महान्तः पर्वतभृगवोऽपि विदीर्णा बभूवुरित्यर्थः। अत्र शब्दकर्तृकपर्वततटविदारणस्यायोगेऽपि तद्योग- कल्पनात्संबन्धादतिशयोक्तिरलंकारः। त्रिदिवौकसां देवानां संबन्धिन्यो या महाचम्वो महत्यः सेनाः। 'चमूः सेनाविशेषेऽपि सेनामात्रे च योषिति' इति मेदिनी। तासां रवेण ध्वनिना निमित्तेन केसरिणः सिंहाः कर्तारः। स्वस्य वीर्य पराक्रम एव लक्ष्मीः शोभा यस्याः \। आत्मपराक्रमशालिनीत्यर्थः। तथाभूता या मृगराजता हरिणाधिपत्यं तस्या वशादायत्तत्वात्। 'वशो जनस्पृहायत्तेष्वायतत्वप्रभुत्वयोः' इति मेदिनी। अधिकं बहु मदं गर्वंप्रपेदिरे। कर्तरि लिट्। भयानकोऽपि चमूरवः प्रत्युत सिंहानामधिकमदकारक एव जात इति भावः॥

**भिया सुरानीकविमर्दजन्मना विदुद्रुवुर्दूरतरं द्रुतं मृगाः।  
गुहागृहान्ताद्ब[^1178]हिरेत्य हेलया[^1179] तस्थुर्विशङ्कं[^1180] नितरां मृगाधिपाः॥ २९॥**

** भियेति**॥ मृगा हरिणाः। 'मृगः पशौ कुरङ्गे च' इति मेदिनी। सुराणां देवानामनीकस्य सैन्यस्य। 'अनीकोऽस्त्री रणे सैन्ये' इति मेदिनी। यो विमर्दः प्राणापहारि मर्दनं तज्जन्मना। ततो जनितयेत्यर्थः। भिया भयेन निमित्तेन द्रुतं सत्वरं दूरतरं विदुदुवुः। पलायांचक्रिर इत्यर्थः। भयशीलत्वादिति भावः। अथ च मृगाधिपाः सिंहा हेलया क्रीडया। सहसैवेत्यर्थः। गुहागृहस्य गह्वररूपस्य सद्मनोऽन्तान्मध्याद्वहिरेत्य। 'अपपरिबहिः–' इति समासविधानाज्ज्ञाप- कात्पञ्चमी। नितरां विशङ्कं निर्भयं यथा तथा तस्थुः॥

**विलोकिताः[^1181] कौतुकिनामरावतीजनेन जुष्टप्रमदेन[^1182] दूरतः।**  

**सुराचलप्रान्तभुवः[^1183] प्रपेदिरे सुविस्तृतायाः[^1184] प्रसरं सुसैनिकाः[^1185]॥३०॥**

** विलोकिता इति**॥ कौतुकिना। सैनिकदर्शने कौतुकाविष्टचेतसेत्यर्थः। जुष्टप्रमदेन सेवितकलत्रेण। कलत्रसहितं वर्तमानेनेति फलितोऽर्थः। अमरावती- जनेन सुरेन्द्रनगरीलोकेन दूरतो दूरात्। 'दूरान्तिकार्थेभ्यो द्वितीया च' इति पञ्चमी। 'पञ्चम्याः–' इति तसिल्। विलोकिता दृष्टाः सुसैनिकाः शोभनाः सेनास्थ- लोकाः कर्तारः। सुतरां विस्तृतायाः सुराचलस्य सुमेरोर्या प्रान्तभूस्तस्याः प्रसरं प्रदेशं प्रपेदिरे प्रापुः। सुमेरोरवरुह्याधः प्रापुरिति भावः॥

**पीतासिता[^1186]रक्तसितैः सुराचलप्रान्त[^1187]स्थितैर्धातुरजोभिरम्बरम्।  
अयत्न[^1188]गन्धर्वपुरोदयभ्रमं बभार भूम्नोत्पतितै[^1189]रितस्ततः॥३१॥**

** पीतासितेति**॥ अम्बरं नभः कर्तृ। इतस्ततः सर्वत्रेत्यर्थः। भूम्ना बाहुल्येनोत्पतितैरुड्डयितैरत एव सुराचलस्य सुमेरोः प्रान्तेषु स्थितैः। प्रान्तत्वं ह्यूर्ध्व- दैशिकमवगन्तव्यम्। तथा पीतानि चासितानि चारक्तानि च सितानि च तैर्धातुरजोभिर्गैरिकादिधूलिभिर्निमित्तेन। अयत्नेन यत्नाभावेन अनायासेनेतियावत्। यो गन्धर्वपुरस्य देवगायननगरस्योदय उत्पत्तिस्तस्य भ्रमं बभार धृतवत्। अन्तर्भावितणिजर्थः। गन्धर्वपुरस्य ह्यनेकवर्णपरिमण्डितत्वरूपसामान्यधर्मेण नभसो योपना तन्मूलिका भ्रान्तिः। अत उपमोत्थापितोऽयं भ्रान्तिमानलंकारः। तेनोभयोरङ्गाङ्गिभावेन संकरः॥

**महास्वनः[^1190] सैन्यविमर्दसंभवः कर्णान्तकूलं[^1191]कषतामुपेयिवान्।  
पयोनिधेः क्षुब्धतरस्य वर्धनो[^1192] बभूव भूम्ना भुवनोदरंभरिः॥३२॥**

** महास्वन इति**॥ कर्णान्तः श्रवणमध्यं स एव कूलं तटम्। 'अथ कूलं तटे सूर्ये सैन्यपृष्ठतडागयोः' इति मेदिनी। तत्कपत्युन्मार्ष्टि तस्य भावस्तत्ता ताम्। 'सर्वकूलाभ्रकरीषेषु कषः' इति खश्। 'अरुर्द्विषत् –इति मुम्। उपेयिवान्प्राप्तवान्। कर्णान्तं स्फोटयन्नित्यर्थः। क्षुब्धतरस्यात्यन्तसंचलितस्य। वेलामतिक्रा-न्तस्येत्यर्थः। पयोनिधेः समुद्रस्य वर्धनः। कर्तरि ल्युट्। तथा भुवनैः कृत्वोदरं भरतीति तथोक्तः।आवृतसकलब्रह्माण्डत्वाद्भुवनानां मध्यपातो युक्त इति भावः। एवंभूतः सैन्यविमर्दसंभवः सेना संघट्टनोत्पन्नो महास्वनो भून्ना बाहुल्येन युक्तो बभूव। अति महत्त्वविशिष्टो जात इत्यर्थः॥

**महागजानां गुरुबृंहितैस्ततैः[^1193] सुहेषितैर्घोरतरैश्च वाजिनाम्।  
घनै[^1194] रथानां गुरुचण्डचीत्कृतैस्तिरोहितोऽभूत्पटहस्य निःस्वनः॥३३॥**

** महागजानामिति॥** महागजानां महतां दन्तिनां संबन्धिभिर्गुरुबृंहितैर्गुरूणि गम्भीराणि यानि बृंहितानि ध्वनितानि तैः। तथा ततैर्विस्तृतैः। तथा घोरतरैरत्यन्तभयंकरैर्वाजिनां सुहेषितैः शोभनहेषणैः। तथा घनैर्गम्भीरै रथानां संबन्धिभिर्गुरुणि महान्ति चण्डानि भयानकानि च यानि चीत्कृतानि तैश्व पट हृस्य निःस्वनः स्वनस्तिरोहितोऽताहितः। अप्रकाशित इति यावत्। अभूत्।

**महासुराणामवरोधयोषितां कचाक्षिपक्ष्मस्तनमण्डलेषु[^1195] च।  
ध्वजेषु नागेषु रथेषु वाजिषु क्षणेन तस्थौ सुरसैन्यजं रजः ॥३४॥**

** महासुराणामिति**॥ महासुराणां तारकादीनां संबन्धिनीनामवरोधयोषितामन्तःपुरस्त्रीणाम्। 'शुद्धान्तश्चावरोधश्च' इत्यमरः। संबन्धीनि कचाश्च, अक्षि- पक्ष्माणि च‚ स्तनमण्डलानि च तस्मिन्। 'द्वन्द्वश्च प्राणितूर्यसेनाङ्गानाम्' इति प्राण्यङ्गत्वादेकवद्भावः। तथा ध्वजेषु नागेषु हस्तिषु रथेषु वाजिषु च घनं सान्द्रं सुरसैन्यजं रजो धूलिः क्षणेन तस्थौ। अनेन तेषां शत्रूणामशुभमुक्तमिति ध्वनिः॥

**घनै[^1196]र्विलोक्य स्थगितार्कमण्डलैश्चमूरजोभिर्निचितं नभःस्थलम्।[^1197]  
अयायि[^1198] हंसैरभि मानसं घनभ्रमेण सानन्दमनर्ति केकिभिः ॥३५॥**

** घनैरिति**॥ घनैः सान्द्रैरत एव स्थगितार्कमण्डलैराच्छादितसूर्यबिम्बैश्चमूरजोभिः सेनाधूलिभिर्निचितं व्याप्तं नभःस्थलं व्योमदेशं विलोक्य घनभ्रमेण मेघभ्रान्त्या हंसैर्मरालैर्मानसं सरोऽभि संमुखमयायि गतम्। भावे लुङ्। तेषां वर्षास्वप्रगल्भत्वादिति भावः। अथ च केकिभिर्मयूरैः सानन्दं सहर्षमनर्ति नृत्यमकारि। अत्रापि भावे लुङ्॥  

**सान्द्रैः[^1199] सुरानीकरजोभिरम्बरे नवाम्बुदानीकनिभैरभिश्रिते।[^1200]  
चकाशिरे स्वर्णमया[^1201] महाध्वजाः परिस्फुरन्तस्तडितां गणा इव॥ ३६॥**

** सान्द्रैरिति॥** अम्बरे नभसि। 'अम्बरं वाससि व्योम्नि कार्पासे च सुगन्धके' इति मेदिनी। नवो नूतनः। वार्षिक इति यावत्। योऽम्बुदो मेघस्तस्यानीकं समूहस्तन्निभैस्तत्सदृशैः। 'निभस्तु कथितो व्याजे पुंलिङ्गः सदृशे त्रिषु' इति मेदिनी। तथा सान्दै सघनैः। 'सान्द्रं बले वापि घने मृदौ च' इति मेदिनी। सुराणामनीकस्य सैन्यस्य रजोभिः। 'रजो रेणौ परागे स्यादार्तवे च गुणान्तरे' इति मेदिनी। अभिश्रित आवृते सति स्वर्णमया हेममया महाध्वजा महान्तो ध्वजाः। 'ध्वजः स्याच्छौण्डिके पुमान्। न स्त्रियां तु पताकायां खट्वाङ्गे मेढ्रचिह्नयोः' इति मेदिनी। परिस्फुरन्तः परितः स्फुरन्तः प्रकाशमानास्तडितां विद्युताम्। 'तडित्सौदामिनी विद्युत्' इत्यमरः। गणाः समूहा इव चकाशिरे शुशुभिरे॥

**विलोक्य धूलीपटलैर्भृशं भृतं द्यावापृथिव्योरलमन्तरं महत्।  
किमूर्ध्वतोऽधः किमध[^1202]स्त ऊर्ध्वतो रजोऽभ्युपैतीति जनैरतर्क्यत ॥३७॥**

** विलोक्येति॥** जनैर्लोकैर्द्यावापृथिव्योर्द्यौश्च पृथिवी च तयोः। 'दिवसश्च पृथिव्याम्' इत्यत्र चकाराद्द्यावादेशः। महद्विशालमन्तरमवकाशो धूलीपटलै रजो- निचयैर्भृशं बहु यथा तथा भृतं पूर्णं विलोक्य रज ऊर्ध्वतः सकाशादध उपैति। किंवाधस्तः सकाशादूर्ध्वत ऊर्ध्वभागे। सार्वविभक्तिकस्तसिः। अभ्युपैति किमित्यलं पर्याप्तमतर्क्यततर्कितम्। भावे लङ्। सर्वतो रजोव्याप्त्याकुत आगच्छतीति निश्चयाभावादिति भावः॥

नोर्ध्वं न चाधो न पुरो न पृष्ठतो न पार्श्वतोऽभूत्खलु चक्षुषो[^1203]र्गतिः।  
सूच्य[^1204]ग्रभेद्यैः पृतनारज[^1205]श्चयैराच्छा[^1206]दिता प्राणिगणस्य सर्वतः॥ ३८॥

** नोर्ध्वमिति॥** सूच्यग्रेण सीवनद्रव्यपुरोभागेन। 'सूची तु सीवनद्रव्येऽप्याङ्गिकाभिनयान्तरे' इति मेदिनी। भेद्यैर्भेत्तुं योग्यैः। 'ऋहलोः–' इति ण्यत्। अनेनातिसद्यस्ता द्योतिता। तथाभूतैः पृतनायाः सेनायाः। 'पृतना तु स्त्रियां सेनामात्रसेनाविशेषयोः' इति मेदिनी। रजसां चयैः समूहैः। 'चयः समूहे प्राकारमूलबन्धे समाहतौ' इति मेदिनी। सर्वत आच्छादितावृता प्राणिगणस्य जन्तुसमूहस्य चक्षुषोर्नेत्रयोः। 'लोचनं नयनं नेत्रमीक्षणं चक्षुरक्षिणी' इत्यमरः। गतिः प्रसरणमूर्ध्वं नाभूत्, अधश्च नाभूत्, पुरो नाभूत् ,पृष्टतो नाभूत्, पार्श्वतोऽप्युभयतो नाभूत्। खलु निश्चयेन॥

दिगन्तदन्त्या[^1207]बलिदानहारिभिर्विमानरन्ध्रप्रतिनादमेदुरैः।  
अनेकवाद्य[^1208]ध्वनितैरनारतैर्जगर्ज गाढं गुरु[^1209]भिर्नभस्तलम्॥ ३९॥

** दिगन्तेति॥** दिगन्तेषु या दन्त्यावलिर्गजपङ्क्तितस्तस्या दानं मदजलं तस्य हारिभिः शोषकैः। घोरध्वनितश्रवणजनितभयवशाद्दिगन्तदन्तिनोऽपि शुष्कमदजला जाता इति भावः। तथा विमानानां देवस्यन्दनानां रन्ध्रेषु जालेषु यः प्रतिनादः प्रतिध्वनिस्तेन मेदुरैः पुष्टैर्गुरुभिर्दीघैरनारतैरविद्य- मानक्षणिकविरामैरनेकवाद्यानां मृदङ्गादीनां ध्वनितैर्घोषैः कृत्वा नभस्तलं कर्तृ गाढं दृढं जगर्ज। प्रतिननादेत्यर्थः। अन्योऽपि कस्मिंश्चित्कर्णकटुरवकारिणि सति तटस्थोऽपि प्रतिनदति तद्वत्। समासोक्तिरलंकारः—'समासोक्तिः परिस्फूर्तिः प्रस्तुतेऽप्रस्तुतस्य यत्' इति लक्षणात्॥

**भुवं विगाह्य प्रययौ महाचमूः क्वचिन्न[^1098] मान्ती महतीं[^1211] दिवं खलु।  
सुसंकुलायामपि तत्र निर्भरात्किं[^1212] कांदिशीकत्वमवाप नाकुला॥४०॥**

** भुवमिति॥** महाचमूर्महती सेना भुवं विगाह्य व्याप्य क्वचिदपि भूमिस्थलेन मान्त्यसमाविशन्ती सती महतीं विशालां दिवं स्वर्गं प्रययौ प्राप खलु निश्चयेन। अथ च निर्भरादधिकात्मभाराद्धेतोस्तत्रापि दिव्यपि सुतरां संकुलायां व्याप्तायां सत्यामाकुला व्याकुला सती कांदिशीकत्वं भयद्रुतत्वम्। 'कांदिशीको भयद्रुतः' इत्यमरः। किं नावाप। अपि त्ववामैवेत्यर्थः। परस्परपेषणभिया व्याकुलत्वाहुद्रुवुरित्यर्थः। अत्र द्रवणं द्रवणेच्छामात्रपरम्। द्रवणं कर्तुमैच्छदिति तात्पर्यार्थः। अन्यथा व्याप्तेः प्रतिबन्धकत्वेन द्रवणासंभवाद्दृवणोक्ते- रफलत्वापत्तिः॥

उद्दामदानद्विप[^1213]वृन्दबृंहितैर्नितान्तमुत्तुङ्गतुरंगहेषितैः।  
चलद्धन[^1214]स्यन्दननेमिनिस्वनैरभून्निरुच्छ्वासमिवाकुलं[^1215] जगत्[^1216]॥ ४१॥

** उद्दामेति॥** उद्दामदाना उत्कटमदा ये द्विपा गजास्तेषां वृन्दस्य समूहस्य बृंहितैः शब्दैः। तथोत्तुङ्गा उन्नता ये तुरंगा अश्वास्तेषां हेषितैर्हेषाभिः। तथा नितान्तमत्यन्तं चलन्तो घना इव स्यन्दना रथास्तेषां या नेमयश्चक्रधारास्तासां निस्वनैश्च नितरामाकुलं व्याकुलं जगन्निरुच्छ्वासमिव निरुद्धश्वासमिवाभूत्। आकुलत्वसाधारणधर्मेण निरुद्धश्वासत्वमुत्प्रेक्षत इत्युत्प्रेक्षालंकारः॥

महागजानां गुरुभिस्तु गर्जितैर्विलोलघण्टारणितै

रणोल्बणैः।  
वीर[^1217]प्रणादैः प्रमदप्रमेदुरैर्वाचालतामादधिरेतरां दिशः॥ ४२॥

** महागजानामिति॥** महागजानां संबन्धिभिर्गुरुभिर्दीर्घैर्गजितै रणोल्बणैर्विलोला या घण्टास्तासां रणितैश्व प्रमदेनोन्मादेन निमित्तेन प्रमेदुरैः प्रकर्षेण पुष्टैर्वीरप्रणादैर्वीराणां शब्दैश्व दिशः काष्ठाः कर्त्र्यः। वाचालतां मुखरतामादधिरेतरामतिशयेन धृतवत्यः। तरपि 'किमेत्तिङ्-' इत्याम्॥

**दन्तीन्द्रदान[^1218]द्रववारिवीचिभिः सद्योऽपि नद्यो बहुधा[^1219] पुपूरिरे।  
धारां[^1220] रजोभिस्तुरगैः क्षतैर्भृता याः पङ्कतामेत्य रथैः स्थलीकृताः ॥४३॥**

** दन्तीन्द्रेति॥** दन्तीन्द्राणां गजेन्द्राणां ये दानद्रवा मदस्रुतयस्तेषां वारीणि जलानि तेषां वीचिभिस्तरङ्गैः कर्तृभिः। नद्यो वाहिन्योऽपि सद्यो बहुधा पुपूरिरे पूरिताः। कर्मणि लिट्। ग्रीष्मसंतापेन शुष्का अपि नद्यो जलपूर्णा आसन्नित्यर्थः। अथ या नद्यस्तुरगैः क्षतैः क्षुण्णै रजोभिर्भूताः पूर्णा अतएव पङ्कतां कर्दमतामेत्य स्थिताः। ता रथैः कर्तृभिः। धाराश्चक्रधारा भ्रामयित्वा स्थलीकृताः॥

निम्नाः[^1221]प्रदेशाः स्थलतामुपागमनिम्नत्वमुच्चैरपि सर्वतश्च[^1222] ते।  
तुरंगमाणां व्रजतां खुरैः क्षता[^1223] रथैर्गजेन्द्रैः परितः समीकृताः[^1224]॥४४॥

** निम्ना इति॥** निम्ना नीचाः प्रदेशा भूमयः स्थलतां समानभूमित्वमुपागमन्प्रापुः। सर्वत उच्चैरप्युन्नता अपि ते प्रदेशा निम्नत्वमुपागमन्। निम्नमुच्चैरभवत्, अन्यप्रदेशोत्थापितधूलिपूरितत्वात्। उच्चैर्निम्नमभवत्, आत्मधूलीनामन्यत्र पतितत्वादिति भावः। अथ च ते प्रदेशा व्रजतां गच्छतां तुरंगमाणां खुरैः क्षताश्चु- क्षुदिरे। अत एव रथैर्गजेन्द्रैश्च परितो निम्नोन्नतेषु समीकृताः। समाश्चक्रिर इत्यर्थः॥

**नभोदिगन्तप्रतिघोषभीषणैर्महामहीभृत्तटदारणोल्बणैः।  
पयो[^1225]धिनिर्धूननकेलिभिर्जगद्बभूव भेरीर्ध्वनि[^1226]तैः समाकुलम्॥४५॥**

** नभ इति॥** नभसि व्योम्नि दिगन्तेषु च यः प्रतिघोषः प्रतिध्वनिस्तेन भीषणैर्भयानकैः। महान्ति यानि महीभृतां पर्वतानां तटानि भृगवस्तेषां दारणे भेदन उल्बणैरुद्भटैः। समर्थैरिति यावत्। तथा पयोधेः समुद्रस्य निर्धूनने कम्पने केलिः क्रीडा येषाम्। पयोधिमपि कम्पयद्भिरित्यर्थः। भेरीध्वनितैर्वदनैकवाद्य- मानवाद्यविशेषरवैर्निमित्तैर्जगत्समाकुलं व्याकुलं बभूव॥

**इतस्ततो वातविधूत[^1227]चञ्चलैर्नीरन्ध्रि[^1228]ताशागमनैर्ध्वजांशुकैः।  
लक्षैः[^1229] क्वणत्काञ्चनकिङ्किणीकुलैरमञ्जिधूलीजलधौ नभोगते[^1230]॥ ४६॥**

** इत इति॥** इतस्ततो वातविधूतानि पवनकम्पितान्यत एव चञ्चलानि च तैः। तथा नीरन्ध्रितंनिरवकाशीकृतमाशासु दिक्षु गमनं यैः। आत्मव्याप्त्या रुद्ध- पथिकपथैरित्यर्थः।क्वणद्रणत्काञ्चनकिङ्किणीनां सौवर्णनूपुराणां कुलं जालं येषां प्रान्तभागेषु। शोभार्थं प्रतिबद्धनूपुरजालैरित्यर्थः। लक्षैर्लक्षसंख्यैः। 'लक्षं शरव्ये संख्यायाम्' इति मेदिनी। ध्वजांशुकैर्ध्वजपटैः। 'अंशुकं शुक्लवस्त्रे स्याद्वस्त्रमात्रोत्तरीययोः' इति मेदिनी। नभसि गते प्रसृते धूलिजलधौ रजोऽम्बु- धावमज्जि मज्जितम्। भावे लुङ्। सर्वाणि ध्वजांशुकानि धूलिभिरलक्षितानि बभूवुरित्यर्थः॥

**घण्टारवै रौद्रतरैर्निरन्तरं[^1231] विसृत्वरैर्गर्जरवैः सुभैरवैः।  
मत्त[^1232]द्विपानां प्रथयांबभूविरे न वाहिनीनां पटहस्य निःस्वनाः॥४७॥**

** घण्टारवैरिति॥** मत्तद्विपानां संबन्धिभिर्निरन्तरं विसृत्वरैः प्रसृमरैः। सुतरां भैरवैर्भीषणैः। 'भैरवः पुंसि शम्बरे। भीषणेऽपि च' इति मेदिनी। गर्जरवैर्गर्ज- नारूपघोषैः। रौद्रतरैरत्युग्रैः। 'रौद्रं तूग्रममी त्रिषु' इत्यमरः। घण्टारवैश्च। वाहिनीनां सेनानां संबन्धिनः पटहस्यानकाख्यवाद्यविशेषस्य निःस्वनाः शब्दा न प्रथयांबभूविरे न प्रकटीचक्रिरे॥

**करालवाचालमुखा[^1233]श्चमू[^1234]स्वनैर्ध्वस्ताम्बरा[^1235] वीक्ष्य दिशो रजस्वलाः।  
तिरोबभूवे गहनै[^1236]र्दिनेश्वरो रजोन्धकारैः परितः कुतोऽप्यसौ॥४८॥**

** करालेति॥** चमू

स्वनैः सेनाघोषैः करालानि वाचालानि च मुखानि प्रारम्भाः। 'मुखं निःसरणे वक्रे प्रारम्भोपाययोरपि' इति मेदिनी। तथा ध्वस्तं रजोव्याप्तमम्बरं यासाम्। तथा रजस्वला रजोयुक्ता दिशो वीक्ष्य परितो गहनैः सघनैः रजोन्धकारैः कर्तृभिः असौ दिनेश्वरः सूर्यः कुतोऽपि कुत्रापि तिरोब- भूवे तिरोगमितः। अन्तर्हित इत्यर्थः। 'भूङ् गतौ' इत्यतो लिट्। 'भू प्राप्तौ' इत्यतो वा। वीक्ष्येवेति गम्योत्प्रेक्षा। अथ द्वितीयपक्षे—रजस्वला आर्तववतीः। अतएव कराला भीषणा वाचां वाणीमलान्त्यगृह्णन्ति मुखानि यासाम्। ततो विशेषणसमासः। मौनव्रतधारिणीत्यर्थः। तथा ध्वस्ताम्बराः स्रस्तशाटिकाः। नग्ना इत्यर्थः। एवंभूता चमूर्योषितः। 'चमूः सेनाविशेषे च सेनामात्रे च योषिति' इति मेदिनी। वीक्ष्य रजस्यार्तवविषयेऽन्धकारोऽन्धवत्कारः कृतिः। क्रिया इति यावत्। भावे घञ्। आर्तवमपत्रपद्भिरित्यर्थः। रजस्वलादर्शननिषेधात्। गहनैर्गहनमनोभिः सद्भिरित्यर्थः। दिनेश्वरः कश्चित्पुरुषः कुतोऽपि कुत्रापि तिरोभूयते। कश्चिदसत्पुरुषो रजस्वलां पश्यन्नपि सद्भिः करुणया पटादिभिस्तिरोधीयते तद्वदित्यर्थः॥

**आक्रान्तपूर्वा रभसेन सैनिकैर्दिगङ्गना व्योम रजोभिदूषिता।**  

**भेरीरवाणां प्रतिशब्दितैर्घनैर्जगर्ज गाढं घनमत्सरादिव[^1209]॥४९॥**

** आक्रान्तपूर्वेति॥** सैनिकैः सेनाजनै रभसेन वेगेनाक्रान्तपूर्वा पूर्वमाक्रान्ता दिगङ्गना दिग्रूपा नायिका रजसा धूल्या।आर्तवेन च। 'रजो रेणौपरागे स्यादार्तवेच गुणान्तरे' इति मेदिनी। अभिदूषिता कृता। वीक्ष्येति। अतो घनमत्सरादिव गाढद्वेषादिव व्योम कर्तृ भेरीरवाणां घनैः प्रतिशब्दितैः कृत्वा गाढं जगर्ज। अन्योऽप्यात्मपत्नीमन्यसंगमेन रजोयुक्तां वीक्ष्य गर्जति॥

**गुरुसमीरसमीरितभूधरा इव गजा गगनं विजगाहिरे।  
गुरुतरा इव[^1238] वारिधरां रथा भुवमितीह[^1239] विवर्त[^1240] इवाभवत्[^1241]॥ ५०॥**

** गुरुसमीरेति॥** गुरुणा महता समीरेण वातेन समीरिता उपरि क्षिप्ता भूधराः पर्वता इवेत्युत्प्रेक्षा। गजा गगनं विजगाहिरे। अवगाहितवन्त इत्यर्थः। गुरुतरा अपि महान्तो वारिधरा मेघा इवेत्युत्प्रेक्षा। रथा भुवं विजगाहिरे। इह सङ्गरः इत्येवं विवर्त इव व्यत्यय इवाभवत्। गगनपृथिव्यवगाहने स्यन्दननागयोर्भूधरसंभवात्। उत्प्रेक्षितं च तत्सादृश्यदर्शनात्। द्रुतविलम्बितं वृत्तम्॥

**बलमदसुर[^1242]लोकानल्पकल्पान्तकाले[^1243]**  

**निरवधय इवाम्भोराशयो घोरघोषाः[^1244]।  
गुरुतरपरिमज्जद्भूभृतो देवसेना  
ववृधु[^1245]रपि सुपूर्णा[^1246] व्योमभूम्यन्तराले॥५१॥**

** बलवदिति॥** गुरुतरा अतएव परिमज्जन्तो भूभृतो राजानः पर्वताश्च यासु येषु च व्योमभूम्योर्द्यावापृथिव्योरन्तराले मध्ये सुतरां पूर्णा अपि। इत्युभयत्रापि समानम्। घोरघोषा भयानकरवा देवसेना ववृधुः। तत्रोत्प्रेक्षते—बलवतामसुरलोकानामनल्पो महान्यः कल्पान्तकालःप्रलयकालस्तत्र निरवधयोऽपारा अम्भोराशय इव समुद्रा इव। अत्रोपमैवास्त्विति चेत्, न। तत्राभिन्नलिङ्गमुभयोरिति नियमात्। मालिनी छन्दः। लक्षणं पूर्वमुक्तम्॥

इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीताराम-  
कविविरचितया संजीविनीसमाख्यया व्याख्यया समेतः  
श्रीकालिदासकृतौ कुमारसंभवे महाकाव्ये  
देवसेनाप्रयाणं नाम चतुर्दशः सर्गः॥

\_\_\_\_\_\_\_\_\_\_\_\_\_\_\_\_\_\_\_\_

**पञ्चदशः सर्गः।  
<MISSING_FIG href="../books_images/U-IMG-1721729934KUMARASAMVABAM_3-removebg-preview.png"/>**

सेनापतिं नन्दनमन्धकद्विषो युधे[^1247] पुरस्कृत्य वलस्य शात्रवः।  
सैन्यैरुपैतीति सुरद्विषां पुरोऽभूत्किंवदन्ती हृदयप्रकम्पिनी[^1248]॥१॥

** सेनापतिमिति॥** बलस्य बलनामकराक्षलस्य शात्रवः शत्रुरेव शात्रवः। प्रज्ञादित्वात्स्वार्थेऽण्। इन्द्रः। सेनापतिं पृतनाधिपम्। अन्धकद्विषो हरस्य नन्दनं पुत्रं कार्तिकेयं पुरस्कृत्याग्रे कृत्वा सैन्यैः सह युधे युद्धाय। युद्धं कर्तुमिति यावत्। 'क्रियार्थ–' इत्यादिना चतुर्थी। उपैत्यायाति। इत्येवंभूता हृदयप्रकम्पिनी हृदयं वेपयन्ती किंवदन्ती जनश्रुतिः। 'किंवदन्ती जनश्रुतिः' इत्यमरः। सुरद्विषां दैत्यानां तारकनगरनिवासिनां पुरोऽग्रेऽभूत्। सर्गेऽस्मिन्निन्द्रवंशोपजाती वृत्त॥

**चमूप्रभुं[^1249] मन्मथमर्दनात्मजं विजित्वरीभि[^1250]र्विजयश्रियाश्रितम्।  
श्रुत्वा सुराणां पृतनाभिरागतं[^1251] चित्ते[^1252] चिरं चुक्षुभिरे महासुराः॥२॥**

** चमूप्रभुमिति॥** महासुरास्तारकनगरनिवासिनो दैत्या विजयश्रिया विजयलक्ष्म्या श्रितं सेवितम्। एतेनास्य कादाचित्कोऽपि पराभवो न भवतीति ध्वनि

तम्। अतएव चमूप्रभुं सेनाधिपं मन्मथमर्दनस्य शिवस्यात्मजम्। अनेन यदि यः पिता सकलभुवनजेतुर्मकरध्वजस्यापि प्लोषिता, अतोऽस्य किं वक्तव्यम्। 'कार्यं निदानाद्धि गुणानधीते', 'प्रवर्तितो दीप इव प्रदीपात्' इत्यादिन्यायेन तारकेणाप्ययं दुर्जेय इति ध्वनितम्। तं कार्तिकेयं विजित्वरीभि- र्जयशीलाभिः। जयतेः 'इण्नश्जिसर्तिभ्यः क्वरप्'इति क्वरपि परे 'ह्रस्वस्य पिति' इति तुकि कृते 'टिड्डा–' इत्यनेन ङीप्। सुराणां देवानां पृतनाभिः सेनाभिः सहागतमायातं श्रुत्वा चिरं बहुकालपर्यन्तं चित्ते मनसि चुक्षुभिरे संचेलुः। बिभ्युरित्यर्थः। 'क्षुभ संचलने' कर्तरि लिट्। अत्र वाच्यापेक्षया व्यङ्ग्यार्थस्या- धिकचमत्कृतिजनकत्वाद्ध्वनिः॥

समेत्य दैत्याधिपतेः

पुरे

स्थिताः किरीटबद्धाञ्जलयः प्रणम्य ते।  
न्यवेदयन्मन्मथशत्रुसूनुना[^1253] युयुत्सुना जम्भजितं[^1254] सहागतम्[^1255]॥३॥

** समेत्येति॥** दैत्याधिपतेस्तारकस्य पुरे नगरे स्थितास्ते महासुराः समेत्य समुदित्य। संघीभूयेति यावत्। तथा किरीटेषु मुकुटेषु बद्धोऽञ्जलिर्यैस्तथा सन्तः प्रणम्य युयुत्सुना योद्धुमिच्छुना मन्मथशत्रोः शिवस्य सूनुना पुत्रेण कुमारेण सहागतं जम्भजितमिन्द्रं न्यवेदयन्। सशंभुपुत्रो महेन्द्र आगत इति निवेदित- वन्त इत्यर्थः॥

दासीकृताशेषजग

त्त्रयं न[^1256]मां जिगाय युद्धे कतिशः शचीपतिः।  
गिरीशपुत्रस्य बलेन सांप्रतं ध्रुवं विजेतेति स[^1257] काकुतोऽहसत् ॥४॥

** दासीकृतेति॥** दासीकृतं भृत्यीकृतम्। 'दासो भृत्ये च शूद्रे च' इति मेदिनी। अशेषजगत्त्रयं समस्तलोकत्रितयं येन तथाभूतं मां शचीपतिरिन्द्रः कतिशः कतिवारं युद्धे न जिगाय जयति स्म। अपि त्वनेकवारं जिगायेति काकुः। जयनिषेधस्य काक्वाश्रितत्वाज्जयनिषेध एव ध्वन्यते। सांप्रतं वर्तमानकाले गिरीश पुत्रस्य कुमारस्य बलेन वीर्येण। तदाश्रयेणेत्यर्थः। ध्रुवं निश्चयेन विजेता विजेष्यत इति स तारकः काकुतः काक्वाहसज्जहास। कदाचिदपि न विजेष्यत इति ध्वन्यते॥

**ततः क्रुधा विस्फुरिता[^1258]धराधरः स तारको दर्पितदोर्बलोद्धतान्[^1259]।  
युधे[^1260] त्रिलोकीजयकेलिलालसः सेनापतीन्संनहनार्थमादिशत् ॥५॥**

** तत इति॥** ततोऽनन्तरं क्रुधा क्रोधेन निमित्तेन विस्फुरित उच्छुसितोऽधरोऽनूर्ध्व ओष्टो यस्य। प्रसिद्धं चैतद्यत्क्रोधवशादधरविस्फुरणम्। तथाधरो हीनः। नीच इति यावत्। 'अधरस्तु पुमानोष्ठे हीनेऽनूर्ध्वे च वाच्यवत्' इति मेदिनी। विस्फुरिताधरश्चासावधरश्चेति विशेषणसमासः। तथा त्रिलोक्या जय एव केलिःक्रीडा तस्यां लालसेच्छा यस्य। अनायासेनैव त्रिलोकीं जेष्यामीत्यभिमानवानित्यर्थः। एवंभूतः स तारकोऽसुरो दर्पिताः संजातदर्पास्तथा दोर्बलेन भुजबले- नोद्धतान्प्रगल्भान्सेनापतीन्सेनाधिपान्युधे युद्धाय। युद्धं कर्तुमित्यर्थः। संनहनार्थं संनद्धीभवनार्थं चादिशदाजज्ञे। 'युद्धे' इति पाठे युद्धे विषये त्रिलोकीजय- कविलास इत्यन्वयितव्यम्॥

**महाचमूनामधिपाः समन्ततः संनह्य सद्यः सुतरामुदायुधाः।  
तस्थुर्विनम्रक्षितिपालसंकुले तद[^1261]ङ्गनद्वारवरप्रकोष्ठके॥६॥**

** महेति॥** उदायुधा उद्धृतान्यायुधानि शस्त्राणि यैरेवंभूता महाचमूनां महतीनां सेनानामधिपाः स्वामिनः सद्यस्त्वरितं सुतरां संनह्य संनद्धा भूत्वा विनम्रा ये क्षितिपाला राजानस्तैः संकुले व्याप्ते तस्य तारकस्य यदङ्गनद्वारं चत्वरप्रवेशद्वारं तस्य वरः श्रेष्ठो यः प्रकोष्ठकोऽन्तरम्। मध्यमिति यावत्। 'प्रकोष्ठो मणिबन्धे स्यात्कूर्परस्यान्तरेऽपि च। भूपकक्षान्तरेऽपि स्यात्' इति मेदिनी। तत्र समन्ततः सर्वतस्तस्थुः। नृपं प्रतीक्षमाणा इति शेषः। 'समन्ततस्तु परितः सर्वतो विष्वगित्यपि' इत्यमरः॥

स द्वारपालेन पुरः प्रदर्शितान्कृतानतीन्बाहु[^1262]वरानधिष्ठितान्।  
महाहवाम्भोधिविधूननोद्धतान्ददर्श[^1263] राजा[^1264] पृतना[^1265]धिपान्वहून्[^1266]॥७॥

** स इति॥** स राजा तारकः पुरोऽग्रे द्वारपालेन प्रदर्शितान्कृतानतीम्बाहुवरान्बाहवो वराः श्रेष्ठा येषां तथोक्तानधिष्ठितान्। द्वार इति शेषः। महाहवरूपि- णोऽम्भोधेः समुद्रस्य विधूनने कम्पन उद्धतान्प्रगल्भान्। महावीरानित्यर्थः। 'सङ्ग्रामाभ्यागमाहवाः' इत्यमरः। बहून्पृतनाधिपान्सेनापतीन्ददर्श दृष्टवान्। 'अदभ्रं बहुलं बहु' इत्यमरः॥

**बली[^1098] बलारातिबलातिशातनं दिग्दन्तिनाद[^1268]द्रवनाशनस्वनम्।  
महीधरा[^1269]म्भोधिनवारितक्रमं ययौ रथं घोरमथाधिरुह्य सः॥८॥**

** बलीति॥** अथानन्तरं बली वीर्यवान्स तारको बलारातेरिन्द्रस्य संबन्धिनो बलस्य सैन्यस्य। 'बलं गन्धरसे रूपे स्थामनि स्थौल्यसैन्ययोः' इति मेदिनी। अतिशातनं तनूकर्तारम्। हन्तारमित्यर्थः।दिग्दन्तिनामैरावतादीनां नादद्रवयोर्घोषमदयोर्नाशनो नाशकः स्वनो घोषो यस्य तम्। यदीयघोषवशाद्दिग्द- न्तिनोऽपि तूष्णीं शुष्कमदाश्च भवन्तीति भावः। महीधरेषु पर्वतेष्वम्भोधिषु च नवारितक्रममनिवारितसंचारम्। नशब्देन सह 'सुप्सुपा' इति समासः। घोरं भीमं रथमधिरुह्य ययौ जगाम। प्रतस्थ इति यावत्॥

**युगक्षयक्षुब्धपयोधिनिःस्वनाश्चलत्पताकाकुलवारितातपाः।  
धरारजोग्रस्तदिगन्तभास्कराः पतिं[^1270] प्रयान्तं पृतनास्तमन्वयुः॥९॥**

** युगेति॥** युगक्षये प्रलयकाले क्षुब्धः संचलितो यः पयोधिः समुद्रस्तस्य निःस्वन इव निःस्वनो यासाम्। प्रलयकालोद्वेलीभूतसागरसदृशघोरघोषा इत्यर्थः। चलन्तीनां पताकानां वैजयन्तीनाम्। 'पताका वैजयन्त्यां स्यात्सौभाग्ये नाटकाङ्कयोः' इति मेदिनी। कुलेन समूहेन वारितातपा दूरीकृतधर्मा धराया भूमे रजोभिर्ग्रस्ता दिगन्तानि दिक्प्रान्तानि भास्करस्य याभिस्तथाभूताः पृतनाः सेनाः कर्त्र्यः। प्रयान्तं प्रतिष्ठमानं तं पतिं तारकासुरमन्वयुः। अनुजग्मुरित्यर्थः॥

चमूरजः प्राप दिगन्तदन्तिनां महासुरस्याभिसुरं प्रसर्पिणः[^1271]।  
दन्तप्रकाण्डेषु सितेषु शुभ्रतां कुम्भेषु दानाम्बुघनेषु[^1272] पङ्कताम्॥१०॥

** चमूरज इति॥** अभिसुरं सुरसंमुखं प्रसर्पिणः प्रतिष्ठमानस्य महासुरस्य तारकस्य संबन्धिनीनां चमूनां रजो रेणुः। दिगन्तदन्तिनामैरावतादीनां सितेषु शुभ्रेषु दन्तप्रकाण्डेषु। दन्तरूपासु शाखास्वित्यर्थः। 'प्रकाण्डो न स्त्री विटपे मूलशाखान्तरे तयोः' इति मेदिनी। शुभ्रतां पाण्डुतां दानाम्बुना मदजलेन घनेषु सघनेषु कुम्भेषु मूर्धान्तरेषु। गण्डस्थलेष्विति यावत्। 'कुम्भो राश्यन्तरे हस्तिमूर्धान्ते राक्षसान्तरेषु' इति मेदिनी। पङ्कतां कर्दमताम्। 'पङ्कोऽस्त्री कर्दमे पापे' इति मेदिनी। प्राप। धवलिमाश्रयीभूतसंबन्धेन युक्तं हि धवलत्वमिति भावः। अन्यत्स्फुटम्॥

महीभृतां कन्दरदारणोल्बणैस्तद्वाहिनीनां पटहस्वनैर्घनैः।  
उद्वेलिता[^1273]श्चुक्षुभिरे महार्णवा नभःस्रवन्ती सहसाभ्यवर्धत[^1274]॥११॥

** महीभृतामिति॥** महीभृतां पर्वतानां संबन्धिनो ये कन्दरा दर्यः। 'दरी तु कन्दरो वा स्त्री' इत्यमरः। तेषां दारणे स्फोटन उल्बणैरुद्भटैः। आत्मव्याप्ति- वशात्स्फोटद्भिरिव भासमानैरित्यर्थः। तथा घनैर्दृढैः। कठोरैरिति यावत्। 'वनं स्यात्कांस्यतालादिवाद्यमध्यमनृत्ययोः। ना मुस्तादौ घनाद्येषु विस्तारे लोहमु- द्गरे। त्रिषु सान्द्रे दृढे च' इति मेदिनी। तद्वाहिनीनां तारकसेनानां संबन्धिनो ये पटहा आनकाः। 'पटहो ना समारम्भ आनके पुंनपुंसकम्' इति मेदिनी। तेषां स्वनैः कर्तृभिः उद्वेलिता वेलामतिक्रमिता महार्णवा महान्तः समुद्राश्चुक्षुभिरे संचेलुः। पटहध्वनिजनितभयादिति भावः। तथा नभःस्रवन्त्याकाशङ्गा च सहसाकस्मादभ्यवर्धत। अतिवेला बभूवेत्यर्थः॥

सुरारिनाथस्य महाचमूस्वनैर्विगाह्यमाना तुमुलैः सुरापगा।  
अभ्युच्छ्रितै[^1275]रूर्मिशतैश्च वारिजैरक्षालयन्नाकनिकेतनावलीम्[^1276]॥१२॥

** सुरारिनाथस्येति॥** तुमुलैः संकुलैः। 'तुमुलः कलिवृक्षे ना तुमुलं रणसंकुले' इति मेदिनी। सुरारिरेव नाथो राजा तस्य। यद्वा सुरारीणां नाथोराजा तस्य संबन्धिनां महाचमूनां स्वनैः शब्दैर्विगाह्यमाना व्याप्यमाना सुरापगा मन्दाकिनी।अभ्युच्छ्रितैरभ्युत्पतितैर्वारिजैर्वारिजानि कमलानि विद्यन्ते येषु तैः। कमल- सहितैरित्यर्थः। 'अर्शआदिभ्यः–' इत्यच्। ऊर्मिशतैस्तरङ्गशतकैश्च। 'भङ्गस्तरङ्गः ऊर्मिर्वा' इत्यमरः। नाकनिकेतनावलीं स्वर्गवेश्मपङ्क्तिमक्षा- लयन्ममार्ज॥

अथ प्रयाणाभिमुखस्य नाकिनां द्विषः[^1277] पुरस्तादशुभोपदेशिनी।  
अगाध[^1278]दुःखाम्बुधिमध्यमज्जनं बभूव चोत्पातपरम्परा तव॥ १३॥

** अथेति॥** अथानन्तरं प्रयाणाभिमुखस्य प्रस्थानसंमुखस्य नाकिनां देवानां द्विषो वैरिणस्तारकस्य पुरस्तादग्रे 'भो तारक' तव त्वत्कर्मकम्। अगाधोऽत- लस्पर्शः। 'अगाधमतलस्पर्शे त्रिषु श्वभ्रे नपुंसकम्' इति मेदिनी। यो दुःखाम्बुधिर्दुःखसमुद्रस्तन्मध्ये मज्जनं भविष्यतीत्येवमशुभोपदेशिन्यशुभवादिन्युत्पा- तपरम्परा दुःशकुनपतिर्बभूव॥

 इतः परम् 'आगामि–' इत्यादिभिरेकादशभिरुत्पातपरम्परामेव प्रपञ्चयति—

**आगामि[^1279]दैत्याशनकेलिकाङ्क्षिणी कुपक्षिणां[^1280] घोरतरा परम्परा।  
दधौ पदं व्योम्नि सुरारिवाहिनीरुपर्युपर्येत्यनिवारितातपा॥१४॥**

** तत्र आगामीति॥** घोरतरातिशयभयानका कुपक्षिणां गृध्रादीनां कपोतादीनां वा परम्परा। आगामि भविष्यद्यद्दैत्यस्याशनकेलिर्भोजनक्रीडा तत्काङ्क्ष- तीति तथाभूता। तथा सुरारिवाहिनीस्तारकसेना उपर्युपरि। 'उपर्यध्यधसः सामीप्ये' इति द्विर्भावः। तद्योगे द्वितीया। तदुक्तं वामनेन—'उपर्यादिषु सामीप्ये द्विरुक्तेषु द्वितीयया' इति। अनिवारितातपा न निवारितघर्मा च सती व्योम्याकाशे पदं स्थानं दधौ धृतवती। अनेन पद्येन प्रयाणानौचित्यद्योतकमुत्पातद्वयं वर्णितम्। तथाहि—आकस्मिकोपरि वृत्तिः आतपानिवृत्तिश्च। तस्मात्सर्वथैवास्य मरणं भविष्यतीति सूच्यते॥

मुहुर्विभग्ना[^1281]तपवारणध्वजश्चलद्धराधूलिकलाकुलेक्षणः।  
धूता[^1282]श्वमातङ्गमहारथाकरानवेक्षणोऽभूत्प्रसभं प्रभञ्जनः॥१५॥

** मुहुरिति॥** विभग्ना त्रोटिता आतपवारणसहिता ध्वजा येन। चलन्त्योविसरन्त्यो या धराधूलयः पृथिवीरजांसि तासां कुलेन साघनीभूतेनाकुलानि व्याकुलीकृतानीक्षणानि लोकनेत्राणि येन। तथा धूतस्य कम्पितस्य। नभसि भ्रमितस्येति यावत्। अश्वानां मातङ्गानां महारथानां चाकरस्य निकरस्य। 'आकरो निकरे रत्नस्थाने श्रेष्ठे च कथ्यते' इति मेदिनी। अनवेक्षणमदर्शनं येन। आच्छादितसकलसेनाङ्गः प्रभञ्जनो वायुः। 'पवमानप्रभञ्जनाः' इत्यमरः। अभूदुत्पन्नः। 'मुहुः' 'प्रसभम्' इत्यस्य विशेषणत्रयेऽपि संबन्धः। अयं तृतीय उत्पातः॥

सद्यो विभिन्नाञ्जनपुञ्जतेजसो[^1283] मुखैर्विषाग्निं विकिरन्त उच्चकैः।  
पुरः पथो[^1284]ऽतीत्य महाभुजंगमा भयंकराकारभृतो भृशं ययुः॥१६॥

** सद्य इति॥** सद्यो विभिन्नं तत्क्षणपतितं यदञ्जनं कज्जलम्। 'अञ्जनं कज्जले चाक्तौ सौवीरे च रसान्तरे' इति मेदिनी। तस्य पुञ्ज इव निकर इव तेजो धाम येषाम्। नूतनपातितकज्जलसमूहश्यामभास इत्यर्थः। उच्चकैर्महान्तः। विस्तीर्णा इति यावत्। तथा भृशं भयंकराकारभृतः। अतिभीषणस्वरूपधा- रिण इत्यर्थः। महाभुजंगमा महान्तः सर्पाः पुरोऽग्रे विषाग्निं गरलरूपमग्निम् \।
'क्ष्वेवेडस्तु गरलं विषम्' इत्यमरः।विकिरन्तो विक्षिपन्तः सन्तः पथः सैन्य- गन्तव्यमार्गानतीत्य पूर्वविहितात्मसंबन्धेन वियोज्य ययुः। चतुर्थोऽयमुत्पातः॥

**मिलन्महाभीमभुजंगभीषणं प्रभुर्दिनानां परिवेषमादधौ।  
महासुरस्य द्विषतोऽतिमत्स[^1285]रादिवान्त[^1286]मासूचयितुं भयंकरः॥१७॥**

** मिलदिति॥** दिनानां प्रभुः सूर्यो द्विषतः शत्रुभूतस्य। 'द्विषद्द्वेषणदुर्हृदः ' इत्यमरः। महासुरस्य तारकस्यान्तं विनाशम्। मरणमिति यावत्। 'अन्तः स्वरूपे नाशे ना स्त्री शेषे चान्तिके त्रिषु'इति मेदिनी। आसूचयितुं ज्ञापयितुं मिलन्तः संयुजन्तः। तथा महाभीमा अतिभयंकरा ये भुजंगाः सर्पास्तैर्भीषणं भयदं परिवेषं परिधिं कुण्डलाकारम्। 'परिवेषस्तु परिधिरुपसूर्यकमण्डले' इत्यमरः। अतिमत्सरादिवादधौ धृतवान्। विनाशरूपफलसूचकपरिवेषाधाने मत्सरस्य हेतुत्वाभावेऽपि हेतुत्वकल्पनाद्धेतूप्रेक्षा। अत एव भयंकरो विभीषकः। 'मेघर्ति'–इति खश्। पञ्चमोऽयमुत्पातः॥

**त्विषामधीशस्य पुरोऽधिमण्डलं[^1287] शिवाः समेताः परुषं ववाशिरे।  
सुरारिराजस्य[^1288] रणान्तशोणितं प्रसह्य पातुं द्रुतमुत्सुका इव॥१८॥**

** त्विषामिति॥** त्विषां तेजसामधीशस्य रवेरधिमण्डलम्। मण्डल इत्यर्थः। विभक्त्यर्थेऽव्ययीभावः। समेताः समुदिताः शिवाः क्रोष्ट्र्य। 'शिवा झाटामलौ- षधौ। अभयामलकीगौरीक्रोष्ट्रीशक्रफलासु च' इति विश्वः। सुरारिराजस्य तारकस्य संबन्धिनि रणान्ते सङ्ग्रामसमीपे यच्छोणितं रक्तं द्रुतं शीघ्रं प्रसह्य बलात्पातुंपानं कर्तुमुत्सुका इव परुपं कठोरं यथा तथा ववाशिरे चुक्रुशुः। अत्रोत्पातद्वयम्। मार्तण्डमण्डलाधिकरणकं शिवासमुदितत्वं तत्कर्तृककठोररुदितं चेति। षष्टसप्तमावेतावुत्पातौ॥

**दिवापि तारस्तरलास्तर[^1289]स्विनीः परापतन्तीः परितोऽथ[^1290]वाहिनीः।  
विलोक्य लोको[^1291] मनसा व्यचिन्त[^1292]यत्प्राण[^1293]व्ययान्तं व्यसनं सुरद्विषः॥**

** दिवापीति॥** अथ दिवापि दिनेऽपि तरलाश्चञ्चलाः तरस्विनीर्वेगवतीः। 'रंहस्तरसी तु रयः स्यदः' इत्यमरः। तारा नक्षत्राणि, वाहिनीः परितः 'अभितः परितःसमया–' इत्यादिना द्वितीया। परापतन्तीर्विलोक्य लोको मनसा सुरद्विषः संबन्धि प्राणव्ययान्तं प्राणनाशावधि व्यसनं व्यचिन्तयत्। प्राणनाशावधि राज्ञो दुःखं भविष्यतीति चिन्तयामासेत्यर्थः। अष्टमोऽयमुत्पातः॥

**ज्वलद्भि[^1294]रुच्चैरभितः प्रभाभरैरुद्भासिताशेषदिगन्तराम्बरम्।  
रवेण रौद्रेण हृदन्त[^1295]दारणं पपात वज्रं नभसो निरम्बुदात्॥२०॥**

** ज्वलद्भिरिति॥** निरम्बुदादनुद्भूतमेघान्नभसो व्योम्नः सकाशादभितो ज्वलद्भिः प्रस्फुरद्भिः प्रभाभरैः कान्तिसमूहैः कृत्वा। उच्चैरतिशयितं यथा तथोद्भासितानि प्रकाशितान्यशेषदिगन्तराम्बराणि समस्तदिशां प्रान्तगतानि येन। तथा रौद्रेण भयानकेन रवेण घोषेण हृदन्तस्योरोमध्यस्य दारणं विदारकं वज्रं स्फूर्जथुः पपात। 'स्फूर्जथुर्वज्रनिर्घोषः' इत्यमरः। अत्राप्युत्पातद्वयं अम्बुदसांनिध्याभावेऽपि वज्रदर्शनं तत्पातश्चेति। एवं नवमदशमावुत्पाता- वुक्तौ॥

**ज्वलद्भिरङ्गार[^1296]चयैर्नभस्तलं ववर्ष गाढं सह शोणितास्थिभिः।  
धूमं[^1297] ज्वलन्तो व्यसृजन्मुखै[^1298] रजो दधुर्दिशो रासभकण्ठधूसरम्॥२१॥**

** ज्वलद्भिरिति॥** नभस्तलम्। निरम्बुदं सदिति शेषः। ज्वलद्भिरङ्गारचयैः काष्टशकलसमूहैः। तथा शोणितास्थिभिश्च सह गाढं दृढम्। बह्विति यावत्। ववर्ष। ज्वलदङ्गाररुधिरास्थिगर्भितं जलं ववर्षेत्यर्थः। अम्बुदसांनिध्याभावेऽपि वृष्टिः एकादशतमोऽयमुत्पातः। साप्यङ्गारादिभिश्रितेति द्वादशतमः। अत एव ज्वलन्त्यो दिशो रासभकण्ठधूसरं स्वरगलसदृशधूसरवर्णम्। 'रासभो गर्दभे क्षुद्रजन्तुरोगप्रभेदयोः' इति मेदिनी। धूमं धूमरूपं रजो रेणुं मुखैः प्रारम्भ- देशैर्व्यसृजंस्तत्यजुः। त्रयोदशतमोऽयमुत्पातः॥

**निर्घातघोषो गिरिशृङ्ग[^1299]शातनो घनो[^1300]ऽम्बराशाकुहरोदरंभरिः।**  

**बभूव भूम्ना[^1301] श्रुतिमित्तिभेदनः प्रकोपिकालार्जितगर्जित[^1302]र्जनः॥२२॥**

** निर्घातेति॥** प्रकोपिना प्रकृष्टरोषेण कालेन यमेनार्जितोत्पादिता गर्जिनी गर्जनां कुर्वती तर्जनापकारगीर्यत्र। अतएवाम्बरस्याशानां च कुहरेणान्तरेणो- दरंभरिरत एव गिरीणां शृङ्गस्य शातनो भेदकः। तथा घनः सान्द्रो निर्घातश्चासौ घोषश्च स भूम्ना बाहुल्येन श्रुतिभित्तिभेदनः कर्णकुड्यताडनो बभूव। चतुर्द- शतमोऽयमुत्पातः॥

**स्खल[^1303]न्महेभं प्रपत[^1304]त्तुरङ्गमं परस्पराश्लिष्टजनं समन्ततः।  
प्रक्षुभ्य[^1305]दम्भोधिविभिन्नभूधरा[^1306]द्वलं[^1307] द्विषोऽभूदवनिप्रकम्पात्[^1308]॥२३॥**

** स्खलदिति॥** द्विषस्तारकस्य बलं सैन्यम्। 'बलं गन्धरसे रूपे स्थामनि स्थौल्यसैन्ययोः' इति विश्वः। प्रक्षुभ्यद्भिरुन्मथ्यमानैरम्बोधिभिर्विभिन्ना विदीर्णा भूधराः पर्वता यत्र। प्रोत्पद्यमानविकटतरधरणिकम्पप्रोच्छलत्समुद्वेलजलधिघोरतरप्रवाहस्फुटन्तो धराधरा बभूवुरिति भावः। एवंभूतादवनिप्रकम्पाद्भू- कम्पाद्धेतोः स्खलन्महेभं मूर्च्छद्वृहत्करीन्द्रंप्रपतत्तुरंगमं प्रकृष्टपतद्वाजिराजं परस्पराश्लिष्टोभयवदन्योन्यासंसक्ताननो यत्र तथाभूतं बभूव। पञ्चदशतमो- ऽयमुत्पातः॥

ऊर्ध्वीकृतास्या रविदत्तदृष्टयः समेत्य सर्वे सुरविद्विषः पुरः।  
श्वानः स्वरेण श्रवणान्तशातिना[^1309] मिथो रुदन्तः करुणेन निर्ययुः॥ २४॥

** ऊर्ध्वीकृतास्या इति॥** सर्वे श्वानः समेत्य समुदेत्योर्ध्वीकृतास्या ऊर्ध्वदिशाविहितवदनाः। तथा रविदत्तदृष्टयः सूर्यनिबद्धलोचनाः। तथा करुणेन करुण- रसपूरितेनात एव श्रवणान्तशातिना कर्णमध्यतनूकारिणा स्वरेण शब्देन कृत्वा रुदन्तः क्रोशन्तः सन्तः सुरविद्विषस्तारकस्य पुरोऽग्रे निर्ययुर्निरगच्छन्। षोडशतमोऽयमुत्पातः॥

अपीति[^1310] पश्यन्परिणामदारुणां महत्तमां[^1311] गाढमरिष्टसंततिम्।  
दुर्दैवदष्टो[^1312] न खलु[^1313] न्यवर्तत[^1314] क्रुधा प्रयाणव्यवसायतोऽसुरः॥२५॥

** अपीति॥** गाढं दृढं यथा तथा परिणाम उत्तरकाले दारुणां भयप्रदां महत्तमामतिशयमहतीमरिष्टसंततिमुत्पातपरम्परां पश्यन्नप्यसुरस्तारकः क्रुधामर्षेण प्रयाणव्यवसायतः प्रस्थानोद्योगान्न न्यवर्तत न निवृत्तः खलु। यतो दुर्दैवेन दुरदृष्टेण दष्टो हतः। 'विनाशकाले विपरीतबुद्धिः' इति न्यायादिति भावः॥

अरिष्टमाशङ्कय विपाकदारुणं निवार्यमाणो[^1315]ऽपि बुधै[^1316]र्महासुरः।[^1317]  

**पुरः प्रतस्थे महतां वृथा भवेदसद्ग्रहान्धस्य हितोपदेशनम्[^1318]॥२६॥**

** अरिष्टेति॥** महासुरस्तारकोऽरिष्टं विपाक उत्तरकाले दारुणं भयदमाशङ्क्य तर्कयित्वा निवार्यमाणो निषिध्यमानोऽपि पुर एव प्रतस्थे न तु पश्चान्निव- वृते। तथाहि। महतां महता कृतमसद्ग्रहेणान्धस्याविवेकिनः संबन्धिनो हितस्योपदेशनं वृथा व्यर्थं भवेत्। दुराग्रहशीलस्य सम्यगुपदेशोऽपि तदमततया व्यर्थः स्यादिति भावः॥

 इदानीं पञ्चभिः पञ्च महोत्पातानाह—

**क्षितौ निरस्तं प्रतिकूलवायुना तदीयचाभीकरघर्मवारणम्।  
रराज मृत्योरिव पारणाविधौ प्रकल्पितं हाटकभाजनं[^1319] महत् ॥२७॥**

** क्षिताविति॥** प्रतिकूलवायुना प्रतीपपवनेन क्षितौ पृथिव्यां निरस्तं निक्षिसम्। 'असु क्षेपणे' इत्यतः कर्मणि निष्ठा। तदीयं तारकसंबन्धि चाभीकरस्य हेम्नः। 'चामीकरं जातरूपं महारजतकाञ्चने' इत्यमरः। घर्मवारणं छत्रं मृत्योर्यमस्य संबन्धिनि पारणाविधौ। भोजनक्रियानिमित्तमित्यर्थः। 'निमित्तात्कर्म- योगे' इति सप्तमी। योगोऽत्र संयोगः। प्रकल्पितं निर्मितं महद्विशालं हाटकभाजनं सुवर्णपात्रमिवेत्युत्प्रेक्षा। रराज शुशुभे॥

**विजानता भाविशिरोनिकृन्तनं[^1320] प्रज्ञेन[^1321] शोकादिव तस्य मौलिना।  
मुहुर्गलद्भिस्तरलैरलंतरामरोदि मुक्ताफलवाष्पविन्दुभिः॥२८॥**

** विजानतेति॥** प्रज्ञेन बुद्धेन। 'प्रज्ञस्तु पण्डिते वाच्यलिङ्गो बुद्धौ तु योषिति' इति मेदिनी। अत एव भावि भविष्यच्छिरोनिकृन्तनं मस्तकच्छेदनं विजानता बुध्यमानेन तस्य तारकस्य मौलिना किरीटेन। 'मौलिः किरीटे शृङ्गारे धम्मिल्ले द्रुमचूडयोः' इति विश्वः। शोकाद्धेतोर्मुहुर्गलद्भिर्निःसरद्भिस्तरलैश्चञ्चलैः। 'तरलं चञ्चले खिङ्गहारमध्यमणावपि' इति विश्वः। मुक्ताफलान्येव बाष्पचिन्दवोऽश्रुबिन्दवः। 'बिन्दुस्तु दन्तनाले स्यात्तथा वेदितृविप्लुषोः' इति विश्वः। तैः कृत्वालंतरामतिशयपर्याप्तं यथा। 'अलं भूषणपर्याप्तिवारणेषु निरर्थके' इति विश्वः। अरोदीव रुदितमिवेत्युत्प्रेक्षा। मुकुटखचितमणिनिचयसाहसिकभूपत- नरूप उत्पातोऽयमिति भावः॥

**निवार्यमाणैरभितोऽनुयायिभिर्ग्रहीतुकामैरिव तं मुहुर्मुहुः।  
अपाति गृध्रैरभि[^1322] मौनिमाकुलै[^1323]र्भविष्यदेतन्मरणोपदेशिभिः॥२९॥**

** निवार्यमाणैरिति॥** भविष्यति एतस्य तारकस्य मरणमुपदिशन्ति बोधयन्ति तथाभूतैः तथाकुलैर्भक्षणक्रियासंभ्रमितैर्गृधैः पक्षिविशेषैः। 'गृध्रः स्वगान्तरे गृध्रीवाच्यवच्चाथ लुब्धके' इति विश्वः। अभितः सर्वतोऽनुयायिभिरनुगच्छद्भिः।

 अत एवोत्प्रेक्षते—मुहुर्मुहुरनेकवेलं निवार्यमाणैरपि तं ग्रहीतुकामैरिव मौलिं किरीटमभि संमुखमपाति पतितम्। भावे लुङ्। पुनःपुनर्निवार्यमाणा अपि तद्वुभुक्षया मौलिमुद्दिश्यैव पेतुरिति भावः। अयमपि महोत्पातः॥

**सद्यो निकृत्ताञ्जनसोदर[^1324]द्युतिं फणामणिप्रज्वलदंशुमण्डलम्।  
निर्यद्विषोल्का[^1325]नलगर्भफूत्कृतं ध्वजे जनस्तस्य महाहिमैक्षत॥३०॥**

** सद्य इति॥** जनो लोकस्तस्य तारकस्य ध्वजे। तदुपरीत्यर्थः। सद्यो निकृत्तस्य तत्कालपातितस्याञ्जनस्य कज्जलस्य सोदरा समाना द्युतिः शोभा यस्य। अञ्जनसदृशश्यामलमित्यर्थः। तथा फणामणिभिः फणरत्नैःप्रज्वलदधिकीभवदंशुमण्डलं यस्य। निर्यद्विषमेवोल्कानलः स गर्भे मध्ये येषां तादृशानि फूत्कृतानि यस्य तथाभूतं महाहिं महान्तं सर्पमैक्षत ददर्श। अयमपि महोत्पातः॥

**रथाश्व[^1326]केशावलिकर्णचामरं[^1327] ददाह बाणासनबाणबाणधीन्।[^1328]  
अकाण्ड[^1329]तश्चण्डतरो हुताशनस्तस्यातनुस्यन्दनधूर्यगोचरः[^1330]॥३१॥**

** रथेति॥** अकाण्डतोऽसमये। सार्वविभक्तिकस्तसिल्। तस्य तारकस्य संबन्धी योऽतनुस्यन्दनो महान्रथस्तस्य धूर्योऽग्रभागस्तस्य गोचरः। तल्लग्न इत्यर्थः। चण्डतरोऽतिशयप्रचण्डो हुताशनोऽग्निः। रथाश्वसंबन्धिनी या केशावलिः कर्णचामराणि च तेषां समाहारस्तत्। प्राण्यङ्गत्वादेकवद्भावः। तथा बाणासनं बाणक्षेपक्रियासाधनम्। करणे ल्युट्। धनुर्बाणाः बाणधिस्तूणीरश्चेत्येतानित्यर्थः। ददाह।अयमपि महोत्पातः॥

**इत्याद्य[^1331]रिष्टैरशुभोपदेशिभिर्विहन्यमानोऽप्यसुरः पुनः पुनः।  
यदा मदान्धो न[^1332]गतान्न्यवर्तताम्बरा[^1333]त्तदाभून्मरुतां सरस्वती ॥३२॥**

** इत्यादीति॥** मदान्धोऽसुरस्तारकोऽशुभोपदेशिभिरमङ्गलसूचकैरित्याद्यरिष्टैः पूर्वोक्तमहोत्पातैः पुनः पुनर्विहन्यमानोऽपि विघ्नितः क्रियमाणोऽपि यदा गताद्गमनात्। भावे निष्ठा। न न्यवर्तत न निवृत्तः। तदाम्बराद्व्योम्नः सकाशान्मरुतां देवानां सरस्वती वाण्यभूत्॥

**मदान्ध मा गा भुजदण्डचण्डिमावलेपतो मन्मथ[^1334]हन्तृसूनुना।  
सुरैः सनाथेन[^1335] पुरंदरादिभिः समं समन्तात्समरं[^1336] विजित्वरैः॥३३॥**

** मदान्धेति॥** भो मदान्ध, भुजदण्डयोर्यश्चण्डिमा प्रचण्डत्वं तेन योऽवलेपो गर्वः। 'अवलेपस्तु गर्ने स्याल्लेपने दूषणेऽपि च' इति मेदिनी विश्वश्च। तस्मात्। पञ्चम्यास्तसिल्। हेत्वर्थे पञ्चमी। विजित्वरैर्जयनशीलैः पुरंदरादिभिः सुरैः सः मन्तात्परितः सनाथेन सहितेनमन्मथहन्तृसूनुना शिवपुत्रेण समं सह समरं युद्धम्। कर्तुमिति शेषः। मा गा मा याहि॥

 अथ 'गुहः–' इत्यादिभिश्चतुर्भिः कुमारविषये तारककर्तृकसमरानौचित्यमेव दर्शयति—

**गुहोऽसुरैः[^1337] षड्दिनजातमात्रको निदाघधामेव निशातमोभरैः।  
विषह्यते[^1338] नाभिमुखो[^1339] हि[^227] संगरे कुतस्त्वया[^1341] तस्य[^1342] समं विरोधिता ॥३४॥**

** तत्र गुहेति॥** भो मदान्ध, संगरे युद्धेऽभिमुखः संमुखः षड्दिनानि जातानि व्यतीतानि यस्य। जन्मदिनादारभ्यातिक्रान्तषड्दिनीक इत्यर्थः। गुहः सेनानीः। 'गुहः षाण्मातुरे गुह्ये' इति मेदिनी। असुरैर्दैत्यैः कर्तृभिः। निशातमोभरै रात्र्यन्धतमससमूहैर्निदाघधामा उष्णतेजाः सूर्य इव नहि नैव विषह्यते विमृष्यते। त्वया समं सह तस्य संबन्धिनी विरोधिता वैरं कुतः कारणात्स्यात्। कुमारविषयकभवत्कृतकैरनिमित्तसमरोऽनुचित एवेति भावः॥

अभ्रंलिहैः शृङ्गशतैः समन्ततो दिक्चक्रवालैः[^1343] स्थगितस्य भूभृतः।  
क्रौञ्चस्य रन्ध्रंविशिखेन[^1344] निर्ममे येनाहवस्तस्य सह त्वया कुतः ॥३५॥

** अभ्रंलिहैरिति॥** भो मदान्ध, येन सेनान्या कर्त्रा। अभ्रंलिहैराकाशस्पृग्भिः शृङ्गशतैः सानुशतैः। तथा दिक्चक्रवालैः काष्ठामण्डलैः। 'चक्रवालं तु मण्डलम्' इत्यमरः। समन्ततः परितः स्थगितस्याच्छादितस्य क्रौञ्चस्य क्रौञ्चसंज्ञकस्य भूभृतः पर्वतस्य संबन्धि रन्ध्रंछिद्रम्। जातावेकवचनम्। विशिखेन वाणेन निर्ममे निर्मितम्। कर्मणि लिट्। तस्याहवः सङ्ग्रामस्त्वया सह कुतः कारणात्स्यात्। अपि तु नेदमुचितमिति भावः॥

 अथ युग्मेनाह—

**लब्ध्वा धनुर्वेदमनङ्गविद्विषस्त्रिःसप्तकृत्वः समरे महीभुजाम्।  
कृत्वाभिषेकं[^1345] रुधिराम्बुभिर्घनैः स्वक्रोधवह्निंशमयांबभूव यः॥३६॥**

** लब्ध्वेति॥** यो जामदग्न्यःपरशुरामोऽनङ्गविद्विषो हरसकाशाद्धनुर्वेदं लब्ध्वा प्राप्य। अधीत्येति यावत्। अतः समरे युधि महीभुजां राज्ञां संबन्धिभी रुधिराम्बुभिः शोणितजलैस्त्रिःसप्तकृत्वस्त्रिगुणसप्तवारम्। एकविंशतिवारमिति यावत्। अभिषेकं स्नानं कृत्वा स्वक्रोधवह्निमात्मीयकोपाग्निंशमयांबभूव। एकविंशतिवारं क्षत्रियान्हत्वा शान्तोऽभूदिति भावः॥

**न जामदग्न्यः क्षयकालरात्रिकृत्स क्षत्रियाणां समराय वल्गति।**  

**येन त्रिलोकीसुभटेन[^1346] तेन कुतोऽवकाशः[^1347] सह विग्रहग्रहे॥[^1348]३७॥**

 **नेति॥** क्षत्रियाणाम्। 'क्षत्राद्धः' इति घप्रत्ययः। 'आयनेय–'इति तस्येयादेशः। क्षयसंबन्धिनीं कालरात्रिं करोति यः स जामदग्न्योजमदग्नेरपत्यं पुमान् रामस्त्रिलोक्यां सुभटेन सुतरां योद्धा येन सेनान्या सह समराय समरं कर्तुं न वल्गति न चलति। नैवोद्युङ्क्त इत्यर्थः। तेन सकलराजकुलजिघत्सद्गा- मविभीषकेण सेनान्या सह तव त्वत्कर्तृके विग्रहग्रहे रणग्रहे। 'विग्रहः कायविस्तारविभागे ना रणे स्त्रियाम्' इति मेदिनी। कुतः कस्मादवकाशोऽवसरः स्यात्। अपि तु न स्यादिति काक्वाव्याख्येयम्। अतः सर्वथैवामुना सह त्वया न योद्धव्यं किं तु निवर्तनीयमेवेति भावः॥

 ननु निवर्तने पुनरपि वधशङ्केति चेत्तत्राह—

**त्यजाशु गर्वं[^1349] मदमूढ मा स्म गाः स्मरारिसूनोर्वरशक्तिगोचरम्।  
तमेव नूनं शरणं व्रजाधुना जगत्सुवीरं[^1350] स[^1351] चिराय जीव तत् ॥३८॥**

 **त्यजेति॥** भो मदमूढ उन्मादमूर्ख, आशु शीघ्रं गर्वमभिमानं त्यज। स्मरारिसूनोः सेनान्याः संबन्धिनी या वरा श्रेष्टा शक्तिरायुधं तस्या गोचरं विषयं मा स्म गाः मा स्म याहि। तर्हि किं कर्तव्यमित्याह—अधुनेदानीं नूनमेव निश्चये नैव। 'नूनमवश्यं निश्चये द्वयम्' इत्यमरः। शरणं रक्षितारम्। 'शरणं गृहरक्षि त्रोर्वधरक्षणयोरपि' इति मेदिनी। तं जगत्सुवीरं सेनान्यं व्रज गच्छ। तत्तस्माद्गमनाद्धेतोः स त्वं चिराय जीव बहुकालं प्राणान्धारय। कुमारगमनं विना न तवान्यज्जीवातुरिति भावः॥

**श्रुत्वेति वाचं वियतो गरीयसीं[^1352] क्रोधादहंकारपरो महासुरः।  
प्रकम्पिताशेषजगत्त्रयोऽपि स[^955]न्नकंम्पतो[^1354]च्चैर्दिवमभ्यधाच्च[^1355] सः ॥३९॥**

 **श्रुत्वेति॥** वियत आकाशस्येत्येवंभूतां गरीयसीमतिशयगुर्वीं वाचं श्रुत्वा क्रोधाद्धेतोरहंकारेऽभिमाने। 'गर्वोऽभिमानोऽहंकारः' इत्यमरः। परः सक्तः। 'परः श्रेष्ठादिदूरान्योत्तरे क्लीबं तु केवले' इति मेदिनी। आदिशब्दसंगृहीतत्वेन शक्तिवाचकत्वं विवेचनीयम्। सोऽसुरस्तारकः प्रकर्षेण कम्पितं वेपितम- शेषं समस्तं जगतां त्रयं येन तथाभूतः सन्नप्यकम्पत चकम्पे। भारत्या अत्याप्तत्वादितिभावः। अथ च दिवं स्वर्गमुच्चैरुच्चैः स्वरेणाभ्यधादचकथत्॥

 अथ 'किम्' इत्यादिभिस्त्रिभिस्तदुक्तिमाह—

**किं ब्रूथ रे[^1356] व्योमचरा महासुराः स्मरारि[^1357]सूनुप्रतिपक्षवर्तिनः।  
मदीयवाणव्रणवेदना[^1358] हि साधुना कथं विस्मृति[^1359]गोचरीकृता॥४०॥**

 **किमिति॥** रेव्योमचराः। रे इति नीचसंबोधने। महासुरा महान्तः सुराः यूयं स्मरारिसूनोः कुमारस्य प्रतिपक्षे कोटौ वर्तन्ते तथाभूताः सन्तः किं ब्रूथ वदथ। नेदं वाच्यमिति ध्वनिः। ननु वादे त्वया किं कृतमित्याह—सा पूर्वतरा मदीयानां बाणानां संबन्धिनां व्रणानां रन्ध्राणां वेदना पीडाधुना हीदानीमेव कथं केन प्रकारेण विस्मृतिगोचरीकृता विस्मरणविषयीकृता। अपि त्विदानीमपि सैव स्मर्तव्या, अग्रे भोक्ष्यमाणत्वात्॥

**कटुस्वरैः[^1360] प्रालपथाम्बरस्थिताः शिशोर्बलात्षड्दिनजातकस्य किम्।  
श्वानः प्रमत्ता[^1361] इव कार्तिके[^1362] निशि स्वैरं वनान्ते मृगधूर्तका इव॥४१॥**

** कटुस्वरैरिति॥** भो देवाः, यूयमम्बरस्थिता आकाशवर्तिनः सन्तः षड्दिनजातकस्य षड्दिनजन्मनः शिशोर्वालस्य बलाद्वीर्याद्धेतोः कार्तिके बाहुले मासि प्रमत्ता उन्मत्ताः श्वान इव निशि वनान्ते वनमध्ये मृगधूर्तका मृगा एव धूर्तकास्त इव किं प्रालपथ प्रलापं कुरुथ। अपि तु मदपेक्षया निर्वीर्यैर्भवद्भिः प्रलापो न विधेय इति भावः॥

**सङ्गेन वो गर्भतपस्विनः[^1363] शिशुर्वराक एषोऽन्तमवाप्स्यति ध्रुवम्।  
अतस्कर[^1364]स्तस्करसङ्गतो यथा तद्वो निहन्मि प्रथमं ततोऽप्[^972]यमुम्॥४२॥**

 **सङ्गेनेति॥** भो देवाः, वो युष्माकं सङ्गेन संबन्धेन निमित्तेन वराकोऽतिकृपणत्वाच्छोचनीयः। 'वराकः शंकरे पुंसि शोचनीयेऽभिधेयवत्' इति मेदिनी। एष पुरोवर्ती गर्भतपस्विनः। अत्र गर्भशब्देन गर्भत्वं तदस्यास्तीति गर्भः। अर्शआद्यच्। ततो गर्भत्ववानिति निष्पन्नम्। गर्भत्वं चात्र बालत्वम्। 'गर्भो भ्रणेऽर्भके कुक्षौ' इति मेदिनी। एवं च बाल इति निष्कर्षः। स चासौ तपस्वी च। बालत्वेऽपि तपस्वित्वकथनाद्वार्धक्ये त्वर्थात्सिद्धम्। एवं च बालकत्व- मारभ्य तपस्वित्वेन निष्किंचनस्येति तात्पर्यार्थः। अथवा गर्भत्वादिति त्यव्द्योतनिका या पञ्चमी। तदन्तेन तपस्विशब्दस्य समासो विधेयः। गर्भत्वं बालत्व- मारभ्य तपस्वीत्यर्थः। तथाभूतस्य शिवस्य शिशुर्बालः कुमारः। तस्करसङ्गतश्चौरसङ्गेनातस्करो यथा चौर इव। ध्रुवं निश्चयेनान्तं मरणमवाप्स्यति प्राप्स्यति। तत्तस्माद्वो युष्मान्प्रथमं प्राङ् निहन्मि। 'वर्तमानसामीप्ये वर्तमानवद्वा' इति भविष्यकालेऽपि वर्तमानप्रयोगः। ततो भवद्धननानन्तरममुं कुमारमपि निहन्मि निहनिष्यामि॥

**इतीरयत्युग्रतरं महासुरे महाकृपाणं कलगत्यलं क्रुधा[^1127]।  
परस्परोत्पीडितजानवो भयान्नभश्चरा दूरतरं विदुद्रुवुः॥४३॥**

** इतीति॥** इति पूर्वोक्तमीरयति वदति महासुरे तारके कुधा हेतुनोप्रतरमत्यन्तभयानकं महाकृपाणं महान्तं स्वङ्गम्। अलं पर्याप्तत्वेन। अनेन प्रथमं स्पर्शमात्र एवेति व्यज्यते। 'अलं भूषणपर्याप्तिवारणेषु निरर्थके' इति विश्वः। कलयति विभ्रति सति। नभश्चरा देवा भयाद्धेतोः परस्परमन्योन्यमुत्पीडिता अतिसंकीर्णतया धृष्टत्वाद्व्यथिता जानव ऊरुपर्वाणि येषाम्। 'जङ्घा तु प्रसृता- जानूरुपर्वाष्ठीवदस्त्रियाम्' इत्यमरः। तथाभूताः सन्तो दूरतरमतिदूरम्। 'दूरान्तिकार्थेभ्यो द्वितीया च' इति प्रातिपदिकार्थमात्रे द्वितीया। विदुद्रुवुः पलायां' च- क्रिरे। 'द्रुगतौ' इत्यस्मात्कर्तरि लिट्॥

**ततोऽवलेपाद्विकटं विहस्य[^1367] स व्यधत्त[^1368] कोशादसिमुत्तमं बहिः।  
रथं द्रुतं प्रापय वासवान्तिकं नन्वि[^938]त्यवोचन्निज[^1370]सारथिं रथी॥४४॥**

 **तत इति॥** ततोऽनन्तरं स तारको विकटं करालं यथा तथा। वक्ष्यमाणस्यासेर्विशेषणं वा। 'विकटा वज्रवाराह्यां त्रिषु रुचिकरालयोः' इति मेदिनी। विह- स्याट्टहासं कृत्वा। उत्तममसिं करवालं कोशाद्वहिर्व्यधत्त कृतवान्। अथ च रथी सः 'रथं वासवान्तिकमिन्द्रसमीपं द्रुतम्। ननु निश्चयेन प्रापय' इति निजं स्वीयं सारथिं सूतमवोचत्। 'ननु प्रश्नेऽप्यनुनयेऽनुज्ञानेऽप्यवधारणे' इति विश्वः॥

मनोतिवेगेन रथेन सारथिप्रणोदितेन प्रचलन्महासुरः।  
ततः[^1371]प्रपेदे सुरसैन्यसागरं भयंकराकारमपारमग्रतः॥४५॥

 **मन इति॥** ततोऽनन्तरं मनोतिवेगेनान्तःकरणादपि बहुलगतिजवेन सारथिना प्रणोदितेन प्रेरितेन रथेन प्रचलन्गच्छन्महासुरस्तारकोऽग्रतः पुरतः। स्थितमिति शेषः। अपारमनवधिकं भयंकराकारम्। विभीषकाकृतिमत्पुरुषमित्यर्थः। सुरसैन्यसागरं देवसेनासमुद्रं प्रपेदे प्राप॥

**पुरः सुराणां पृतनां[^1372] प्रथीयसीं विलोक्य वीरः पुलकं प्रमोदजम्।  
बभार भूम्नाथ[^1373] स बाहुदण्डयोः प्रचण्डयोः संगरकेलिकौतुकी॥४६॥**

 **पुर इति॥** वीरः शूरः। 'वीरो रसविषे पुंस्युत्तरे सुभटे त्रिषु' इति मेदिनी। स तारकः प्रथीयसीमतिपृथुलां सुराणां देवनां संबन्धिनीं पृतनां सेनां पुरोऽग्रे विलोक्य प्रचण्डयोर्बाहुदण्डयोर्भुजदण्डयोः। 'दण्डोऽस्त्री लगुडे पुमान्' इति मेदिनी। प्रमोदजमानन्दजनितं पुलकं रोमाञ्चं भूम्ना बाहुल्येन बभार धृतवान्। यतः संगरकेलौ सङ्ग्रामक्रीडायां कौतुक्युत्साहवान्। वीराणां सेनादर्शनमेव महान्मुदो हेतुरिति भावः॥

**ततो महेन्द्रस्य[^1374] चराश्चमूचरा रणान्तलीलारभसेन भूयसा।  
पुरः प्रचेलुर्मनसोऽतिवेगिनो युयुत्सुभिः किं समरे विलम्ब्यते॥४७**॥

 **तत इति॥**ततोऽनन्तरं मनसः सकाशादप्यतिवेगिनोऽत्यन्तजववन्तः। तथा भूयसातिशयेन रणान्ते सङ्ग्राममध्ये या लीला विलासः। विलासोऽत्र सम- राङ्गणाधिकरणकमात्मीयभुजदण्डगतपराक्रमचमत्कृतिदर्शनम्। तत्र रभसेन वेगेन। 'लीलां विदुः केलिविलासखेलाशृङ्गारभावप्रभवक्रियासु' इति विश्वः। चम्बां सेनायां चरन्तीति विग्रहे 'चरेष्टः' इति टप्रत्ययः। तथाभूता महेन्द्रस्येन्द्रस्य चराश्चाराः। दूता इति यावत्। 'चरो द्यूतप्रबन्धे स्याच्चारजङ्गमयोश्चले' इति विश्वः। समरे सङ्ग्रामे युयुत्सुभिर्योद्धुमिच्छुभिः। भवद्भिरित्यर्थः। किं विलम्ब्यते किं विलम्बः क्रियते। अपि तु सत्वरमेव युध्यतामिति प्रतिपक्षान्वक्तु- मित्यपि शेषः। पुरोऽग्रे प्रचेलुः॥

**पुरःस्थितं[^1375] देवरिपोश्चमूचरा वलद्विषः[^1376] सैन्यसमुद्रमभ्ययुः[^1377]।  
भुजं समुत्क्षिप्य परेभ्य[^1378] आत्मनोऽभिधानमुच्चैरभितो न्यवेदयन्॥४८॥**

 **पुर इति॥**देवरिपोस्तारकस्य चमूचराः सेनाचराः पुरःस्थितमग्रस्थितं बलद्विषइन्द्रस्य संबन्धिनं सैन्यसमुद्रं सेनासागरमभ्ययुः संमुखत्वेन जग्मुः। अथ चाभितः संमुखम्! 'अभितः शीघ्रसाकल्यसंमुखोभयतोऽन्तिके' इति विश्वः। भुजं बाहुं समुत्क्षिपयोत्थाप्य आत्मनोऽभिधानं नाम। 'आख्याह्ने अभिधानं च नामधेयं च नाम च' इत्यमरः। उच्चैःस्वरेण परेभ्यः शत्रुभ्यो न्यवेदयन्वयममुकनामानो वयममुकनामान इति निवेदितवन्तः॥

पुरोगतं दैत्यचमूमहार्णवं दृष्ट्वा परं[^1379] चुक्षुभिरे महासुराः।[^1380]  
पुरारि[^1381]सूनोर्नयनैककोणके ममु[^1382]र्भटा[^1383]स्तस्य[^1384]रणेऽवहेलया॥४९॥

 **पुर इति॥**महासुरा महान्तः सुरा इन्द्रादयः पुरोगतमग्रे प्राप्तं दैत्यस्य तारकस्य चमूरेव महानर्णवः समुद्रस्तं दृष्ट्वा परं केवलम्। 'परमव्ययमि- च्छन्ति–'इति विश्वः। चुक्षुभिरे संचेलुः। विव्यथुरिति यावत्। रणे संगरेऽवहेलया मदपेक्षया केयं वराकिका सेनेत्यनादरेणोपलक्षितस्य तस्य पुरारिसूनोः शिवपुत्रस्यं नयनैककोणके नेत्रैकदेश एव। 'कोणो वाद्यप्रभेदे स्यात्कोणोऽब्धौ लगुडेऽर्कजे वीणादिवादनोपायेऽप्येकदेशे गृहस्य च॥' इति विश्वः। अत्र गृहस्यैव कोण इत्यविवक्षितम्। किंत्वन्यसाधारणत्वेन प्रकृत इष्टसिद्ध्यर्थमुपलक्षितत्वे गमनीय इत्यलम्। भटा योद्धारो ममुः समविविशुः॥

**द्विषद्वलत्रासविभीषिता[^1385]श्चमूर्दिवौकसामन्घकशत्रुनन्दनः।  
अपश्यदुद्दिश्य महारणोत्सवं[^1386] प्रसादपीयूषधरेण चक्षुषा॥५०॥**

 **द्विषदिति॥**महारणोत्सवमुद्दिश्य स्थितोऽन्धकशत्रुनन्दनः कार्तिकेयो द्विषः बलत्रासेन तारकसैन्यशासनेन विभीषिता भीता दिवौकसां देवानां चमूः सेना कर्म। प्रसादोऽनुग्रहः स एव पीयूषममृतं तद्धरति तथाभूतेन चक्षुषापश्यद्ददर्श। अनेन यूयं माभैष्ट, प्रसन्ना भवत, निःशङ्कं युध्यध्वं चेति व्यज्यते॥

**उत्साहिताः[^1387] शक्तिधरस्य दर्शनान्मृधे महेन्द्रप्रमुखा मखाशनाः[^1388]।  
अहं[^1389] मृधे जेतुमरीनरीरमन्न कस्य वीर्याय वरस्य संगतिः॥५१॥**

** उत्साहिता इति॥**शक्तिधरस्यायुधविशेषस्य धारिणः। 'शक्तिर्बले प्रभावादौ शक्तिः प्रहरणान्तरे' इति विश्वः। अत एव मृधे सङ्ख्ये। 'मृधमास्कन्दनं सङ्ख्यम्' इत्यमरः। तस्य कुमारस्य दर्शनाद्धेतोरुत्साहिता उत्साहं प्राप्ता महेन्द्रप्रमुखा इन्द्रपूर्वा मखाशना यज्ञहविर्भोक्तारो देवाः मृधे संगरे 'अहमेवा- रीञ्शत्रूञ्जेतुंसमर्थोस्मि नान्यः' इति वदन्तः सन्तोऽरीरमन्रेमिरे। तथाहि। वरस्य श्रेष्ठस्य संगतिः संबन्धः कस्य पुरुषस्य वीर्याय वीर्यं कर्तुं न भवति। अपि तु सर्वस्यापीत्यर्थः। गतवीर्यस्य वीर्यकरणे महदाश्रय एव निदानं नान्यदिति काक्वा ध्वन्यते॥

**परस्परं वज्रधरस्य सैनिका द्विषोऽपि योद्धुं स्वकरो[^1390]द्धृतायुधाः।  
वैतालिक[^1391]श्राविततारविक्रमाभिधानमीयुर्विजयैषिणो रणे॥ ५२॥**

** परस्परमिति॥**रणे युद्धे विजयैषिणो विजयं प्राप्तुमिच्छवः। अत एव योद्धुं युद्धं कर्तुं स्वकरैरात्मीयपाणिभिरुद्धृतानि गृहीतान्यायुधानि स्वङ्गादीनि यैस्तथाभूता वज्रधरस्येन्द्रस्य द्विषोऽपि तारकस्य च। अपिरत्रसमुच्चयार्थः। 'अपिः संभवनाप्रश्नशङ्कागर्हासमुच्चये' इति विश्वः। सैनिकाः सेनाचराः। 'चरति' इति ठक्। वैतालिकैर्बन्दिभिः श्रावितान्याकर्णितानि तार उच्चैर्विक्रमोऽभिधानानि नामानि च यस्मिन्कर्मणि यथा तथा परस्परमन्योन्यमीयुः प्रापुः। मिमि- लुरिति यावत्॥

सङ्ग्रामं[^1392] प्रलयाय संनिपततो वेलामतिक्रामतो  
वृन्दारासुरसैन्यसागरयुगस्या[^1393]शेषदिग्व्यापिनः।  
काला[^1394]तिथ्यभुजो बभूव बहलः कोलाहलः क्रोषणः[^1395]  
शैलोत्तालतटीविघट्टनपटुर्ब्रह्माण्डकुक्षिंभरिः॥५३॥

** सङ्ग्राममिति॥** प्रलयाय नष्टचेष्टतायै। तां कर्तुमित्यर्थः। सङ्ग्रामं समरं संनिपततः समुदितवतः। अन्यत्र प्रलयाय लोकसंहाराय संनिपततो वर्धमानस्य। अत एव वेलां मर्यादाम्। एकत्र न्याय्याचरणम्, अन्यत्रावधिम्। सीमानमिति यावत्। 'वेला काले च जलधौ तीरे नीरविकारयोः। क्लिष्टरसने रोगे च सीम्निवाचि युधि स्त्रियाम्' इति विश्वः। अतिक्रामत उल्लङ्घयतः। निर्मर्यादत्वेन युध्यमानस्य सीमानमुल्लङ्घ्यचलत इत्यर्थः। अत एवाशेपासु दिक्षु व्यापिनो व्याप्नुवतः। उभयत्रापि समानमेतत्। तथा कालस्य यमस्य संबन्ध्यातिथ्यमतिथ्युचितसत्कारं भुनक्ति भोक्ष्यति तथोक्तस्य। 'वर्तमानसामीप्ये– ' इति लट्। अन्यत्र कालं कृष्णमातिथ्यमतिथिसत्कारं भुनक्ति भोजयति। अन्तर्भावितणिजर्थः। प्रलये वर्धमानसमुद्रनीरे केवलं तस्यैव वर्तमानत्वात्। वृन्दारकाणां देवानामसुराणां च ये सैन्ये ते एव सागरौ समुद्रौ तयोर्युगस्य युग्मस्य। 'युग्मं तु युगुलं युगम्' इत्यमरः। तत्संबन्धी क्रोषणो मुखरः कोलाहलः कलकलो बहलः। अत एव शैलसंबन्धिनीनामुत्ताला उच्चतालवृक्षसहिता यास्तट्यःसैकतानि। शृङ्गाणीति यावत्। तासां विघट्टने स्फोटने पटुः समर्थः। अत एव ब्रह्माण्डे न कुक्षिं भरति तथोक्तश्च बभूव। शार्दूलविक्रीडितं वृत्तम्। 'सूर्याश्वैर्मसजस्तताः सगुरवः शार्दूलविक्रीडितम्' इति लक्षणात् ॥

इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीताराम-  
कविविरचितया संजीविनीसमाख्यया व्याख्यया समेतः  
श्रीकालिदासकृतौ कुमारसंभवे महाकाव्ये सुरा-  
सुरसैन्यसंघट्टो नाम पश्चदशः सर्गः ॥

————————

**षोडशः सर्गः।  
<MISSING_FIG href="../books_images/U-IMG-1721787947KUMARASAMVABAM_5-removebg-preview.png"/>**

अथान्योन्यं[^1396] विमुक्तास्त्रशस्त्रजालैर्भयंकरैः।[^1397]  
युद्धमासीत्सुनासीरसुरारिबलयोर्मह्त्[^1398]॥१॥

 **अथेति** **॥** अथ सुरासुरसंमेलनानन्तरम्। भयंकरैर्भयमुत्पादयद्भिः। अन्योन्यं परस्परं विमुक्तानि प्रहर्तुं विसृष्टान्यस्त्रशस्त्राणां शरादिमोहनादीनां जालानि समूहास्तैः कृत्वा। सुनासीर इन्द्रः, सुरारिस्तारकः, तयोर्बले सैन्ये तयोः। 'बलं गन्धरसे रूपे स्थामनि स्थौल्यसैन्ययोः' इति विश्वः। महद्धोरं युद्धं सङ्ग्राम आसीद्बभूव। सर्गेऽस्मिन्वृत्तमनुष्टुप्॥

**पत्तिः पत्तिमभीयाय रणाय रथिनं रथी।  
तुरंगस्थं तुरंगस्थो दन्तिस्थं दन्तिनि स्थितः॥२॥**

** पत्तिरिति॥**पत्तिः पादचारी पत्तिं पादचारिणम्, रथी रथारूढो रथिनं रथारूढम्, तुरंगस्थोऽश्ववाहस्तुरंगस्थमश्ववाहम्, दन्तिनि गजे स्थितो दन्तिस्थं गजारोहम्, रणाय रणं कर्तुमभीयाय संमुखमगमत्। अत्र प्रत्येकं क्रियासंबन्धो विधेयः अन्यथा बहुत्वप्रसङ्गः॥

युद्धाय धावतां धीरं वीराणामितरेतरम्।  
वैतालिकाः कुलाधीशा[^1399] नामान्यलमुदाहरन्॥३॥

 **युद्धायेति॥**इतरेतरं परस्परं युद्धाय युद्धं कर्तुं धीरं गम्भीरं यथा तथा धावतां विद्रवतां वीराणां योद्धृृणां नामानि कुलाधीशाः कुलस्वामिनः। कुलप्रदीपा इति यावत्। अनेन स्वात्मविद्यायामतिप्रावीण्यं व्यज्यते। वैतालिका बन्दिनः। अलं भूषणम्। शोभेति यावत्। यथा स्यात्तयोदाहरन्नूचुः। अयममुकसंज्ञको वीरो धावति, अयममुकसंज्ञको वीरो धावतीत्येवंभूतं जगदुरित्यर्थः। आत्मपरावबोधार्थमिति भावः॥

पठतां[^1400] बन्दिवृन्दानां प्रवीरा विक्रमावलीम्।  
क्षणं विलम्ब्य चित्तानि ददुर्युद्धोत्सुकाः पुरः[^304]॥४॥

 **पठतामिति॥**प्रवीराः प्रकृष्टयोद्धारो विक्रमावलीं पराक्रमसमाहारं पठतां स्तुवताम् 'साधु पराक्रान्तम्, साधु पराक्रान्तम्' इति वदतां बन्दिवृन्दानां वैतालिकसमूहानां पुरोग्रे चित्तानि मनांसि क्षणं विलम्ब्य ददुः। यतो युद्धोत्सुकाः समरोत्कण्ठिताः। समरोत्कण्ठितमनोज्ञताभावो न श्रवणेन्द्रियस्य केवल- स्यैवार्थबोधासंभवात्॥

**सङ्ग्रामानन्दवर्धिष्णौ विग्रहे पुलका[^1402]ञ्चिते।  
आसीत्कवचविच्छेदो वीर[^1403]णांमिलतां मिथः॥५॥**

 **सङ्ग्रामेति॥**सङ्ग्रामानन्देन समरोत्साहेन वर्धिष्णौ वृद्धिशीले अत एव पुलकाञ्चिते रोमाञ्चव्याप्ते मिथो मिलतां संगच्छमानानां वीराणां योद्धृृणां विग्रहे शरीरे। जातावेकवचनम्। कवचानां विच्छेदो विभेद आसीत्॥

निर्दयं खड्गभिन्नेभ्यः कवचेभ्यः समुत्थितैः[^679]।  
आसन्व्योमदिशस्तूलैः[^1405] पलितै[^1406]रिव पाण्डुराः[^1407]॥६॥

 **निर्दयमिति॥**निर्दयं निष्कृपं खड्गभिन्नेभ्यः करवालविदीर्णेभ्यः कवचेभ्यः सकाशात्समुत्थितैरुड्डुयितैस्तूलैः कार्पासैः। 'तूलः पिचौ भवेत्तूलं ब्रह्मदारुविहायसोः' इति विश्वः। पलितैरिव जराजनितशुक्लत्वैरिव। 'पलितं जरसा शौक्लयम्' इत्यमरः। व्योमसहिता दिशः पाण्डुराः श्वेता आसन्। उत्प्रेक्षया कवचविच्छेदेऽपि वीराणां युद्धविषयक उत्साहो न विच्छिन्न इति ध्वन्यते। अतोऽलंकारेण वस्तुध्वनिः॥

स्व

ड्गा रुधिरसंलिप्ताश्चण्डांशुकरभासुराः।  
इतस्ततोऽपि वीराणां विद्युतां[^1408] वैभवं दधुः॥७॥

 **स्वङ्गाइति॥** रुधिरेण संलिप्ताः। तथेतस्ततश्चण्डांशुकरैः सूर्यकिरणव्यतिकरैर्भासुराश्चमत्कुर्वन्तो वीराणां स्वङ्गाविद्युतां तडितां वैभवं सादृश्यं दधुः तद्वच्छुशुभिर इत्यर्थः। अत्रोपमया स्वड्गानां वीरकरसंपर्कजनितपरिकम्पचमत्कारकारित्वं ध्वन्यते। अतोऽत्राप्यलंकारेण वस्तुध्वनिः। तथा वीरकरसं- पर्कजनितपरिकम्पचमत्कारकारित्वरूपव्यङ्ग्येन प्रतिद्वन्द्विविहननजनितद्विगुणोत्साहवत्त्वं च व्यज्यते॥

विसृजन्तो मुखैर्ज्वला भीमा इव भुजंगमाः।  
विसृष्टाः सुभटै रुष्टै[^1409]र्व्योम व्यानशिरे शराः[^1410]॥८॥

** विसृजन्त इति॥** रुष्टैः सुभटैः शोभनयोद्धृभिर्विसृष्टा विमुक्ताः शरा बाणाः। मुखैरग्रैर्ज्वालाउल्का विसृजन्तो मुञ्चन्तः। अत एव भीमा भयानका भुजंगमा इवेत्युत्प्रेक्षा। व्योम कर्म। व्यानशिरे व्यापुः। अत्र सुभटकर्तृकविसर्जनव्यापारपूर्वकव्योमव्याप्त्याप्राग्भाविताविशिष्टशत्रुविग्रहभेदनं ध्वन्यते। अन्यथा व्योमव्याप्तिमात्रस्यैव विवक्षितत्वेन व्यापृतेर्व्यर्थत्वमुद्भाव्यते। तेनात्र वस्तुना वस्तुध्वनिः॥

**बाढं[^1411] वपूंषि निर्भिद्य धन्विनां निघ्नतां मिथः।  
अशोणितमुखा भूमिं प्राविशन्दूरमाशुगाः॥९॥**

 **बाढमिति॥** मिथोऽन्योन्यं दूरमतिशयेन निम्नतां प्रहरतां धन्विनां धनुर्धारिणां वपूंषि गात्राणि बाढं गाढम्। दृढमिति यावत्। निर्भिद्याप्यशोणितमुखाः शोणितसाहित्यराहित्यवन्ति मुखान्यग्राणि येषां त आशुगा बाणा भूमिं प्राविशन्प्रविष्टाः। अत्र विभेदका अध्यशोणितमुखा इति विरोधाभासालंकारेण बाणानामतिशीघ्रगामित्वरूपवस्तुध्वनिः। न च शीघ्रमेव व्यञ्जनीयमिति वाच्यम्। आशुगा इत्यनेनैव तदभिहितत्वात्॥

**निर्भिद्य[^1412]दन्तिनः पूर्वं पातयामासुराशुगाः।  
पेतुः प्रवरयोधानां प्रीतानामाहवोत्सवे॥१०॥**

** निर्भिद्येति॥** आहवोत्सवे सङ्ग्रामरूपोत्सवे प्रीतानां प्रवरयोधानामतिक्षेष्टयोद्धृृणांसंबन्धिन आशुगा बाणा दन्तिनो गजान्निर्भिद्य भेदयित्वा पूर्वंपातयामासुः। पश्चात्स्वयमपि पेतुः। अत्र वाक्यार्थरूपवस्तुना प्राणापहारकं तेषामतितैक्ष्ण्यं वस्तु ध्वन्यत इति वस्तुना वस्तुध्वनिः॥

ज्वलदग्निमुखैर्बाणैनीरन्धैरितरेतरम्।  
उच्चैर्वैमानिका व्योम्नि कीर्णे[^1413] दूरमपासरन्॥ ११॥

** ज्वलदिति॥** ज्वलदग्निमुखैः प्रज्वलद्वह्निसहिताग्रैः। तथेतरेतरं परस्परं नीरन्धैर्निर्गतावकाशैः। परस्परसंघट्टितैरिति तात्पर्यार्थः। बाणैः शरैः। उच्चैरति- शयितं यथा तथा कीर्णे व्याप्ते व्योम्नि वैमानिका विमानचारिणो देवा विष्ण्वादयो दूरमपासरन्दुद्रुवुः। आत्मशरीरसंबन्धशङ्काकुलत्वादिति भावः॥

विभिन्नं धन्विनां वाणैर्व्यथा[^1414]र्तमिव विह्वलम्।  
ररास विरसं व्योम श्येन[^1415]प्रतिरवच्छलात्॥१२॥

 **विभिन्नमिति॥** धन्विनां बाणैर्विभिन्नं विदीर्णम्। अत एव व्यथार्तं पीडया दुःखितम्। अत एव विह्वलम्। इतिकर्तव्यताविस्मरणाश्रयमित्यर्थः। व्योम नभः श्येनप्रतिरवस्य पक्षिविशेषप्रतिध्वनेश्छलान्मिषेण विरसं कठोरं यथा तथा ररासेव रुरोदेवेत्युत्प्रेक्षालंकारः॥

चापैराकर्णमाकृष्टैर्विमुक्ता दूरमाशुगाः।  
अधावन्रुधिरास्वादलुब्धा इव रणैषिणाम्॥१३॥

** चापैरिति॥** आकर्णंकर्णपर्यन्तमाकृष्टै रणैषिणां योद्धृृणां संबन्धिभिश्चापैर्धनुर्भिर्विमुक्ता विसृष्टा आशुगाः शरा रुधिरास्वादे लुब्धा लम्पटा इव दूरम- धावन्विद्रुताः। लम्पटोऽपि भोजनास्वादाय द्रुतं पलायते तद्वत्॥

गृहीताः पाणिभिर्वीरैर्वीकोशाः खड्गराजयः।  
कान्ति[^1416]जालच्छलादाजौ व्यहसन्संमदादिव॥१४॥

** गृहीता इति॥** आजौ सङ्ग्रामे वीरैः कर्तृभिः। पाणिभिर्गृहीताः। तथा विकोशाः कोशरहिताः। 'कोशोऽस्त्री कुडाले पाले दिव्यखङ्गपिधानके' इति मेदिनी। खङ्गराजयः करवालपङ्क्तयः कान्तिजालच्छलाद्युतिसमूहकैतवेन संमदाद्वीराणामपि शत्रुविघातसाधने वयमेव यथोचितास्तथा नान्य इति प्रमोदाव्यहसन्निव जहसुरिवेत्युत्प्रेक्षा॥

खड्गाः शोणितसंदिग्धा नृत्यन्तो वीरपाणिषु।  
रजोघने[^1417] रणेऽनन्ते विद्युतां वैभवं[^1418] दधुः॥१५॥

खड्गा इति॥ शोणितसंदिग्धा रुधिरसंलिप्ताः। तथा वीरपाणिषु नृत्यन्तः

खड्गाः। रजसा घने सान्द्रे। तथानन्तेऽपारे रणे विद्युतां वैभवं दधुः। तद्व- च्छुशुभिर इत्यर्थः। अत्र पदार्थवृत्तिनिदर्शनालंकारः॥

**कुन्ताश्चकाशिरे चण्डमुल्लसन्तो रणार्थिनाम्।[^1419]  
जिह्वाभोगा[^1420] यमस्येव लेलिहाना रणाङ्गणे[^1421]॥१६॥**

** कुन्ता इति॥** रणाङ्गणे सङ्ग्रामचत्वरे चण्डं प्रचण्डं यथा तथोल्लसन्तो दीप्यमानाः कुन्ताः प्रासाः। भल्ला इति यावत्। 'कुन्तः प्रासे चण्डभावे क्षुद्र- जन्तौ गवेधुके' इति विश्वः। लेलिहानाः पुनःपुनरतिशयेन वा लिहन्ति ते लेलिहानाः। आस्वादयन्त इत्यर्थः। लिहेर्यङन्ताच्छानच्। यमस्य जिह्वाभोगा रसना- रूपयन्त्राणीव। 'आभोगो वरुणच्छत्रे पूर्णतायन्त्रयोरपि' इति विश्वः। चकाशिरे दिद्युतिरे॥

**प्रज्वलत्कान्ति[^1422]चक्राणि चक्राणि वरचक्रिणाम्।  
चण्डां[^1423]शुमण्डलश्रीणि रणव्योमनि वभ्रमुः॥१७॥**

** प्रज्वलदिति॥** प्रज्वलत्प्रदीप्यमानं कान्तिचक्रं द्युतिमण्डलं येषां तानि। तथा चण्डांशुमण्डलस्य सूर्यमण्डलस्य श्रीरिव श्रीः शोभा येषां तानि। वराः श्रेष्ठा ये चक्रिणो योधास्तेषां संबन्धीनि चक्राण्यायुधविशेषाः। 'चक्रो गणे चक्रवाके चक्रं सैन्यरथाङ्गयोः। ग्रामजाले कुलालस्य भाण्डे राष्ट्रास्त्रयोरपि' इति विश्वः। रणव्योमनि सङ्ग्रामरूपगगने बभ्रमुः। 'वा जृृभ्रमुत्रसाम्' इत्येत्वाभ्यासलोपयोर्विकल्पः। अथ व्याख्यानान्तरम् — वरचक्रिणां वराणां वीराणां ये चक्रिणो रथास्तेषां चक्राण्यङ्गानि रणव्योमनि बभ्रमुः। विशेषणद्वयमुभयत्रापि समानम्॥

**केचिद्धीरैः[^1424] प्रणादैश्च[^1425] वीराणामभ्युपेयुषाम्।  
निपेतुः क्षोभतो वाहादपरे[^1426] मुमुहुर्मदात्॥ १८॥**

** केचिदिति॥** अभ्युपेयुषां संमुखमागतवतां वीराणां धीरैर्गम्भीरैः प्रणादैगर्जितैः केचिद्वीराः क्षोभतश्चित्तसंचलनाद्धेतोर्वाहादश्वान्निपेतुर्मुमूच्छुः। अपरे केचि- न्मदाद्गर्वान्मुहुः। चेतनाविरहिता बभूवुरित्यर्थः॥

कश्चिदभ्यागते वीरे जिघांसौ मुदमादधौ।  
परावृत्य गते क्षुब्धे[^1427] विषसादाहवप्रियः॥१९॥

** कश्चिदिति॥** कश्चिद्विरो जिघांसौ हन्तुमिच्छौ वीरेऽभ्यागते संमुखमागते सति। मुदमादधौ प्रससाद। अथ च क्षुब्ध एतदीयप्रहारक्षुभितेऽत एव परावृत्य गते तु विषसाद खिन्नोऽभूत्। यत आहवप्रियः सङ्ग्रामप्रियः। वीराणां प्रतिद्वन्द्विसंमुखागमनमेव प्रीतिजनकं भवतीति भावः॥

**बहुभिः सह[^1428] युद्धा वा परिभ्रम्य रणोल्वणाः।  
उद्दिश्य[^1429] तानुपेयुः केऽपि ये पूर्ववृता रणे॥२०॥**

** बहुभिरिति॥** रण उल्बणा उद्भटाः केऽपि योधा रणे सङ्ग्रामे बहुभिः सह युद्ध्वापरिभ्रम्य वा तानुद्दिश्योपेयुर्युद्धार्थमभिजग्मुः। ये पूर्वं वृता अङ्गी- कृताः। यैः सह पूर्वमयोधि पुनरपि तैरेव सह योद्धुं जग्मुरित्यर्थः॥

**अभितो[^1430]ऽभ्या[^1431]गतान्योद्धुं वीरान्रणमदो[^1432]द्धतान्।  
प्र[^1433]त्यनन्दन्भुजादण्डरोमोद्गमभृतो भटाः॥२१॥**

 **अभित इति॥** भुजादण्डेषु यो रोम्णामुद्गमस्तं विभ्रति तथाभूता भटा योधाः कर्तारः। रणस्य सङ्ग्रामस्य मदेनोद्धतान्। अत एव योद्धुमभितोऽभ्या- गतान्वीरान्। आलोक्येति शेषः। प्रत्यनन्दन्नहृष्यन्॥

**शस्त्रभिन्नेभकुम्भेभ्यो मौक्तिकानि च्युतान्यधः[^1434]।  
अ[^1435]ध्याहवक्षेत्रमुप्तकीर्तिबीजाङ्कुरश्रियम्॥२२॥**

** शस्त्रेति॥** शस्त्रैर्भिन्ना विदीर्णा य इभकुम्भा गजगण्डस्थलानि। 'कुम्भः स्यात्कुम्भकर्णस्य सुते वेश्यापतौ घटे। राशिभेदे द्विपाङ्गेच' इति विश्वः तेभ्यो- ऽधश्च्युतानि मौक्तिकानि कर्तृणि। अध्याहवक्षेत्रमधिसङ्ग्रामकेदारम्। उप्तम्। 'दुवप् बीजसंताने' इत्यतो निष्ठा। यत्कीर्तिबीजं यशोरूपमहीरुहबीजं तस्याङ्कुरस्तस्य श्रियं शोभाम्। दधुरिति शेषः॥

**वीराणां विषमैर्घोषैर्विद्रुता वारणा रणे।  
शास्यमाना अपि त्रासाद्भेजुर्धूताङ्कुशा दिशः॥२३॥**

** वीराणामिति॥** रणे विषमैर्दुःसहैर्वीराणां घोषैर्विद्रुताः पलायिता वारणा गजाः शास्यमानाः शिष्यमाणा अपि। यन्तृभिरिति शेषः। धूताङ्कुशा अपमा- निताङ्कुशाः सन्तस्रासाद्दिशो भेजुः। 'तृफलभज–' इत्येत्वाभ्यासलोपौ। दिशः प्रति पलायांचक्रिरे॥

**रणे वाणगणैर्भिन्ना भ्रमन्तो भिन्नयोधिनः।  
निममज्जुर्मिलद्र[^1436]क्तनिम्नगासु[^1437] महागजाः॥२४॥**

** रण इति॥** रणे सङ्ग्रामे बाणगणैः शत्रु

शरनिकरैर्भिन्नयोधिनो विदीर्णयन्तारः। अत एव स्वयमपि भिन्नाः अत एव भ्रमन्तो महागजा मिलन्त्यः संयुज- न्तवोया रक्तस्य निम्नगा नद्यस्तासु निममज्जुः॥

अपारे[^1438]ऽसृक्सरित्पूरे रथेषुच्चैस्तरेष्वपि।  
रथिनोऽभिरिपुं[^1439] क्रुद्धा हुंकृतैर्व्यसृजञ्शरान्॥२५॥

 **अपार इति॥** उच्चैस्तरेष्वपि रथेष्वपारेऽगाधेऽसृक्सरित्पूरे रुधिरनदीप्रवाहे मज्जत्सु सत्सु रथिनो रथारोहाः क्रुद्धाः। अत एव हुंकृतैः भीषयन्त इति शेषः। अभिरिपुं शत्रुसंमुखं शरान्व्यसृजंस्तत्यजुः॥

खड्गनिर्लूनमूर्धानो व्यापतन्तो[^1440]ऽपि वाजिनः।  
प्रथमं पातयामासुरसिना दारितानरीन्॥ २६॥

** खड्गेति॥** खड्गनिर्लूनमूर्धानः करवालकृत्तशिरसः। अत एव वाजिनोऽश्वाद्व्यापतन्तोऽप्यसिना खड्गेन दारितान्विदीर्णानरीन्प्रथमं पातयामासुः। पुनः स्वयं पेतुरिति शेषः। अत्र 'दारयित्वासिना रिपून्'इति पाठः साधीयान्॥

वीराणां शस्त्रभिन्नानि[^1441] शिरांसि निपतन्त्यपि।  
अधावन्दन्तदष्टोष्ठभीमान्यभिरिपुं[^1442] क्रुधा॥ २७॥

** वीराणामिति॥** शस्त्रभिन्नान्यत एव निपतन्त्यपि दन्तैर्दष्टाः पीडिता य ओष्ठा अधरास्तैर्भीमानि घोराणि वीराणां शिरांसि कुधाभिरिपुं वैरिसंमुखम- धावन्॥

शिरांसि वरयोधानामर्धचन्द्रहृतान्यलम्[^304]।  
आददाना[^1444] भृशं पादैः श्येना व्यानशिरे नभः[^1445]॥ २८॥

 **शिरांसीति॥** अर्धचन्द्रहृतान्यर्धचन्द्राकारबाणकर्तितानि वरयोधानां शिरांसि। पादैराददाना गृह्णन्तः श्येनाः पक्षिविशेषा भृशमतिशयेन नभो व्यानशिरे व्यापुः। सर्वस्मिन्नेव नभसि श्येननीतमस्तकान्येव जातानीति भावः॥

क्रोधादभ्यापतद्दन्तिदन्तारूढाः[^1446] पदातयः।  
अश्वारोहा[^1447] गजारोहप्राणान्प्रासैरपाहरन्॥ २९॥

 **क्रोधादिति॥** पदातयः पद्गतयोऽश्वारोहाश्च क्रोधाद्धेतोरभ्यापततां संमुखमागच्छतां दन्तिनां दन्तेष्वारूढाः सन्तः प्रासैः कुन्तैर्गजारोहप्राणान्यन्तॄणाम- सूनपाहरन्॥

शस्त्रच्छिन्नगजारोहा विभ्रमन्त इतस्ततः।  
युगान्तवातचलिताः शैला इव गजा बभ्रुः॥ ३०॥

 **शस्त्रेति॥** शस्त्रैशिछन्ना गजारोहा येषामत एवेतस्ततो विभ्रमन्तो गजाः युगान्तवातैः प्रलयप्रभञ्जनैश्चालिता उत्पातिताः शैला इव बभुः शुशुभिरे॥

मिलितेषु मिथो योद्धुं दन्तिषु प्रसभं भटाः।  
अगृह्णन्युध्यमानाश्च[^1448] शस्त्रैः प्राणान्परस्परम्॥ ३१॥

 **मिलितेष्विति॥** योद्धुं मिलितेषु दन्तिषु। आरूढा इति शेषः। भटा मिथोऽन्योन्यं युध्यमानाः प्रसभं बलाच्छस्त्रैःकृत्वा परस्परं प्राणानगृह्णन्॥

**रुषा[^1449] मिथो मिलद्दन्तिदन्तसंघर्षजोऽनलः।  
योधाञ्शस्त्रहृतप्राणानदहत्[^1450]सहसारिभिः॥३२॥**

 **रुषेति॥** रुषा क्रोधेन मिथोऽन्योन्यं मिलतां दन्तिनां ये दन्तास्तेषां संघर्षाज्जातोऽनलोऽग्निररिभिर्वैरिभिः शस्त्रैर्हताः प्राणा येषां तान्योधान्सहसाकस्मा- ददहत्पुप्लोष॥

**आक्षिप्ता[^1451] अपि दन्तीन्द्रैः[^1452] कोपनैः पत्तयः परम्[^1453]।  
तद[^1454]सूनहरन्खड्गघातैः[^1455] स्वस्य पुरः प्रभोः॥३३॥**

 **आक्षिप्ता इति॥** परमतिशयितं कोपनैः क्रुद्धैर्दन्तीन्द्रैराक्षिप्ता अपि। आक्षेप्तुं शुण्डेन गृहीता अपीत्यर्थः। पत्तयः पादचारिणः स्वस्य प्रभोः पुरः खड्ग- घातैस्तदसून्दन्तीन्द्रप्राणानहरञ्जगृहुः॥

**उत्क्षिप्य करिभिर्दूरान्मु[^1456]क्तानां योधिनां दिवि[^1457]।  
प्रापि जीवात्मभिर्दिव्या[^1458] गतिर्वा विग्रहैर्मही॥३४॥**

 **उत्क्षिप्येति॥** करिभिरुत्क्षिप्योत्थाप्य दिवि दूरान्मुक्तानां योधिनां जीवात्मभिर्जीवैः प्राणैरिति यावत्। दिव्या स्वर्गीया गतिः प्रापि। विग्रहैर्देहैर्मही वा प्रापि प्राप्ता। कर्मणि लुङ्॥

**खड्गैर्धवलधारालैर्निहत्य करिणां करान्।  
तैर्भुव[^1459]ापि समं विद्वोन्सं[^1460]तोषं न भटा ययुः॥३५॥**

 **खड्गैरिति॥** भटा योधा धवलधारालैर्धवलां धारां लान्ति गृह्णन्ति तैः। शुभ्रधारैरित्यर्थः। अद्वितीयैः खड्गैः कृत्वा भुवापृथिव्या समं विद्धान्प्रहृतान्करि- णां कराञ्शुण्डादण्डान्निहत्यापि लवित्वापि संतोषं तृप्तिं न ययुः। अन्यानपिनिहन्मीति बुद्धिमन्तो बभूवुरित्यर्थः॥

**आक्षिप्या[^1461]भिदिवं नीताः पत्तयः करिभिः करैः।  
दिव्याङ्गनाभिरादातुं रक्ताभिर्द्रुतमीषिरे[^1462]॥३६॥**

 **आक्षिप्येति॥** करिभिः कर्तृभिः। करैर्दण्डैः कृत्वाक्षिप्योत्थाप्याभिदिवमाकाशसंमुखं नीताः प्रापिताः पत्तयः पादचारिणो रक्ताभिरनुरक्ताभिर्दिव्याङ्ग- नाभिर्द्रुतं शीघ्रमादातुं ग्रहीतुमीषिरे इष्टा बभूवुः। अहमेतान्ग्रहीष्यामि, अहमेतान्ग्रहीष्यामीति त्वरिता बभूवुः॥

धन्विनस्तुरगारूढा गजारोहाञ्शरैः क्षतान्।  
प्रत्यैच्छन्मू[^1463]र्च्छितान्भूयो योद्धुमाश्वसतश्चिरम्॥ ३७॥

 **धन्विन इति॥** तुरगारूढा धन्विनो धनुर्धारिणो योधाः शरैः क्षतान्। अत एव मूर्च्छितान्गजारोहान्यन्तॄन्भूयोऽपि पुनरपि योद्धुमाश्वसतो जीवत एतादृ- शांश्चिरं प्रत्यैच्छन्। प्रतीक्षन्ते स्मेत्यर्थः॥

**क्रुद्धस्य दन्तिनः[^1464] पत्तिर्जिघृक्षोरसिना करम्।  
निर्भिद्य दन्तमुसला[^1465]वारुरोह जिघृक्षया॥ ३८॥**

 **क्रुद्धस्येति॥** पत्तिः पादचारी कश्चिद्योधः क्रुद्धस्यात एव जिघृक्षोर्गृहीतुमिच्छोर्दन्तिनः करं दन्तयोरधोभागम्। असिना निर्भिद्य छित्त्वा जिघृक्षया प्रत्युत तस्यैव गृहीतुमिच्छया दन्तमुसलावारुरोहारूढवान्॥

**खड्गेन मूलतो[^1466]हत्वा दन्तिनो रदनद्वयम्[^1467]।  
प्रातिपक्ष्ये[^1468] प्रविष्टोऽपि पदातिर्निरगाद्द्रतम्॥ ३९॥**

 **खड्गेनेति॥** प्रातिपक्ष्ये शत्रुसंबन्धिनि सैन्ये प्रविष्टोऽपि पदातिः पादचारी दन्तिनो गजस्य रदनद्वयं दन्तद्वयं खड्गेन कृत्वा मूलतो मूलाद्धत्वा भित्त्वा द्रुतं निरगान्निश्चक्राम। शत्रुसैन्यप्रविष्टस्य मरणमेव ध्रुवम्, तदस्य विपरीतमभूदित्यपिना द्योत्यते॥

**करेण करिणा वीरः सुगृहीतोऽपि कोपिना।  
असिनासूञ्जहाराशु तस्यैव स्वयमक्षतः॥४०॥**

 **करेणेति॥** कोपिना क्रुद्धेन करिणा दन्तिना कर्त्रा। करेण कृत्वा सुतरां गृहीतोऽपि वीरोऽसिना खड्गेन तस्यैव करिण एवासून्प्राणाञ्जहार हृतवान्। स्वयमक्षतोऽभूत्॥

**तुरंगी[^1469] तुरगारूढं प्रासेनाहत्य वक्षसि।  
पततस्तस्य नाज्ञासीत्प्रासघातं[^1470] स्वके हृदि॥४१॥**

 **तुरंगीति॥** तुरंग्यश्वारोहः कश्विद्योद्धा तुरगारूढमश्ववारं प्रासेन कुन्तेन वक्षस्याहत्य ताडयित्वा पततस्तस्याश्ववारस्य कर्तकं स्वक आत्मीये हृदि प्रास- घातं कुन्तक्षतं नाज्ञासीन्नविजज्ञे। तदीयपतनजानन्दस्योद्वेलत्वादिति भावः॥

**द्विषा प्रासहृतप्राणो वाजिपृष्ठदृढासनः।  
हस्तोद्धृतमहाप्रासो[^1471] भुवि[^1472] जीवन्निवाभ्रमत्[^1473]॥ ४२॥**

 **द्विषेति॥** द्विषा शत्रुणा प्रासेन कृत्वा हृतप्राणो मारितः। तथा वाजिपृष्ठेऽश्वपृष्ठभागे दृढासनः प्राग्दृढासनत्वान्मृतत्वे दृढत्वं युक्तम्। तथा हस्त उद्धृतो महाप्रासो येन तथाभूतः कश्चिज्जीवन्निव भुव्यभ्रमत्। अश्वभ्रमणवशाद्भ्रमञ्शवोऽशव इव लक्षित इति भावः॥

**तुरंगसादिनं शस्त्रहृतप्राणं मतं भुवि।  
अबद्धो[^1474]ऽपि महावाजी न[^1475]साश्रुनयनोऽत्यजत्॥४३॥**

 **तुरंगेति॥** अबद्धोऽप्यनिरुद्धोऽपि महावाजी महानश्वः साश्रुणी सबाष्पेनयने यस्य तथाभूतः सन्। शस्त्रहृतप्राणमत एव भुवि गतं तुरंगसादिनमश्ववारं नात्यजन्न जहौ। किंतु तज्जीवनमपेक्षमाणस्तत्रैव तस्थावित्यर्थः॥

**भल्लेन[^1476] शितधारेण भिन्नोऽपि रिपुणाश्वगः।  
नामूर्च्छत्कोपतो हन्तुमियेष प्रपतन्नपि[^1477]॥४४॥**

 **भल्लेनेति॥** रिपुणा कर्त्रा। शितधारेण तीक्ष्णधारेण भल्लेन भिन्नोऽपि विदारितोऽप्यश्वगस्तुरंगगामी कोपतः क्रोधवशान्नामूर्च्छन्न मुह्यति स्म। किंतु प्रपतन्नप्यश्वादधः स्रंसमानोऽपि रिपुं हन्तुमियेषैच्छत्॥

**मिथः प्रासाहतौ[^1478] वाजिच्युतौ भूमिगतौ रुषा।  
शस्त्र्या[^1479]युयुधतुः कौचित्केशाकेशि भुजाभुजि॥ ४५॥**

 **मिथ इति॥** मिथोऽन्योन्यं प्रासेनाहतौ। अत एव वाजिभ्यां सकाशाच्युतावधः पतितौ। अत एव भूमिं गतौ कौचिद्योधौ रुषायुतौ सन्तौ शस्त्र्याखड्गपुत्र्या युयुधतुर्युयुधाते। अथ च केशाकेशि केशेषु केशेषु गृहीत्वा प्रवृत्तं यद्युद्धम्, भुजाभ्यां भुजाभ्यां प्रहृत्य प्रवृत्तं यद्युद्धं तदभूत्। 'तत्र तेनेदमिति सरूपे'इति सूत्रेण समासः॥

**रथिनो रथिभिर्बाणैर्हृतप्राणा दृढासनाः।  
क्षत[^1480]कार्मुकसंधानाः सप्राणा इव मेनिरे[^1481]॥४६॥**

 **रथिन इति॥** रथिभी रथारोहैः कर्तृभिः। बाणैः कृत्वा हृतप्राणास्तथा दृढासनाः क्षतं नष्टं कार्मुकसंधानं धनुःसज्जीकरणं येषामेवंभूता रथिनो रथारोहाः सप्राणा इव जीवन्त इव मेनिरे मताः। कर्मणि लिट्। द्रष्टृभिरिति शेषः॥

**न रथी रथिनं भूयः प्राहरच्छस्त्रमूर्च्छितम्।  
प्रत्याश्वसन्मतन्वि[^1482]च्छन्नातिष्ठद्युधि लोभतः[^1483]॥४७॥**

 **नेति॥** रथी रथारोहः शस्त्रेण मूर्च्छितमचेतितं रथिनं भूयो न प्राहरत्। किंतु पुनरपि युधि लोभतो लोभेन। तृतीयार्थे तसिः। प्रत्याश्वसन्तं पुनरुजीवन्त- मन्विच्छन्नपेक्षमाणः सन्नतिष्ठत्॥

**अन्योन्यं रथिनौ कौचिद्ग[^1484]तप्राणौ दिवं गतौ।  
एकामप्सरसं प्राप्य युयुधाते वरायुधौ॥४८॥**

 **अन्योन्यमिति॥** वरायुधौ श्रेष्ठायुधौ कौचिद्रथिनावन्योन्यं परस्परेण कृत्वा गतप्राणौ गमितासू अत एव दिवं गतावेकामप्सरसं प्राप्य युयुधाते। अहमेतां ग्रहीष्यामि, अहमेतां ग्रहीष्यामीति वदन्तौ कलहं चक्रतुरित्यर्थः॥

**मिथोऽर्धचन्द्रनिर्लूनमूर्धानौ रथिनौ[^1485] रुचा[^1134]।  
खेचरौ[^1487] भुवि नृत्यन्तौ स्वकबन्धावपश्यताम्॥४९॥**

 **मिथ इति॥** मिथोऽन्योन्यमर्धचन्द्रेण तदाकारबाणेन निर्लूनमूर्धानौ छिन्नमस्तकावत एव खेचरावाकाशचारिणौ रुच्या कान्त्या युतौ कौचिद्रथिनौ रथा- रोहौ कर्तारौ। भुवि नृत्यन्तौ गात्रं विक्षिपन्तौ स्वकबन्धौ शिरोरहितस्वदेहौ कर्म। अपश्यतां दृष्टवन्तौ॥

रणाङ्गणे शोणित[^1488]पङ्कपिच्छिले कथं कथंचिन्ननृतुर्धृतायुधाः।  
नदत्सु तूर्येषु परेतयोषितां गणेषु गायत्सु कबन्धराजयः॥५०॥

 **रणेति॥** तूर्येषु नदत्सु सत्सु, परेतयोषितां भूताङ्गनानां गणेषु गायत्सु सत्सु धृतायुधाः कबन्धराजयः शिरोरहितदेहपङ्कयः शोणितपङ्कपिच्छिले रुधिरक- र्दमलिप्ते। अनेन स्निग्धत्वमुक्तम्। रणाङ्गणे सङ्ग्रामचत्वरे कथं कथंचिन्महता कष्टेन ननृतुर्गात्रं विचिक्षिपुः। भूमेरतिस्निग्धतया पादयोः स्थैर्येण स्थापना- संभवान्नृत्येप्रयत्नो योग्य इति भावः। एषां लोकानां स्फुटार्थत्वाद्विस्तरेण विवृतिर्नोक्ता। प्रसङ्गाद्वक्तव्यनिर्धारणेन लाघवाद्यकारि। अतः क्षन्तव्यमित्यलम् \। उपजातिर्वृत्तम्॥

इति सुररिपुर्वृत्ते युद्धे सुरासुरसैन्ययो  
रुधिरसरितां मज्जद्दन्तिव्रजेषु तटेष्वलम्।  
अरुणनयनः क्रोधाद्भीमभ्रमद्भृकुटीमुखः[^1489]  
सपदि ककुभामीशानभ्यामगत्स युयुत्सया॥५१॥

 **इतीति॥** इति पूर्वोक्तप्रकारेण सुरासुरसैन्ययोर्देवदैत्यसैन्ययोर्युद्धे सङ्ग्रामे वृत्ते भूते सति। तथा रुधिरसरितां शोणितनदीनां तटेषु मज्जन्तो निमग्नीभ- वन्तो दन्तिव्रजा गजसमूहा येषु तथाभूतेषु सत्सु। अलमतिशयेन क्रोधाद्धेतोररुणनयनो रक्तलोचनः। तथा भीमे भयानके भ्रमती विवर्तमाने भृकुटीमुखे भृकुट्योरग्रेयस्य तथोक्तः स सुररिपुस्तारको युयुत्सया योद्धुमिच्छया सपदि तत्क्षणमेव ककुभां दिशामीशानिन्द्रादीनष्टदिक्पालानभ्यागमत्संमुखमाजगाम। हरिणी वृत्तम्—'रसयुगहयैर्न्सोम्नौ स्लौ गो यदा हरिणी तदा'इति लक्षणात्॥

इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीताराम-  
कविविरचितया संजीविनीसमाख्यया व्याख्यया समेतः श्री-  
कालिदासकृतौ कुमारसंभवे महाकाव्ये सुरासुरसैन्य-  
सङ्ग्रामवर्णनं नाम षोडशः सर्गः॥

———————————

**सप्तदशः सर्गः।  
<MISSING_FIG href="../books_images/U-IMG-1721789244KUMARASAMVABAM_5-removebg-preview-removebg-preview.png"/>**

 इदानीं तारकवधं चिकीर्षुस्तत्रभवान्कालिदासः सप्तदशतमं सर्गमारभते—

**दृष्ट्वाभ्युपेतमथ दैत्यपतिं[^1490] पुरस्ता-  
त्सङ्ग्रामकेलिकुतुकेन घनप्रमोदम्[^1491]।  
योद्धुं मदेन मिमिलुःककुभामधीशा  
बाणान्धकारितदिगम्बरगर्भमेत्य[^1492]॥१॥**

 **दृष्ट्वेति॥** अथ तारकसंमुखगमनानन्तरम्। एते ककुभामधीशा इन्द्रादयोऽष्टौ दिक्पालाः। सङ्ग्रामः समरः स एव केलिः क्रीडा। न तु प्रयत्नसाध्यं कर्मेति भावः। तत्र यत्कुतुकं कौतूहलम्। तदनुभवहेतुक उत्साह इति यावत्। तेन घनः सान्द्रः। बहल इति यावत्। यः प्रमोद आनन्दः स यस्य। तथा बाणैरन्धकारितः संजातान्धकारः कृतो दिशामम्बरस्य च गर्भः कुक्षिः। मध्य इति यावत्। येन। तथाभ्युपेतं संमुखमागतं दैत्यपतिं तारकं दृष्ट्वा विलोक्य योद्धुं संप्रहर्तुं मदेन गर्वेण। वीररसानुभावेनेति यावत्। मिमिलुः संयुयुजुः। सर्गेऽस्मिन्वसन्ततिलका वृत्तम्— 'उक्ता वसन्ततिलका तभजा जगौ गः'इति लक्षणात्॥

**देवद्विषां परिवृढो विकटं विहस्य  
बाणावलीभिरमरान्वि[^1493]कटान्ववर्ष।  
शैलानिव प्रवरवारिधरो गरिष्ठा-  
नद्भिः पराभि[^1494]रथ गाढमनारताभिः॥२॥**

 **देवेति॥** अथानन्तरं देवद्विषामसुराणां परिवृढो नायकस्तारको विकटं यथा स्यात्तथा। 'विकटः सुन्दरे प्रोक्तो विशालविकरालयोः'इति विश्वः। विहस्य हसित्वा। अट्टाट्टहासं कृत्वेत्यर्थः। अट्टाट्टहासोऽत्र रुडभिव्यञ्जकः, न तु सुरसैन्यविषयिणोऽवहेलनस्य। तत्र शांकरेरधिष्टितत्वात्। विहस्येत्यत्र वेर्व्यर्थत्वं नाशङ्कनीयम्। विकटत्वेऽपि विशेषाधानात्। प्रवरः प्रकर्षेण श्रेष्ठः। वर्षाकालिक इति यावत्। स चासौ वारिधरो मेघो गरिष्टानतिशयगुरूञ्शैलान्। उद्दिश्येति शेषः। पराभिरुत्कृष्टाभिरनारताभिर्निरन्तरं पतन्तीभिरद्भिर्जलैरिव विकटान्करालानमरानिन्द्रादिदेवान्। उद्दिश्येति शेषः। बाणावलीभिः शरपङ्किभिः कृत्वा ववर्ष वृष्टिमकार्षीत्॥

**जम्भद्विषत्प्रभृतिदिक्पतिचापमुक्ता**  

**बाणाः शिता[^1495] दनुजनायकबाण[^1496]सङ्घान्।**  

**अह्नाय तार्क्ष्यनिवहा इव नागपूगा-**  

**न्सद्यो विचिच्छिदुरलं कणशो रणान्ते॥३॥**

 **जम्भद्विषदिति॥** दनुजानां दैत्यानां नायकस्य स्वामिनस्तारकस्य संबन्धिनो बाणसङ्घाञ्शरसमूहान्कर्मभूतान्। जम्भद्विषत्प्रभृतयो महेन्द्रादयो ये दिक्पतयो दिगधिपास्तैः कर्तृभिः। चापेभ्यो मुक्ता विसृष्टाः शितास्तीक्ष्णा बाणाः शराः। नागपूगान्सर्पव्रजान्। 'नागः पन्नगमातङ्गक्रूरचारिषु तोयदे'इति, 'पूगस्तु क्रमुके वृन्दे'इति च विश्वः। अह्नाय शीघ्रम्। 'द्राग्झटित्यञ्जसाह्नाय'इत्यमरः। तार्क्ष्यनिवहा गरुडसमूहा इव। 'तार्क्ष्यंरसाञ्जने तार्क्ष्यो गरुडे गरुडाग्रजे'इति विश्वः। रणान्ते सङ्ग्राममध्ये सद्यः सपद्यलमतिशयेन कणशो विचिच्छिदुर्विभिदुः। कणश इति 'बह्वल्प—'इति शस्॥

तान्प्र[^1497]ज्वलत्फलमुखैर्विषमैः सुरारि[^1498]-  

नामाङ्कितैः पिहितदिग्गगनान्तरालैः।  

आच्छादितस्तृणचयानिव[^1499] हव्यवाह[^1500]-  

श्चिच्छेदसोऽपि सुरसैन्यशराञ्शरौघैः॥४॥

 **तानिति॥** सोऽपि तारकोऽपि प्रकर्षेण ज्वलन्ति दीप्यमानानि फलानां फलकानाम्। अयोनिर्मितपुरोभागानामिति यावत्। 'फलं हेतुकृते जातीफले फलकसस्ययोः'इति मेदिनी। मुखान्यग्राणि येषाम्। अत एव विषमैर्दुःसहैः। तथा मुरारिनाम्ना तारक इति व्रणपाट्याङ्कितैर्युक्तैः। तथा पिहितमाच्छादितं दिशां गगनस्याम्बरस्य चान्तरालं मध्यं यैस्तथाभूतैः शरौघैर्बाणसङ्घैःकृत्वा तानद्वितीयान्सुरसैन्यस्य देवसैन्यस्य शरान्। आच्छादित उपर्यावृतो हव्यवाहोऽग्निस्तृणचयानिव घासराशीनिव। चिच्छेद ज्वालयतिस्मे- त्यर्थः। हव्यवाहस्य तृणचयभस्मीकरणे यावान्प्रयत्न उद्भवति तावानेव सुरशरभस्मसात्करणे। इत्यतोऽसुरबाणानां सामर्थ्यातिशयो ध्वन्यत इत्यलंकारेण वस्तुध्वनिः॥

**दैत्येश्वरो ज्वलितरोषविशेषभीमः**  

**सद्यो मुमोच युधि यान्विशिखान्सहेलः[^1501]।**  

**ते प्रापुरुद्भटभुजंगमभीमभावं**  

**गाढं[^1502] बबन्धुरपि तांस्त्रिदशेन्द्र[^1503]मुख्यान्॥५॥**

 **दैत्येश्वर इति॥** ज्वलितः प्रदीप्तो यो रोपः क्रोधः। 'कोपक्रोधामर्परोषप्रतिघाः'इत्यमरः। तस्य विशेष आधिक्यं तेन भीमो घोरो दैत्येश्वरस्तारकः। युधि युद्धविषये सहेलः किमेतद्युद्धमित्यनादरसहितः सन्। यान्विशिखान्बाणान्। 'विशिखो लोमशे शरे'इति विश्वः। मुमोच विससर्ज। ते शराः सद्यः सपद्युद्भटा विकटा ये भुजंगमाः सर्पाः, भीमा भयानकास्तदुभयभावं तदुभयत्वं प्रापुः। सत्यपि भुजंगमत्वे भीमत्वस्यैच्छिकत्वात्पृथग्व्यपदेशः। अथ च त्रिदशेन्द्रमुख्यानिन्द्रप्रभृतींस्तान्देवान्गाढं दृढं यथा तथा बबन्धुरपि। अपिरत्र प्राप्तिक्रियापेक्षया समुच्चयार्थः। 'अपिः संभावनाप्रश्नशङ्कागर्हासमुच्चये'इति विश्वः। इन्द्रप्रभृतयो देवास्तारकोन्मुक्तनागपाशबद्धा बभूवुरित्यर्थः॥

**ते नागपाशविशिखैरसुरेण बद्धाः**  

**श्वासानिला[^1504]कुलमुखा विमुखा रणस्य[^1505]।**  

**दिङ्गायका बलरिपुप्रमुखाः स्मरारि-**  

**सूनोः समीपमगमन्त्रिपदन्तहेतोः॥६॥**

 **त इति॥** असुरेण तारकेण नागपाशविशिखैर्नागपाशरूपबाणैः कृत्वा बद्धाः। अत एव श्वासानिलैर्निःश्वासपवनैराकुलानि व्याप्तानि मुखानि येषाम्। अतएव रणस्य विमुखाः पराङ्मुखाः। भीतस्य च रणवैमुख्यं नानुचितमिति भावः। बलरिपुप्रमुखा इन्द्रप्रभृतयो दिङ्नायका अष्टदिगधिपाः कर्तारः विपदोऽन्तो नाशः स एव हेतुः कारणं तस्मात्स्मरारिसूनोः कुमारस्य समीपं संनिधिमगमन्प्रापुः॥

दृष्टिप्रपातवशतोऽपि पुरारिसूनो-  

स्ते नागपाशघनबन्धविपत्तिदुःखात्।  

**इन्द्रादयो मुमुचिरे स्वयमस्य देवाः**  

**सेवां व्यधुर्निकटमेत्य[^1506] महाजिगीषोः॥ ७॥**

** दृष्टीति॥** त इन्द्रादयो देवाः पुरारिसूनोस्त्रिपुरशत्रुपुत्रस्य दृष्टिर्नेत्रम्।'स्त्रियां दृष्टिः स्त्रियां बुद्धौ लोचने दर्शनेऽपि च'इति विश्वः। तस्य प्रपातः पतनं तस्य वशतो वशेन प्रभुत्वेन। प्रभावेणेति यावत्। 'वशं मिथ्याप्रभुत्वयोः'इति विश्वः। नागपाशेन घनो दृढो बन्धो बन्धनमेव विपत्तिस्तेन यद्दुःखं ततस्तस्मान्मुमुचिरे मुक्ताः। अथ च महाजिगीषोरस्य कुमारस्य स्वयमात्मना न तु परोक्षेण निकटं सांनिध्यमेत्यागत्य सेवां सेवनम्। स्तुतिमिति फलितोऽर्थः। व्यधुश्चक्रुः॥

 अथ युग्मेनाह—

**उद्दीप्तकोपदहनोऽथ सुरेन्द्रशत्रु[^1507]-**  

**रह्नाय सारथिमवोचत चण्डबाहुः।**  

**बद्धा मया सुरपतिप्रमुखाः प्रसह्य**  

**बालस्य धूर्जटिसुतस्य निरीक्षणेन॥ ८॥**

**मुक्ता बभूवुरधुना तदिमान्विहाय**  

**कर्तास्म्य[^1508]मुं समरभूमिपशूपहारम्।**  

**तत्स्यन्दनं सपदि वाहय शंभुसूनुं**  

**द्रष्टास्मि दर्पितभुजावलमाहवाय॥९॥**

 **उद्दीप्तेति॥** **मुक्ता इति च॥** अथ नागपाशविमोचनानन्तरम्। उद्दीप्तः प्रदीप्तः कोप एव दहनोऽग्निर्यस्य। तथा चण्डौ प्रचण्डौ बाहू यस्य। एवंभूतः सुरेन्द्रशत्रुस्तारकोऽह्नाय झटिति 'भो सारथे, मया प्रसह्य बलाद्बद्धानागपाशवशीकृताः सुरपतिप्रमुखा इन्द्रादयो देवा बालस्य शिशोः; न तु यूनः धूर्जटिसुतस्य शिवपुत्रस्य निरीक्षणेन दर्शनमात्रेण, न तु प्रत्यस्त्रादिप्रयत्नेन, मुक्ता बभूवुः। अनेन शिशुनात्मनिरीक्षणेनैव स्वपक्षवर्तिनो देवा मोचिता अतो महाधन्योऽयमिति भावः। तत्तस्मान्मदीयशत्रूणां पक्षवृत्तित्वेन कृतनागपाशमोचनरूपापराधादिमान्पुरोवर्तिन इन्द्रादिदेवान्विहाय परित्यज्य। आहवाय। मया सहाहवं कर्तुमित्यर्थः। दर्पितमभिमानमूलकं भुजाबलं बाहुबलं बाहुवीर्यं यस्य न तु तत्त्वतः, तथाभूतममुं पुरोवर्तिनं शंभुसूनुं द्रष्टास्मि द्रक्ष्यामि। लुट उत्तमैकवचनम्। अथ च समरभूमौ सङ्ग्रामभुवि ये पशवो गृध्रप्रभृतयस्तेषामुपहारमुपदारूपं कर्तास्मि करिष्यामि। प्रागवलोकितमेनमत्र हत्वा सङ्ग्रामभूमिस्थेभ्यो विहंगेभ्योऽत्तुंविभज्य दास्यामीत्यर्थः। तत्तस्मादेवकार्यत्वात्सपदि सद्य एव स्यन्दनं रथं वाहय प्रापय। अवश्यकर्तव्ये विलम्बानौचित्यादिति भावः। इति सार्धैकपद्योक्तं सारथिमवोचत जगाद। 'नियन्ता प्राजिता यन्ता सूतः क्षत्ता च सारथिः' इत्यमरः॥

तत्स्यन्दनः सपदि सारथिसंप्रणुन्नः  

प्रक्षुब्ध[^1509]वारिधरधीरगभीरघोषः।  

चण्ड[^1510]चाल दलिताखिलशत्रुसैन्य-  

मांसास्थिशोणितविपङ्कविलुप्तचक्रः[^1511]॥ १०॥

 **तत्स्यन्दन इति॥** प्रक्षुब्धः कोपाविष्टः। अनेन प्रलयकालीन इति व्यज्यते, प्रायस्तत्रैव तस्य क्रोधाविष्टत्वदर्शनात्। यो वारिधरो मेघस्तस्य घोष इव धीरो गभीरो घनश्च घोषो यस्य तथोक्तः। तथा दलितं चूर्णीकृतमखिलं समस्तं यच्छत्रुसैन्यं वैरिसैन्यं तस्य मांसमस्थीनि शोणितविपङ्को रुधिरकर्दमश्चेत्येतैर्वि- लुप्तानि चक्राणि चरणानि यस्य। अत एव चण्डः प्रचण्डस्तत्स्यन्दनस्तारकरथः सपदि। स्वामिनोऽनुशासनक्षण एव न तु मुहूर्तमात्रं स्थित्वेति भावः। सारथिना संप्रणुन्नश्चलितुं नोदितः सन् चचाल॥

दृष्ट्वा रथं प्रलयवातचलद्गिरीन्द्र-  

कल्पं दलद्बलविराव[^1512]विशेषरौद्रम्।  

अभ्यागतं सुररिपोः सुरराजसैन्यं  

क्षोभं जगाम परमं भयवेपमानम्॥ ११॥

 **दृष्टेति॥** प्रलयवातेन युगान्तकालप्रभञ्जनेन चलतोड्डीयमानेन गिरीन्द्रकल्पं गिरीन्द्रेण हिमालयेनेषन्यूनम्। हिमालयौपम्यं धवलवसनवेष्टितत्वात्। 'ईषदसमाप्तौ कल्पप्'इति कल्पप्प्रत्ययः। तथा दलतामुपरि वेगपूर्वकवशाच्चूर्णीभवतां बलानां देवसैन्यानां विरावो हाहाहाहेति रुदितं तेन कृत्वा विशेषरौद्रमतिशयभयानकम् आत्मीयघोरारवरौद्रत्वाश्रयीभूतत्वेऽप्यतिजवप्रपतनचूर्णीकृतसकलसुरसैन्यविहितमहाघोरविरावधारणाजनितरौद्रत्वधारणा- नुकूलव्यापाराश्रयीभूतमित्यर्थः। तथाभ्यागतं संमुखमागतं सुररिपोस्तारकस्य रथं दृष्ट्वा भयेन वेपमानं कम्पमानं सुरराजस्य महेन्द्रस्य सैन्यं सेना जनसमूहः कर्तृ। परममतुलं क्षोभं व्यथां जगाम प्राप। तदीयरथावलोकनादेव क्षोभप्राप्तिः किं पुनस्तदीयाकृतिविलोकनादिति भावः॥

प्रक्षुभ्यमाणमवलोक्य दिगीशसैन्यं  

शंभोः सुतं कलहकेलि[^1513]कुतूहलोत्कम्।  

**उद्दामदोःकलितकार्मुकदण्डचण्डः**  

**प्रोवाच वाचमुपगम्य स कार्तिकेयम्॥ १२॥**

** प्रक्षुभ्यमाणमिति॥** स तारको दिगीशसैन्यं देवसैन्यं प्रकर्षेण क्षुभ्यमाणं क्षोभं प्राप्नुवत्। बिभ्यदिति यावत्। क्षुभ्यतेर्दैवादिकत्वं तदाकृतिगणत्वाद्बोध्यम्। तथाभूतमवलोक्य दृष्ट्वोद्दामयोरुद्भटयोर्दोष्णोर्बाह्वोः कलितेन निहितेन कार्मुकरूपदण्डेन चण्डः सन्। कलहः सङ्ग्रामरूपो चिग्रहः स एव केलिः, न तु प्रयत्नसाध्यं कर्म, तत्र यत्कुतूहलं तत्रोत्कम्। तदभिलाषुकमित्यर्थः। तथा शंभोःशिवस्य सुतं पुत्रम्। अनेन तारकवीररसस्यानुभाव उक्तः। कार्तिकेयं कुमारमुपगम्य समीपं गत्वा वाचं प्रोवाचावोचत्॥

 इतः परम् 'रे'इत्यादिभिस्त्रिभिः श्लोकैर्वाचमेव प्रपञ्चयति—

**रे शंभुतापसशिशो[^1514] बत मुञ्च मुञ्च**  

**दोर्दर्पम[^1515]त्र विरम त्रिदिवेन्द्र[^1516]कार्यात्।**  

**शस्त्रैः[^250] किमत्र भवतोऽनुचितैर[^1518]तीव**  

**बालत्वकोमलभुजातुलभारभूतैः[^1519]॥ १३॥**

 **तत्र रे इति॥** रे इति नीचोक्तिसंबोधने। भोः शंभुतापसशिशोशंभुः शिवः स एव तापसस्तपस्वी। अनेन महाकृपणत्वं व्यज्यते। तस्य शिशो कौमारावस्थानुभवरसिक, अन मयि विषये। विधीयमानमिति शेषः।दोर्दर्पं भुजदण्डगतवीर्यहेतुकमभिमानम्। 'दर्पोऽहंकारकस्तूर्योः'इति विश्वः। मुञ्च मुञ्च। सर्वथैव मुञ्चेत्यर्थः। अथ च त्रिदिवेन्द्रकार्यान्मदीयवधरूपमहेन्द्रविधेयाद्विरम।अनुद्युक्तो भवेत्यर्थः। 'व्याङ्परिभ्यो रमः'इति परस्मैपदम्। नन्वनेकसाधनकर्माश्रयीभूतत्वेन त्वदीयवधं चिकीर्षुरहं कथं विरमामीत्याशङ्क्य न हि तव साधनानि मयि विषये परिपक्त्रिमाणि भविष्यन्तीत्याह अतीव बालस्य भवतः संबन्धिनोः कोमलभुजयोर्बालत्वादतिशयपेलवबाह्वोरतुलं बहु भारभूतैः। दुर्वहैरित्यर्थः। अत एवात्र मय्यनुचितैरयोग्यैः शस्त्रैः कृपाणप्रभृ- तिभिः किम्। अपि तु न किमपीति भावः॥

**एवं[^1520] त्वमेव तनयो[^1521]ऽसि गिरीशगौर्योः**  

**किं यासि कालविषयं वीषमैः शरैर्मे।**  

**संग्रामतो[^1522]ऽपसर जीव पितुर्जनन्या-**  

**स्तूर्णं[^1523] प्रविश्य वरमङ्कतलं विधेहि॥ १४॥**

 **एवमिति॥** रे शिशो, एवं नाम मद्विषयको यो दोर्दर्पस्तस्याङ्गीकारे रसिकः। त्वमिति शेषः। 'एवं प्रकारोपमयोरङ्गीकारावधारणे'इति विश्वः। विषमैर्दुः- सहैर्मेमम शरैर्बाणैः कृत्वा कालविषयं दण्डधरदेशम्। संयमिनीं पुरीमित्यर्थः। किं किमर्थं यासि प्राप्नोषि। 'नीवृज्जनपदो देशविषयौ तूपवर्तनम्'इत्यमरः। ननु कालविषयप्राप्तौ कैव नः खलु वीराणां हानिरित्याशङ्क्याह—यतो गिरीशगौर्योःशिवपार्वत्योः। अत्र गिरीशस्याभ्यर्हितत्वाद्बह्वचोऽपि पूर्वनिपातः। त्वमेव तनयोऽसि पुत्रोऽसि। अतिकृच्छ्रलब्धैकपुत्रस्य वृद्धस्य तनयकर्मककालविषयप्राप्तिरतिदुःखावहा भवतीति भावः। एतेन मया सह भवता न कदापि योद्धव्यमिति व्यज्यते। तर्हि किं कर्तव्यं मयेत्यत्राह—**सङ्ग्रामत इति॥** **रे** शिशो, सङ्ग्रामतः समरसकाशादपसर पलायस्व। मदग्रे मा तिष्ठेत्यर्थः। अत एव जीव प्राणान्धरस्व। इतः पलायनमेव तव परमं जीवातुरिति भावः। ननु पलायनपूर्वकजीवनेन कः पुरुषार्थो भविष्यतीत्यत आह—**पितुरिति॥** पितुर्जनकस्य। तथा जनन्या मातुश्च। अङ्कतलमुत्सङ्गतलं तूर्णं शीघ्रं प्रविश्योपविश्य वरं श्रेष्ठम्। कृतार्थमिति यावत्। विधेहि कुरु। पुत्रस्यायमेव परमो धर्मः, यन्मातापित्रोर्येन केनापि सद्व्यापारेण चित्तस्य परितोषकृत्याश्रयो भवति। कथं सङ्ग्रामतः पलायनं सद्व्यापारपदवाच्यमित्यस्याः शङ्कायाः पूर्वश्लोके तापसपदेन निवर्तितत्वात्॥

 इदानीं हितोपदेशनव्याजेन पलायनविधिमुपदिशति—

सम्यक्स्वयं किल विमृश्य गिरीशपुत्र  

जम्भद्विषोऽस्य जहिहि प्रतिपक्षमाशु।  

एष स्वयं पयसि मज्जति दुर्विगाह्ये[^1524]  

पाषाणनौरिव निमज्जयते पुरा त्वाम्॥ १५॥

 **सम्यगिति॥** भो गिरीशपुत्र शिवपुत्र, त्वं सम्यक्साधु यथा स्यात्तथा विमृश्य विचार्य। साधुविचारणमत्रोदर्कविचारणम्। तस्कृत्वास्य पुरोवर्तिनो जम्भद्विष इन्द्रस्य प्रतिपक्षं मां स्वयं किलात्मनैव, न तु परोक्षेण। प्रयोज्यकर्त्रेति यावत्। आशु सत्वरं जहिहि नाशय। साधु विचार्यैव मदीयहननकृत्याश्रयो भव। 'सहसा विदधीत न क्रियामविवेकः परमापदां पदम्। वृणुते हि विमृश्यकारिणं गुणलुब्धाः स्वयमेव संपदः॥'इति न्यायादिति भावः। प्रस्तुतेऽविमृश्य करणेन कैव विपत्तिरित्याशङ्क्याह—एष इति॥ रे शिशो, एषजम्भद्विट्पुरोग्रे दुःखेन कृच्छ्रेण विगाह्य उक्तार्थे पयसि नीरे। मदीयनाराचवर्षणरूप इत्यर्थः। पाषाणनौरिव प्रस्तरतरिरिव स्वयं मज्जति मङ्क्ष्यति। त्वां च निमज्जयते। निमज्जयिष्यत इत्यर्थः। 'यावत्पुरा–'इति भविष्यदर्थे लट्। यथा पाषाणघटितनौका पयःपतिता मज्जति, आत्मोपर्यारूढांश्च निमज्जयति, तथायमिन्द्रोऽपि मदीयघोरनाराचनिचय- रूपजलेनावृतः सन्मरिष्यति। स्वात्माश्रयीभूतं त्वामपि तत्र पातयित्वा मारयिष्यतीति वाच्यार्थः। अत आत्मजीवनाभिलाषुकस्वपक्ष एतदाश्रयी भूतत्वं विहाय वृद्धयोर्मातापित्रोः समीपमेव गन्तव्यम्। तेनेहामुत्र च महान्ति श्रेयांसि भविष्यन्तीति व्यङ्ग्यार्थः। तेनात्रालंकारेण वस्तुध्वनिः॥

**इत्थं निशम्य वचनं युधि तारकस्य**  

**कम्प्राधरो विकचकोकनदारुणास्यः।**  

**क्षोभात्त्रि[^1525]लोचनसुतो धनुरीक्षमाणः**  

**प्रोवाच वाचमुचितां परिमृश्य[^1526] शक्तिम्॥१६॥**

 **इत्थमिति॥** युधि सङ्ग्रामे स्थितस्य तारकस्य संबन्धीत्थमेवंभूतं वचनं निशम्य श्रुत्वा क्षोभात्क्रोधाद्धेतोः कम्प्रः कम्पनशीलोऽधरोऽधरोष्ठो यत्स। क्रोध- वशादधरविस्फुरणं लोकप्रसिद्धमेव। तथा विकचकोकनदवद्विलसद्रक्तोत्पलवदरुणे शोणिते अक्षिणी नेत्रे यस्य। क्रोधवशादरुणनेत्रत्वमपि प्रसिद्धमेव। एवंभूतस्त्रिलोचनसुतः कुमारः शक्तिमात्मीयवीर्यवैभवं परिमृश्य तुलयित्वा। मदीयवीर्यापेक्षया किमेतदीयवीर्यमित्यनादरपूर्वकमात्मीयशक्तेराधिक्यं परामृश्येत्यर्थः। धनुरीक्षमाणः पश्यन्सन्। अनेन त्वां क्षणादेव निहन्मि, सावधानो भव, मदीयैतद्धनुरग्रे कुतो यास्यसीति व्यज्यते। तेन वस्तुना वस्तुध्वनिः। उचितां योग्यां वाचं वचनं प्रोवाच प्रोचे॥

दैत्याधिराज भवता यदवादि[^1527] गर्वा-  

त्तत्सर्वमप्युचितमेव तवैव किं तु।  

द्रष्टास्मिते प्रवरबाहुबलं वरिष्ठं  

शस्त्रं गृहाण कुरु कार्मुकमांततज्यम्॥१७॥

 **दैत्येति॥** भो दैत्यानामधिराज तारकसंज्ञक महाराज, भवता त्वया गर्वाद्धेतोर्यदवादि 'रे शंभुतापस–'(१३) इत्यादिना यदुक्तं तत्सर्वमपि तवोचितमेव योग्यमेव। अभिमानिनो महाराजस्य तव बालत्वाद्वराकीभूतमदवज्ञा योग्यैव। ननु मदुक्त्यौचित्याज्ञानवतस्तव कथमयं सङ्ग्रामकरणसमारम्भ इति चेत्तत्राह—किं त्विति। किं तु वरिष्ठमतिशयश्रेष्ठं ते त्वत्संबन्धिप्रवरौ प्रकृष्टौ श्रेष्ठौ यौ बाहू भुजौ तयोर्बलं वीर्यमेव द्रष्टास्मि द्रक्ष्यामि। त्वदीयपराजयं कृत्वा मदीयो विजयः स्यादित्यभिलाषे न मम तात्पर्यम्, किं तु लोकारोप्यमाणवीरताश्रयीभूतेन मया त्वदीयवीरतावलोकनमेव युद्धकरणे तात्पर्यम्। वस्तुतस्तु मयि वीरत्वासंभवात्त्वया सह युद्धकरणानौचित्येपि तत्र प्रवृत्तिः केवलं बालत्वजनितबालिशत्वमेवोद्भावयति। अतोऽपि भवता क्षन्तव्यम्। 'जनक इव शिशुत्वेऽसुप्रियस्यैकसूनोरविनयमपि सेहे पाण्डवस्य स्मरारिः'इत्यादिन्यायादिति भावः। अतो युद्धकरणपक्षे शस्त्रं कृपाणादिकं गृहाणादत्स्व। कार्मुकं धनुराततज्यं विस्तृतमौर्वीकं कुरु। युद्धार्थं शस्त्रसंधानेन सज्जो भवेति वाच्यार्थः॥

**इत्युक्तवन्तमवदत्रिपुरारिपुत्रं**

**दैत्यः क्रुधौष्ठमधरं किल निर्विभिद्य[^1528]।**

**युद्धार्थमुद्भटभुजाबलदर्पितो[^1529]ऽसि**

**बाणान्सहस्व मम सादितशत्रुपृष्ठान्[^1530]॥१८॥**

 **इतीति॥** इत्युक्तवन्तं निगदितवन्तं त्रिपुरारिपुत्रं कुमारं कर्म। दैत्यस्तारकः क्रुधा निमित्तेनाधरं नीचैरोष्ठम्। अधरोष्ठमित्यर्थः। निर्विभिद्य दन्तैश्वर्वयित्वा रे बाल, सादितं विभिन्नं शत्रुपृष्ठं यैर्नतुमुखम्। मदीयबाणानां तदुद्देशेनाभिगच्छतां प्रहृतिसहनासमर्थतया पलायमानत्वात्। एवंभूतान्मम बाणान्सहस्व। अपि तु त्वया न सहिष्यन्त इति ध्वन्यते। ननु बालत्वात्कथमहं सहे इत्याह—यतस्त्वं युद्धार्थं युद्धकरणायोद्भटे विपरीतलक्षणयानुद्भटे ये भुजे बाहू तयो- र्बलं वीर्यं तेन दर्पितोऽसि संजातगर्वोऽसि। विपरीतलक्षणापन्नभुजानुद्भटत्वमेव न सहिष्यन्त इति व्यङ्ग्ये हेतुः। अतो मया सह कथंचिदपि त्वया न योद्धव्यमिति फलितोऽर्थः। 'द्वौ परौ द्वयोः। भुजबाहू'इत्यमरः॥

**दुःप्रेक्षणीयमरिभिर्धनुराततज्यं**

**सद्यो विधाय विषमान्विशिखान्यधत्त।**

**स क्रोधभीमभुजगेन्द्रनिभं स्वचापं**

**चण्डं प्रपञ्चयति जैत्रशरैः कुमारे[^1531]॥१९॥**

 **दुरिति॥** स तारकः क्रोधेन भीमो यो भुजगेन्द्रस्तेन निभं सदृशम् अत एव चण्डं प्रचण्डं स्वचापमात्मधनुर्जैत्रशरैर्जयसाधनबाणैः प्रपञ्चयति संदधति सति। अरिभिर्वैरिभिर्दुःप्रेक्षणीयं दुरवलोकनीयं धनुः सद्यः सपद्याततज्यं विस्तृतप्रत्यञ्चं विधाय कृत्वा विषमानतितीक्ष्णान्विशिखान्बाणान्न्यधत्त निदधे। कुमारं सज्जमवलोक्य स्वयमपि तथाभूदिति भावः॥

**कर्णान्तमेत्य दितिजेन विकृष्यमाणं**

**कोदण्ड[^1532]मेदतभितः सुषुवे[^1533] शरौघान्।**

**व्योमाङ्गणे लिपिकरान्किरणप्ररोहैः[^1534]**

**सान्द्रै[^1535]रशेषककुभां पलितंकरिष्णून्[^1536]॥ २०॥**

** कर्णान्तमिति॥** दितिजेन तारकेण कर्णान्तं श्रवणप्रान्तमेत्य प्रापय्य। अन्तर्भावितणिजर्थः। आकर्णान्तमित्यर्थः। विकृष्यमाणं विस्तार्यमाणमेतत्कोदण्डं धनुः सान्द्रैः सघनैः किरणप्ररोहैर्मयूस्वाङ्कुरैः कृत्वा व्योमाङ्गण आकाशचत्वरे लिपिकराल्ँलेपनकर्तॄन्। तथा अशेषककुभां समस्तदिशां संबन्धि पलितं- करिष्णूञ्जराजनितशौक्ल्यंकर्तुं शीलं येषाम्। 'अलंकृञ्-' इत्यादिनेष्णुच्। एवंभूताञ्शरौघान्बाणसंघानभितः सर्वतः सुषुवे प्रासूत। कुमारोद्देशेन तारकनिः- क्षिप्तविशिखसमूहैर्व्योम दिशश्च व्याप्ता बभूवुरित्यर्थः। अनेन वाच्यार्थेन मदीयविशिखनिचयव्याप्यमानोऽयं बाल इतिकर्तव्यताहीनः सन्नन्तरेव निरुद्धश्वा- सतया प्रयत्नमन्तरैवमरिष्यति किं पुनरायोधनप्रयत्नेनेति व्यङ्ग्यार्थस्य प्रतीयमानत्वाद्गम्योत्प्रेक्षोत्थापिततद्गुणालंकारेण वस्तुध्वनिः॥

**बाणैः सुरारिधनुषः प्रसृतैरनन्यै-**

**र्निर्घोषभीषितभटो[^1537] लसदंशुजालैः।**

**अन्धीकृताखिलसुरेश्वरसैन्य ईश-[^1538]**

**सूनुः कुतोऽपि[^1538] विषयं न जगाम दृष्टेः॥ २१॥**

** बाणैरिति॥** सुरारेस्तारकस्य धनुषः कार्मुकसकाशात्प्रसृतैः निःसृतैरिति फलितोऽर्थः। तथानन्तैरपारैः। असंख्यैरिति यावत्। लसद्दीप्यदंशुजालं किरणजालं येषाम्। अनेन सोल्का बाणा निःक्षिप्ता इति व्यज्यते। तथाभूतैर्बाणैः कर्तृभिः। अन्धीकृतं सर्वत अच्छादितत्वात्प्रतिरुद्धविलोचनीकृत- सकलजनम्। अखिलं सर्वं यत्सुरेश्वरसैन्यमिन्द्रसैन्यं तत्र मध्ये। 'यतश्च निर्धारणम्'इति सप्तमी। निर्घोषेण निर्ह्रादेन भीषिता भयं प्रापिता भटा योधा- स्तारकपक्षवर्तिनो येन एवंभूत ईशसूनुः कुमारः कुतोऽपि कुत्रापि। सप्तम्यर्थे तसिः। दृष्टेर्विषयं गोचरं न जगाम। तारकपरिक्षिप्तशितशरगणैः सर्वत आच्छादितत्वात्कुत्रासौ कुमारो गत इति चिन्तयतां सैनिकानां दृगिन्द्रियग्रहणविषयतासंबन्धावच्छिन्नकोटिगणनाबहिर्भूतोऽभूदिति भावः। 'विषयो गोचरे देशे'इति मेदिनी॥

**देवेन मन्मथरिपोस्तनयेन गाढ-**

**माकर्णकृष्टमभितो धनुराततज्यम्।**

**बाणानसूत निशितान्यु[^1540]धि यान्सुजैत्रा[^1541]-**

**स्तैः सायका बिभिदिरे[^1542] सहसा सुरारेः॥ २२॥**

** देवेनेति॥** मन्मथरिपोः शिवस्य तनयेन पुत्ररूपेण देवेन कुमारेण गाढं दृढं यथा तथाकर्णकृष्टं कर्णंमर्यादीकृत्य कृष्टमाकृष्टम्। तथाततज्यं विस्तृतमौ- र्वीकं धनुः कर्तृ। युध्यायोधनेऽभितः सर्वतः सुतरां जैत्राञ्जयनशीलान्निशितांस्तीक्ष्णान्यान्बाणानसूत। कुमाराकृष्टाद्धनुषः सकाशान्निशिता ये बाणा निःसृता इत्यर्थः। तैर्बाणैः कर्तृभिः। सुरारेस्तारकस्य सायका बाणा बिभिदिरे भिन्नाः। कर्मणि लिट्। अनेन वाच्ये यथा यामिनीनामन्धतमसमम्बरमणिकिरणसमूहेन दूरीक्रियते, तथा कुमारनिक्षिप्तप्रज्वलद्धोरायमाणसायकनिकरेण तारकनिक्षिप्तसायकजनितमन्धतमसं निराकृतमित्युपमा व्यज्यते। अतोऽत्र वस्तुनालं- कारध्वनिः॥

**रेजे सुरारिशरदुर्दिनके निरस्ते**

**सद्य[^1543]स्तरां निखिलखेचरखेद[^1544]हेतौ।**

**देवः[^1545] प्रभाप्रभुरिव स्मरशत्रुसूनुः**

**प्रद्योतनः सुघनदुर्धरधामधामा[^1546]॥२३॥**

 **रेज इति॥** निखिलाः समस्ता ये खेचराः सूर्यादयस्तेषां खेदस्य शरीरसंबन्धजनितदहनहेतुकदुःखस्य हेतौ निदाने सुरारेस्तारकस्य ये
शरास्तैर्यद्दुर्दि- नकं मेघच्छन्नदिवसस्तस्मिन्सद्यस्तरामतिसत्वरं निरस्ते दूरीकृते सति। सुतरां घनं सान्द्रं दुर्धरं दुर्धर्षणीयम्। दुःसहमिति यावत्। तथाभूतं यद्धाम तेजस्तस्य धाम स्थानम्। अत एव प्रकर्षेण द्योतते शोभते। कर्तरि ल्युट्। अथवा नन्द्यादित्वाल्ल्युः। तथाभूतः स्मरशत्रुसूनुः कुमारः। प्रभायाः कान्त्याः प्रभुर्देवः सूर्य इव। रेजे बभौ। यथा मेघजनितदुर्दिनोन्मुक्तोऽम्बरमणिः शोभते, तथा तारकविकीर्णसायकजनितदुर्दिनोन्मुच्यमानोऽसौ कुमारो रराजेत्यर्थः॥

**तत्राथ दुःसहतरं समरे[^1547] तरस्वी**

**धामाधिकं दधति धीरतरं[^1548] कुमारे।**

**मायामयं समरमाशु महासुरेन्द्रो**

**मायाप्रचार[^1549]चतुरो रचयांचकार॥२४॥**

 **तत्रेति॥** अथानन्तरं तत्र कुमारे धीरतरं गम्भीरतातिशयशालि धाम तेजोऽधिकं दुःसहतरं दधति सति। 'अयं बालोऽपि मदपेक्षयाधिकतरधामवान् अतः शस्त्रयुद्धेन नैव धर्षणीयः इति मनोविषयविचारकर्तृकता व्यज्यते। समरे युद्धे तरस्वी बलवान्महानसुराणामिन्द्रस्तारको मायामयं मायारूपं समरं युद्धमाशु सत्वरं रचयांचकार निर्ममे। शस्त्रैरधर्षणीयोऽयं मायाप्रधानैरस्त्रैः पराजयं प्राप्स्यतीति बुद्ध्या मायारचनापरो बभूवेत्यर्थः। यतो मायाप्रचारे मायानिर्माणे चतुरः कुशलः॥

**अह्नाय कोपकलुषो विकटं विहस्य**

**व्यर्थां[^1550]समर्थ्य वरशस्त्रयुधं कुमारे।**

**जिष्णु[^1551]र्जगद्विजयदुर्ललितः सहेलं**

**वायव्यमस्त्रमसुरो धनुषि न्यधत्त॥ २५॥**

 **अह्नायेति॥** जिष्णुर्जयनशीलः, अत एव जगतां विजयेन दुर्ललिंत उद्भटः। तथा कोपेन क्रोधेन निमित्तेन कलुषोऽनच्छः। आविल इति यावत्। 'कलुषोऽनच्छ आविलः'इत्यमरः। असुरस्तारको विकटं करालं यथा स्यात्तथा विहस्य। इदानीं त्वां जेष्यामीति कुतो गमिष्यसीति विकटहासेन व्यज्यते। तथा कुमारे विषये वरैः श्रेष्ठैः शस्त्रैः कृत्वा युधं युद्धम्। 'समुदायः स्त्रियः संयत्समित्याजिसमिद्युधः'इत्यमरः। व्यर्थांफलराहित्येन निरर्थकां समर्थ्य सिद्धान्तयित्वा। निश्चित्येति यावत्। सहेलं सानादरम्। अयं मायोचितो नास्ति व्यर्थमेवात्र मायायुद्धमित्यवहेलनासहितं यथा स्यात्तथा। वायव्यं वायुदेवता- कमस्त्रमह्नाय झटिति धनुषि न्यधत्त निदधे॥

**संधानमात्रमपि यस्य[^1552] युगान्तकाल-**

**भूतभ्रमं[^1553] परुषभीषणघोरघोषः।**

**उद्धृतधूलिपटलैः पिहिताम्बराशः[^1554]**

**प्रच्छन्नचण्डकिरणो व्यसरत्स[^1555]मीरः॥ २६॥**

 **संधानमिति॥** यस्य वायव्यास्त्रस्य संधानमात्रमपि कोदण्डे प्रक्षेपणार्थमारोपणमात्रमपि युगान्तकाल इव भूतानां प्राणिनां भ्रमो भ्रान्तिरोगो येन तथाभूतम्। यस्य प्रक्षेपणेनेति शेषः। परुषः कठोरो भीषणो भयदायी घोरो महान्। परुषेण भयदत्वं दीर्घत्वेन भयदत्वं चेत्युभयविधस्य भयदायित्वस्य विवक्षितत्वान्न पौनरुक्त्यम्। तथाविधो घोष आरवो यस्य। तथोद्धूतान्युपर्युत्पातितानि यानि धूलिपटलानि रजोमण्डलानि तैः कृत्वा पिहिता आच्छादिता अम्बरं व्योम दिशश्च येन। तथा प्रच्छन्नः पिहितश्चण्डकिरणो रविर्येन तथाभूतः। एवंभूतश्च समीरो वायुर्व्यसरत्प्रससार। प्रचचालेति यावत्॥

**कुन्दोज्ज्वलानि सकलातपवारणानि**

**धूतानि तेन मरुता सुरसैनिकानाम्।**

**उड्डीयमानकलहंस[^1556]कुलोपमानि**

**मेघाभधूलिमलिने[^1557] नभसि प्रसस्रुः॥ २७॥**

 **कुन्दोज्ज्वलानीति॥** कुन्दपुष्पवदुज्ज्वलानि विमलानि। श्वेतानीति फलितोऽर्थः। तथा तेन वायव्यास्त्रप्रभूतेन मरुता धूतानि कम्पितानि। उपर्युड्डीयिता- नीति यावत्। अत एवोड्डीयमाना उत्पतन्तो ये कलहंसा राजहंसास्तेषां कुलेन समुदायेनोपमा सादृश्यं येषाम्। उत्पतत्कलहंससदृशानीत्यर्थः। सुरसैनि- कानां देवरूपसेनालोकानां सकलातपवारणानि समस्तानि छत्राणि मेघाभावर्षाकालीनपयोदसदृशभासो या धूलयः सेनोत्पतितरजांसि ताभिर्मलिने मेचके नभसि प्रसस्रुः। प्रभञ्जनवेगोड्डीयितानि विशदधर्मवारणान्युत्पतत्कलहंसकुलानीव रेजुरित्यर्थः॥

**विध्वस्य तेन सुरसैन्यमहापताका**

**नीता नभस्थलम[^1558]लं नवमल्लिकाभाः।**

**स्वर्गापगाजलमहौघसहस्रलीलां**

**व्यातेनिरे दिवि सिताम्बरकैतवेन[^1559]॥ २८॥**

 **विध्वस्येति॥** तेन प्रभञ्जनेन कर्त्रा विध्वस्य भञ्जयित्वा नभःस्थलमाकाशतलं नीताः प्रापिताः। तथा नवमल्लिकाभा नूतनविदलन्मल्लिकाकुसुमसदृश- भासः सुरसैन्यस्य महान्त्यः पताकाः सिताम्बरकैतवेन श्वेतवस्त्रव्याजेन स्वर्गापगाया जलस्य महतामोघानां पूराणां सहस्रस्य लीलां शोभां व्यातेनिरे वितस्तरिरे। उत्पतन्त्यो व्योमनि स्थिताः श्वेताः पताका अतिविदूरदोषेण अलघवोऽपि लघव इव प्रतीयमाना नभोगतगगनवाहिनीनिर्झरा इव रेजुरिति भावः। अत्र कैतवापह्नुतिनिदर्शनालंकारयोः संसृष्टिः॥

**धूतानि तेन सुरसैन्यमहागजानां**

**सद्यः शतानि[^1560] विधुराणि दलत्कुथानि[^1561]।**

**पेतुः क्षितौ कुपितवासववज्रलून-**

**पक्षस्य भूधरकुलस्य तुलां वहन्ति॥ २९॥**

 **धूतानीति॥** तेन वायुना। धूतानि कम्पितानि। नभसि भ्रामितानीति यावत्। अत एव विधुराणि पीडितानि। तथा दलन्तः 'चरड् चरड्'इति स्फुटन्तः कुथाःकम्बला येषाम्। 'कुथः स्त्रीपुंसयोर्वस्त्रकम्बले पुंसि बर्हिषि' इति मेदिनी। अत एव कुपितस्य वासवस्य वज्रेण पविना लूनपक्षस्य छिन्नपत्रस्य भूधरकुलस्य पर्वतसमूहस्य तुलां साम्यं वहन्ति दधति। सुरसैन्यमहा- गजानां देवसैन्यबृहद्दन्तिनां शतानि शतसंख्याककुलानि क्षितौ भुवि पेतुः पतितवन्ति॥

**ता[^1562]स्ताः खरेण मरुता रथराजयोऽपि**

**दोधूयमाननिपतिष्णुतुरंगमाश्च[^1563]।**

**विस्रस्तसारथिकुलप्रवराः[^1564] समन्ता-**

**द्व्यावृत्य पेतुर[^1565]वनौ सुरवाहिनीनाम्॥ ३०॥**

 **ता इति॥** तास्ताः सुरवाहिनीनां देवसेनानां रथराजयोऽपि स्यन्दनपङ्कयोऽपि स्वरेण तीक्ष्णेन मरुता वायुना दोधूयमानाः पुनःपुनरतिशयेन वा कम्प्य- माना अत एव निपतिष्णवः पतनशीलास्तुरंगमा अश्वा यासाम्। तथा विस्रस्ता अधःपतिताः सारथयएव कुलप्रवराः कुलश्रेष्ठाः। कुलीना इति यावत्। यासाम्। तथाभूताः सन्त्यो नभसि समन्ताद्व्यावृत्य परिभ्रम्यावनौ पेतुः॥

**हित्वायुधानि सुरसैन्यतुरंगवाहा[^1566]**

**वातेन तेन विधुराः[^1567] सुरसैन्यमध्ये।**

**शस्त्राभिघात[^1568]मनवाप्य निपेतुरुर्व्यां**

**स्वीयेषु वाहनवरेषु[^1569] पतत्सु सत्सु॥ ३१॥**

 **हित्वेति॥** तेन वातेन विधुराः पीडिताः सुरसैन्यस्य देवसैन्यस्य तुरंगवाहा अश्ववाहाः। अश्वारोहा इति यावत्। सुरसैन्यमध्य आयुधानि भल्लादीनि हित्वा परित्यज्य स्वीयेष्वात्मीयेषु वाहनवरेषु श्रेष्ठवाहनेषु पतत्सु सत्सु शस्त्राभिघातं शस्त्रप्रहारमनवाप्यापि न प्राप्याप्युर्व्यांभूमौ निपेतुः॥

**तेनाहतास्त्रिदशसैन्यपदातयोऽपि**

**स्रस्तायुधाः सुविधुराः परुषं रसन्तः।**

**वात्याविवर्तदलवद्धममेत्य[^1570] दूरं**

**निःपेतुरम्बरतलाद्वसुधातलेऽस्मिन्[^1571]॥ ३२॥**

 **तेनेति॥** तेन प्रभञ्जनेनाहताः पीडिताः। अत एव स्रस्तान्यधःपतितान्यायुधानि शस्त्राणि येषाम्। अत एव सुतरां विधुरा दुःखिताः। करेभ्यः शस्त्रगलनं वीराणामतिदुःखावहं भवतीति भावः। तथा परुषं कठोरं यथा स्यात्तथा रसन्तः क्रोशन्तः। रुदन्त इति यावत्। त्रिदशसैन्यपदातयोऽपि देवसैन्यपादचारिणो योधा अपि। पूर्वोक्तानां गजादीनामपेक्षया समुच्चयार्थकोऽपिशब्दः। 'अपि संभावनाप्रश्नशङ्कागर्हासमुच्चये'इति विश्वः। वात्यया वातसमूहेन विवर्तं भ्रान्तं यद्दलं पत्रं तद्वद्दूरमतिशयेन भ्रमं भ्रान्तिमेत्य प्राप्याम्बरतलादाकाशमध्यादस्मिन्वसुधातले भूतले निपेतुः। वातसमूहविवर्तितानि वृक्षशुष्कपत्राणि यथाधः पतन्ति, तथा देवसैन्यपत्तयोऽपि वायव्यास्रजनितप्रभञ्जनवशादम्बरमभित उड्डीयमानाः कियन्तमपि कालं तत्र रथचक्रवत्परि- भ्रम्य प्रक्षीणभ्रमणजवाः सन्तोऽधः पेतुरिति वाच्यार्थः। यथा पतितमपि दलं न चूर्णीभवति, तथाधःपतन्तोऽपि सैनिका न चूर्णीभूता इत्यभिहितयोपमया व्यज्यते। सति पतनेऽपि चूर्णत्वाभावे देवत्वादिति गूढो हेतुः। अतोऽलंकारेण वस्तुध्वनिः॥

**इत्थं विलोक्य सुरसैन्यमथो अशेषं[^1572]**

**दैत्येश्वरेण विधुरीकृतमस्त्रयोगात्।**

**स्वर्लोकनाथकमलाकुशलैकहेतु[^1573]-**

**र्दिव्यं प्रभावमतनोदतनुः[^1574] स देवः॥ ३३॥**

 **इत्थमिति॥** अथ तारकप्रयोजितवायव्यास्त्रकृतसैन्यविप्लवानन्तरम्। अतनुर्महान्। महत्त्वं च विद्यया, विद्या चास्त्रशस्त्रनैपुण्यम्। स देवः षाण्मातुरः। अशेषं सकलं सुरसैन्यं देवसैन्यं कर्म दैत्येश्वरेण तारकेणेत्थं पूर्वोक्तप्रकारेणास्त्रयोगाद्वायव्यास्त्रप्रयोगान्निमित्ताद्विधुरीकृतं पीडितं विलोक्य दिव्यं लोकोत्तरं प्रभावं सामर्थ्यमतनोत्। अनेन वायव्यप्रतिरोधकं पवनाशनास्त्रमक्षिपदिति व्यज्यते। यतः स्वर्लोकनाथस्येन्द्रस्य कमलाया लक्ष्म्याः कुशले श्रेयस्येक एव हेतुर्निदानम्॥

**तेनोज्झितं[^1575] सकलमेव सुरेन्द्रसैन्यं**

**स्वास्थ्यं प्रपद्य पुनरेव युधि[^1576] प्रवृत्तम्।**

**दृष्ट्वासृजद्दहनदैवतमस्त्रमिद्ध-**

**मुद्दीप्तकोपदहनः[^1577] सहसा सुरारिः॥ ३४॥**

 **तेनेति॥** तेन कुमारप्रभावेण सकलमेव, न तु त्यक्तभागम्। उज्झितं वायव्यास्त्रनिर्मुक्तं सुरेन्द्रसैन्यंइन्द्रसैन्यं कर्म स्वास्थ्यमविकलत्वं प्रपद्य प्राप्य पुनर्युध्येव, न त्वन्यकार्ये पलायनरूपे। एवंविधास्त्रप्रयोक्तासौ दुर्जेय इति बुद्ध्या। पलायनप्रसक्तिशङ्कानिरासार्थमेवकारः। प्रवृत्तं व्यापाराश्रयीभूतं दृष्ट्वा। उद्दीप्तोऽनुभावसन्निध्यात्प्रदीप्तः कोप एव दहनोऽग्निर्यस्यैवंभूतः सुरारिस्तारकः सहसा झटिति न तु विलम्बेन। इदं सिद्धम्, न तु तत्कालसाध- नीयम्। प्रदीप्तमिति वा। दहनदैवतमग्निदेवताकमस्त्रमसृजद्व्यसृजत्। 'सृज विसर्गे'इत्यस्मात्तौदादिकाल्लङ्।वायव्यास्त्रपरिहारानन्तरं वह्न्यस्त्रमक्षिप- दित्यर्थः॥

**वर्षातिकालजलद[^1578]द्युतयो नभोन्ते**

**गाढा[^1579]न्धकारितदिशो घनधूमसंघाः।**

**सद्यः प्रसस्रुरसितोत्पलदामभासो**

**दृग्गोचरत्वमखिलं न[^1580] हि सन्नयन्तः॥ ३५॥**

 **वर्षेति॥** वर्षास्वतिकाला मेचकतरा ये जलदा मेघास्तेषां द्युतिः कान्तिरिव कान्तिर्येषाम्। वर्षाकालीनमेघसदृशमेचकितभास इत्यर्थः। श्यामत्वे द्वितीयविशेषणेनोपमिमीते। असितानां नीलानामुत्पलानां कमलानां दाम्नः स्रजो भा इव भा रुग्येषामत एव गाढं नितरामन्धकारिता विसंजातान्धकारी- कृता दिशो यैरेवंभूता घनधूमसंघा निविडधूमसमूहा अखिलं घटादिवस्तु दृग्गोचरत्वं दृष्टिविषयत्वं न हि नैव। 'हि पादपूरणे हेतौ विशेष्येऽप्यवधारणे'इति विश्वः। नयन्तः प्रापयन्तः सन्तः। घनधूमसंघव्याप्त्यैव न हि किंचिदपि वस्तु लक्षणीयं बभूवेति भावः। सद्यः सपदि प्रसस्रुः। प्रज्वलिष्यद्दहनप्राग्भावित्वेन धूमप्रसरणस्योचितत्वाद्धूमप्रसरणमुक्तम्। प्रपूर्वात् 'सृ गतौ'इत्यतो लिट्॥

**दिक्चक्रवालगिलनै[^1581]र्मलिनैस्तमोभि-**

**र्लिप्तं नभःस्थलम[^1558]लं घनवृन्दसान्द्रैः।**

**धूमैर्विलोक्य मुदिताः[^1583] खलु राजहंसा**

**गन्तुं सरः सपदि मानसमीषुरुच्चैः॥ ३६॥**

 **दिगिति॥** दिशां चक्रवालस्य मण्डलस्य गिलनैराच्छादकैः। 'गॄनिगरणे'इत्यतः कर्तरि ल्युट्। 'अचि विभाषा' इति रेफस्य लत्वम्। तथा मलिनैर्मेचकैः, अत एव घनवृन्दमिव मेघमण्डलमिव सान्द्रैः सघनैर्धूमैर्धूमरूपैस्तमोभिर्लिप्तं व्याप्तं नभःस्थलं विलोक्य दृष्ट्वा मुदिताः प्रसन्ना राजहंसाः सपदि सद्य उच्चैर्महन्मानसं सरः पल्वलं गन्तुमीषुरैच्छन्। दहनास्त्रप्रभूतधूमावलीव्याप्तनभोदर्शनजनितमेघागमभ्रान्तिमतां कलहंसानां मानससरोजिगमिषोचितैवेति भावः॥

**जज्वाल वह्निरतुलः सुरसैनिकेषु**

**कल्पान्तकालदहनप्रतिमः समन्तात्।**

**आशामुखानि विमलान्य[^1584]खिलानि कीला-**

**जालैरलं कपिलयन्स[^1585]कलं नभोऽपि॥ ३७॥**

 **जज्वालेति॥** कल्पान्तकालस्य प्रलयकालस्य दहनोऽग्निस्तस्य प्रतिमेव प्रतिमा स्वरूपं यस्य। तथातुलो बहुलो वह्निः कीलाजालैर्ज्वालासमूहैः। 'वह्नेर्द्व- योर्वज्वालकीलावर्चिर्हेतिः शिखा स्त्रियाम्'इत्यमरः। अखिलानि समस्तानि विमलानि शुद्धान्याशामुखानि दिगग्राणि। तथा सकलं नभोऽपि व्योम च कपिलयन्पिशङ्गीकुर्वन्सुरसैनिकेषु मध्ये। 'यतश्च निर्धारणम्'इति सप्तमी। समन्तात्परितो जज्वाल दिदीपे॥

**उज्जागरस्य दहनस्य निरर्गलस्य**

**ज्वालावलीभिरतुलाभिरनारताभिः।**

**कीर्णं पयोदनिवहैरिव धूमसंघै-**

**र्व्योमाभ्यलक्ष्यत कुलैस्तडितामिवोच्चैः॥ ३८॥**

 **उजागरस्येति॥** उज्जागरस्योद्दीप्तस्य। जागर्तेः'ऋदोरप्'इति भावेऽप्। निरर्गलस्य निर्गतप्रतिबन्धस्य दहनस्य वह्नेरतुलाभिर्बहुलाभिरनारताभिरक्षणि- काभिर्ज्वालावलीभिः। कीलपङ्क्तिभिः। तथा पयोदनियहैरिव मेघसमूहैरिव धूमसंघैःव्याप्तमिति शेषः। तथाभूतं व्योम नभः कर्तृ। उच्चैर्महद्भिस्तडितां विद्युतां कुलैर्गणैः कीर्णंवृतमिवाभ्यलक्ष्यत दर्शनीयं बभूव। मेघमण्डलान्तरे चमत्कारकारिणीभिः क्षणदामिर्नभो यथा राजति, तथा मेघमण्डलसदृश- धूमसंघमण्डलान्तर्गतक्षणदासदृशज्वालावलीभिरपि बभावित्यर्थः। भानुक्रियाकर्तोभयत्राप्येक एव, अतो ज्वालावलीषु क्षणदात्वेनोत्प्रेक्षितम्॥

गाढाद्भ[^1586]याद्वियति विद्रुतखेचरेण[^1587]

दीप्तेन[^1588] तेन दहनेन सुदुःसहेन।

दन्दह्यमानमखिलं[^1589] सुरराजसैन्य-

मत्याकुलं शिवसुतस्य समीपमाप[^1590]॥ ३९॥

 **गाढादिति॥** गाढाद्भयाद्धेतोर्वियति नभसि विद्रुता विद्राविताः। पलायिता इति यावत्। खेचरा रव्यादयो येन। रच्दयायो ग्रहा अपि यद्भयाद्दुद्रुवु- रित्यर्थः। तथा दीप्तेन प्रदीप्तेन। तथा सुतरां दुःसहेन सोढुमशक्येन तेन दहनेन कर्त्रा दन्दह्यमानं पुनरतिशयेन वा दह्यते भस्मीक्रियते तथाभूतमत एवात्याकुलमतिपीडितमखिलं समस्तं सुरराजसैन्यं कर्तृ शिवसुतस्य कुमारस्य समीपं संनिधिमाप। अतो नः पाहीति निवेदयितुं जगामेति व्यज्यते। तेन वस्तुना वस्तुध्वनिः॥

इत्यग्निना घनतरेण ततो[^1591]ऽभिभूतं

तद्देवसैन्यमखिलं विकलं विलोक्य।

सस्मेरवक्रकमलोऽन्धकशत्रुसूनु-

र्बाणासनेन[^1592] समधत्त स वारुणास्त्रम्॥४०॥

 **इतीति॥** ततः सैन्यागमनानन्तरम्। सोऽन्धकशत्रुसूनुः कुमारः। इति पूर्वोक्तप्रकारेण घनतरेणातिसान्द्रेणाग्निनाभिभूतं पराभूतमखिलं समस्तं तद्देव- सैन्यं विकलं विधुरं विलोक्य सम्मेरं समन्दहासं वक्रकमलं यस्य। किंचिद्विहस्येत्यर्थः। अनेनात्मोत्कर्षव्यञ्जक उपहासो व्यज्यते। बाणासनेन धनुषा वारुणास्त्रमग्न्यस्त्रप्रतिरोधकं वरुणदेवताकमस्त्रंसमधत्त। संदध इत्यर्थः॥

घोरान्धकारनिकरप्रतिमो युगान्त-

कालानलप्रबलधूमनिभो नभोन्ते।

गर्जारवैर्विघटयन्न[^1593]वनीधराणां

शृङ्गाणि मेघनिवहो घनमुज्जगाम॥४१॥

 **घोरेति॥** घोराणि भयानकानि यान्यन्धकाराणि तमांसि तेषां निकरस्य समूहस्य प्रतिमेव प्रतिमा स्वरूपं यस्य। गाढान्धकारसदृशकान्तिरित्यर्थः। तथा युगान्तकालस्य योऽनलोऽग्निस्तस्य प्रबलोऽधिको यो धूमस्तेन सदृशः। तथा गर्जारवैर्गर्जनाघोषैः कृत्वावनीधराणां पर्वतानां शृङ्गाणि सानूनि विघटयन्स्फो- टयन्मेघनिवहः पयोधरसमुदायो नभोऽन्ते व्योममध्ये घनं सान्द्रम्। न तु विरलतया। उज्जगामोदियाय॥

विद्युल्लता वियति वारिदवृन्दमध्ये[^1594]

गम्भीरभीषणरवैः[^1595] कपिशीकृताशा।

घोरा युगान्तचलितस्य भयंकराथ[^1596]

कालस्य लोलरसनेव चमच्चकार॥४२॥

 **विद्युदिति॥** अथ मेघोदयानन्तरं वियति नभसि गम्भीराः सान्द्रा अत एव भीषणा भयदा ये रवा घोषास्तैरुपलक्षिता। तथा कपिशीकृताः पिशङ्गिता आशा दिशो यया। तथा युगान्तचलितस्य प्रलयकाले लोकादनाय प्रस्थितस्य कालस्य यमस्य भयंकरा भयदा लोलरसना चपलजिह्नवघोरा भीमा विद्युल्लता तडिद्रूपिणी हाटकलता वारिदवृन्दमध्ये जलदमण्डलान्तराले चमच्चकार। प्रतिक्षणव्यक्तीकृतात्मरोचिरासीदित्यर्थः। अनेनोपमालंकारेण तारकासुरसैनिकानामियमिव चमत्कुर्वन्ती वैवस्वतरसना नोऽभ्यवहरिष्यतीति बुद्धिरुत्पन्नेति ध्वन्यते। अतोऽलंकारेण वस्तुध्वनिः॥

**कादम्बिनी विरुरुचे विष[^1597]कण्ठिकाभि-**

**रुत्तालकालरजनीजलदावलीभिः[^1598]।**

**व्योम्न्युच्चकैरचिररुक्परि[^1599]दीपितांशा**

**दृष्टिच्छदा[^1600] विषमघोषविभीषणा[^1601] च॥४३॥**

 **कादम्बिनीति॥** अचिररुग्भिर्विद्युद्भिः प्रयोज्यकर्त्रीभिः परिदीपिताः प्रकाशिता आशा यया प्रयोजककर्त्र्या। तथाऽदृष्टिच्छदा दृष्टिच्छदा नेत्रावरणकर्त्री सा न भवतीति, किं तु नेत्रप्रकाशिका।'पुसि संज्ञायां घः'इति घः। 'छादेर्घे'इति ह्रस्वः। तथा विषमेण करालेन घोषेण विभीषणा भयदा। उच्चकैर्महति व्योम्नयन्तरिक्षे विषं जलम्। 'विषं तुङ्गबले तोये'इति विश्वः। कण्ठे मध्ये यासाम्। जलपूर्णमध्याभिरित्यर्थः। उत्ताला विकरालाः। 'उत्तालो होमकुण्डे स्याद्गर्ते चोत्ताल उत्कटे। श्रेष्ठेऽपि विकरालेऽपि स्यादुत्तालः प्लवंगमे॥'इति विश्वः। तथा कालाः कृष्णपक्षीयाः। 'कालश्यामलमेचकाः'इत्यमरः। एवंभूता या रजन्यो रात्रयः। 'रजनी यामिनी तमी'इत्यमरः। ता इव या जलदावल्यो मेघपङ्कयः। 'मयूरव्यंसकादयश्च'इति समासः। ताभिरुपलक्षिता कादम्बिनीमाला विरुरुचे बभौ। अत्र कादम्बिनीशब्दः केवलमालापरः। तदुक्तम्—'विशिष्टवाचकानां पदानां सति हि पृथग्विशेषणसमवधाने विशेष्यमात्रपरता'इति॥

व्योम्नस्तलं पिदधतां ककुभां मुखानि

गर्जारवैरविरतै[^1602]")स्तुदतां मनांसि।

अम्भोभृतामतितरामनणीयसीभि-

र्धारावलीभिरभितो ववृषे समूहैः॥४४॥[^1603]")

 **व्योम्न इति॥** व्योम्न आकाशस्य तलं स्वरूपम्। 'तलं स्वरूपाधरयोः खड्गमुष्टिचपेटयोः'इति विश्वः। तथा ककुभां दिशां मुखान्यग्राणि च पिदधतामाच्छादयताम्। 'पिधानाच्छादनानि च'इत्यमरः। तथाविरतैर्निरन्तरभवद्भिर्गर्जारवैर्गर्जनाघोषैः कृत्वा मनांसि तुदतां व्यथयतामम्भोभृतां जलधराणां समूहैः कर्तृभिः। अनणीयसीभिरणीयस्योऽतिलघ्व्यो न भवन्ति तथोक्ताभिः। महतीभिरित्यर्थः। धारावलीभिः संपातपङ्क्तिभिः कृत्वातितरां ववृषे वृष्टम्। भावे लिट्॥

**घोरान्धकारपटलैः[^1604] पिहिताम्बराणां**

**गम्भीरगर्जनरवैर्व्यथितासुराणाम्।**

**वृष्ट्या तया जलमुचां वरुणास्त्रजानां**

**विश्वोदरंभरिरपि[^267] प्रशशाम वह्निः॥ ४५॥[^1603]")**

 **घोरेति॥** घोराणि भयदानि यान्यन्धकारपटलान्धतमसपटलानि तैः कृत्वा पिहिताम्बराणामावृतगगनानाम्। तथा गम्भीरगर्जनरवैः कृत्वा व्यथिताः पीडिता असुरा यैस्ते वरुणास्त्रजानां वरुणदेवतास्त्रोत्पन्नानां जलमुचां मेघानाम्। तथाद्वितीयया वृष्ट्या वर्षेण विश्वेन समस्तजगता कृत्वोदरं भरतीति तथोक्तोऽपि समस्तलोकव्याप्यमानोऽपि वह्निरग्निः प्रशशाम। कुमारकृतवारुणास्त्रप्रयोगेणाग्न्यस्त्रमप्यनशदिति भावः॥

**दैत्योऽपि रोषकलुषो[^1607] निशितैः क्षुरप्रै-**

**राकर्णकृष्टधनुरुत्पतितैः स भीमैः।**

**तद्भीतिविद्रुतसमस्तसुरेन्द्रसैन्यो[^1608]**

**गाढं जघान मकरध्वजशत्रुसूनुम्॥ ४६॥**

 **दैत्य इति॥** रोषेण क्रोधेन कलुप आविलः। 'कलुषं व्याविले पापे'इति मेदिनी। स दैत्योऽपि निशितैः खरैः। अत एव भीमैर्भयदैः। तथाकर्णमाश्रवणं कृष्टाद्धनुषः सकाशादुत्पतितैर्निःसृतैः क्षुरप्रैःशरविशेषैः कृत्वा। तेभ्यः क्षुरप्रेभ्यो भीत्या निमित्तेन विद्रुतं विद्रावितं समस्तं सुरेन्द्रसैन्यं पुरंदरबलं येन। 'सैन्यं क्लीवं बले सेनासमवेते तु वाच्यवत्'इति मेदिनी। तथाभूतः सन्। गाढं दृढं यथा स्यात्तथा मकरध्वजस्य कामस्य शत्रोः शंभोःसूनुं पुत्रं जघान। प्राणापहरणकरणाभिप्रायेण हिनस्ति स्मेत्यर्थः। 'पुनस्तत्रैवावलम्बितो वेतालः'इति न्यायेन मायया सुखेन जेय एवेति मन्यमानेन तारकेण बाणसमरं हित्वा मायासमरं कुर्वाणेन तत्र सत्यपि दुर्जेयताबुद्ध्या पुनर्बाणयुद्धमकार्षीदित्यर्थः। अनेन वाच्यार्थेन 'अप्रतिहतप्रचारा मदीया मायाप्यनेन वीरेण प्रतिहता'इति शोकग्रस्तेन दैत्येन यथा पराजितेनापि विदुषा युक्त्या विवाद्यते तथा युध्यते, न तु वीररसानुगतत्वेनेति ध्वन्यते॥

**देवोऽपि दैत्यविशिखप्रकरं[^1609] सचापं**

**बाणैश्चकर्त कणशो रणकेलिकारी[^1610]।**

योगीव योगविधिशुष्कमना[^1611] यमाद्यैः

सांसारिकं विषयसंघ[^1612]ममोघवीर्यम्[^1613]॥ ४७॥

 **देवोऽपीति॥** रण एव केलिः क्रीडा तां करोति। सङ्ग्रामरूपक्रीडाविधायीत्यर्थः। देवोऽपि कुमारोऽपि बाणैः शरैः सचापं सकोदण्डं दैत्यस्य तारकस्य विशिखानां शराणां प्रकरं समूहं योगविधिना योगाभ्यासविधानेन शुष्कमना नीरसमनाः। निःस्पृहचेता इति तात्पर्यार्थः। योगी यमाद्यैर्यमनियमप्रभृतिभि- र्योगसाधनैः कृत्वामोघवीर्यं योगिनामपि मनः संभ्रान्तिकरणे सफलप्रभावं सांसारिकं संसारः प्रयोजनमस्येति तथोक्तम्। प्रयोजने ठक्। विषयसंघं चक्षुरा- दिकरणोपभोग्यसमाहारमिव कणशश्चकर्त बिभेद। यथा योगाभ्यासनिरतो यमनियमपूर्वैश्चक्षुरादिकरणभोग्यं दर्शनीयादिकरणवस्तु कृन्तति, तथा कुमा- रोऽपि यमनियमवत्तीब्रैर्बाणैर्विषयसंघमिव सफललक्ष्यभेदनक्रियोचितत्वमपि शरनिकरमभनगिति भावः॥

**भ्रूभङ्गभीषणमुखोऽसुरचक्रवर्ती**

**संदीप्तकोपदहनोऽथ रथं विहाय।**

**क्रीडत्करालकरवालकरोऽसुरेन्द्र[^1614]-**

**स्तं प्रत्यधावदभितस्त्रिपुरारिसूनुम्[^1615]॥ ४८॥**

 **भ्रुभङ्गेति॥** अथ शस्त्रास्त्रयुद्धानन्तरं सम्यगधिकं यथा तथा दीप्तः कोप एव दहनोऽग्निर्यस्य। अतएव भ्रुवोर्भ्रुकुट्योर्भङ्गेन वक्रत्वेनभीषणं विलोक- पितॄणां भयदं मुखं वदनं यस्य तथोक्तोऽसुराणां दैत्यानां चक्रवर्ती सम्राट्। सार्वभौम इत्यर्थः। 'राजा तु प्रणताशेषसामन्तः स्यादधीश्वरः। चक्रवर्ती सार्वभौमो नृपोऽन्यो मण्डलेश्वरः'इत्यमरः। असुरेन्द्रस्तारको रथं स्यन्दनं विहाय परित्यज्य क्रीडन्नूर्ध्वदिशि कम्पमानस्तथा करालो भीषणः करवालः खड्गः स करे पाणौ यस्य। धारितविकटकृपाणः सन्नित्यर्थः। तं त्रिपुरारिसूनुं शिवपुत्रमभितः संमुखं प्रत्यधावत्। कुण्ठितसर्वशस्त्रास्त्रत्वात्करवालेन शिरोनालजिहीर्षयाप्रतिदुद्रावेत्यर्थः। 'धावु गतौ'इत्यस्मात्कर्तरि लङ्॥

**अभ्यापतन्तमसुराधिपमी[^1616]शपुत्रो**

**दुर्वारबाहुविभवं सुरसैनिकैस्तम्[^735]।**

**दृष्ट्वा युगान्तदहनप्रतिमां मुमोच**

**शक्तिं प्रमोदविकसद्वदनारविन्दः॥ ४९॥**

 **अभ्यापतन्तमिति॥** सुरसैनिकैर्देवसेनाजनैर्दुर्वारो दुःसह्यो बाहुविभवो भुजवीर्यं यस्य। सुरसैनिकैर्दुर्जेयमित्यर्थः। तमसुराधिपं दैत्यराजमभ्यापतन्तं संमुखमागच्छन्तं दृष्ट्वा विलोक्येशपुत्रो महेशतनयः कुमारः प्रमोदेन तदीयवशंगतत्वजनितानन्देन विकसद्विदलद्वदनारविन्दं मुखकमलं यस्य। किंचिद्वि- हस्येत्यर्थः। युगान्तदहनस्य प्रलयकालीनानलस्य प्रतिमेव प्रतिमा प्रतियातना यस्याः। प्रज्वलद्दहनकीलाजालपरिवृतामित्यर्थः। शक्तिमायुधविशेषं मुमोच। 'शक्तिः प्रहरणान्तरे'इति विश्वः॥

**उद्दयोतिताम्बरदिगन्तरमंशुजालैः**

**शक्तिः पपात हृदि तस्य महासुरस्य।**

**हर्षाश्रुभिः सह समस्त[^1618]दिगीश्वराणां**

**शोकोष्ण[^1619]वाष्पसलिलैः सह दानवानाम्॥ ५०॥**

 **उद्दयोतितेति॥** अत्र सेति शेषः। सा कुमारमुक्ता शक्तिः समस्ता ये दिगीश्वरा इन्द्रादयोऽष्टदिक्पालास्तेषां हर्षाश्रुभिरानन्दबाष्पैः सह। तेषामभिलषि- तत्वाद्युक्तमेव तदीयहृदयशक्तिपतनजनित आनन्दो यदासीत्। दानवानां तदीयपक्षपातिनां रक्षतां शोकेन भर्तृमरणजनितेनोष्णानि यानि बाष्पसलि- लानि तैः सह। अंशुजालैः किरणसमूहैः कृत्वोद्दयोतितं प्रकाशितमम्बरस्य दिशां चान्तरं मध्यं यत्र यस्यां क्रियायां यथा भवति तथा। उज्वालितसकलदि- गम्बरमध्यं तस्य महासुरस्य तारकस्य हृदि हृदये पपात पतितवती॥

**शक्त्या हृतासुम[^1620]सुरेश्वरमापतन्तं**

**कल्पान्तवातहत[^1621]भिन्नमिवाद्रिशृङ्गम्।**

**दृष्ट्वा प्ररूढपुलकाञ्चित[^1622]चारुदेहा**

**देवाः प्रमोदमगमंस्त्रिदशेन्द्रमुख्याः[^1623]॥ ५१॥**

 **शक्त्येति॥** शक्त्या कर्त्र्याहृता अपगमिता असवः प्राणा यस्य। शक्तिप्रहारेण गतप्राणमित्यर्थः। एवंभूतमसुरेश्वरं तारकं कल्पान्तवातेन प्रलयकालीनप्र- भञ्जनेन हतमास्फोटितमत एव भिन्नं विदीर्णमद्रिशृङ्गमिव पर्वतसान्विवापतन्तं मूर्च्छन्तं दृष्ट्वा प्ररूढैः प्रोद्गतैः पुलकैः रोमभिरञ्चिता व्याप्ता अत एव चारवो मनोहरा देहा गात्राणि येषां प्रफुल्लितरोमाञ्चितविग्रहास्त्रिदशेन्द्रमुख्याः पुरंदरप्रभृतयो देवाः प्रमोदमानन्दमगमन्प्रापुः॥

यत्रापतत्स दनुजाधिपतिः परासुः

संवर्तकाल[^1624]निपतच्छिखरीन्द्रतुल्यः[^1625]।

तत्रादधात्फणिपतिर्धरणीं फणाभि-

स्तद्भूरिभारविधुराभिरधो व्रजन्तीम्॥ ५२॥

 **यत्रेति॥** परासुर्गतप्राणः। मृत इति यावत्। अत एव संवर्तकालःप्रलयकालस्तत्र निपतता शिखरीन्द्रेण पर्वतराजेन तुल्यः समानः स दनुजानां दैत्यानामधिपतिस्तारको यत्र भूमिदेशेऽपतन्मूर्च्छितस्तत्र भूमिदेशे फणिपतिः शेषोऽधोव्रजन्तीं नीचैर्गन्तुं प्रवर्तमानां धरणीं फणाभिस्तस्य तारकस्य भूरिभारेण विधुराभिर्भुग्नीभवन्तीभिरदधादधःपतनान्निवर्तयांचक्रे। अनेन तारकविग्रहस्यातिभारवत्त्वं ध्वनितम्॥

**स्वर्गापगासलिलसीकरिणी समन्ता-**

**त्सौरभ्यलुब्धमधुपावलिसेव्यमाना।**

**कल्पद्रुमप्रसववृष्टिरभून्नभस्तः**

**शंभोः सुतस्य शिरसि त्रिदशारिशत्रोः॥ ५३॥**

 **स्वर्गापगेति॥**त्रिदशानां देवानामरेस्तारकस्य शत्रोः शातयितुः। हन्तुरिति यावत्। शंभोः सुतस्य कुमारस्य शिरसि शीर्षे। 'उत्तमाङ्गं शिरः शीर्षम्' इत्यमर। नभस्त आकाशसकाशात्। पञ्चम्यास्तसिल्। स्वर्गापगाया गङ्गायाः सलिलस्य सीकराः सृताम्बुकणाः। 'सीकरोऽम्बुकणाः सृताः'इत्यमरः। तेविद्यन्ते यस्याम्। तथा सौरभ्ये सौगन्ध्ये लुब्धया मधुपानां भ्रमराणामावल्या पङ्क्त्याकर्त्र्यासेव्यमानाश्रीयमाणा कल्पद्रुमस्य कल्पवृक्षस्य प्रसवानां पुष्पाणाम्। 'प्रसवस्तु फले पुष्पे वृक्षाणां गर्भमोचने'इति विश्वः। वृष्टिरभूत्। तारकवधजनितानन्दार्णवमग्नाव्योमस्थिता विष्ण्वादयो देवाः कुमारमस्त- कोपरि कल्पद्रुमपुष्पाणि विचकरुरित्यर्थः॥

पुलकभरविभिन्नवारबाणा[^1626] भुजविभवं बहु तारकस्य शत्रोः।  
सकलसुरगणा[^1627] महेन्द्रमुख्याः प्रमदमुखच्छवि[^1628]संपदोऽभ्यनन्दन्॥ ५४॥

 **पुलकेति॥** प्रमदा उत्कृष्टा या मुखच्छविवर्दनकान्तिः सैव संपद्वैभवं येषां तारकवधजनितमानन्दमेव महतीं संपदं मन्यमानाः। अत एव पुलकभरेण रोमाञ्चभारेण विभिन्नानि स्फुटितानि वारबाणानि कवचानि येषाम्। 'कञ्जुको वारबाणोऽस्त्री'इत्यमरः। प्रथमविग्रहप्रमाणनिर्मितानां कवचानामिदानी- मानन्दवशात्प्रफुल्लद्विग्रहेषु संकीर्णतया विदलनमुचितमेवेति भावः। एवंभूता महेन्द्रमुख्याः पुरंदरप्रभृतयः सकलसुरगणाः समस्तवृन्दारकसंघा बहु महत्तारकस्य शत्रोः कुमारस्य भुजविभवं बाहुपराक्रममभ्यनन्दन् 'साधुस्ते विक्रमः'इति तुष्टुवुः। पुष्पिताग्रा वृत्तम्॥

इति विषमशरारेः सूनुना जिष्णुनाजौ

त्रिभुवनवरशल्ये[^1629] प्रोद्धृते[^1630] दानवेन्द्रे।

बलरिपुरथ[^304] नाकस्याधिपत्यं प्रपद्य

व्यजयत सुरचूडारत्नघृष्टाग्रपादः॥ ५५॥

 **इतीति॥** जिष्णुना जयशीलेन विषमशरारेः पञ्चशरशत्रोर्हरस्यसूनुना कुमारेण त्रिभुवनस्य भुवनत्रयस्य वरे श्रेष्ठे शल्ये शत्रौ। 'शल्यश्च कथितः शत्रौ मदनद्रुमयोरपि'इति विश्वः। दानवेन्द्रे तारक इत्येवंप्रकारेण प्रोद्धृत उत्खनिते। मारिते सतीत्यर्थः। अथ तारकवधानन्तरं बलरिपुः पुरंदरो नाकस्य स्वर्गस्याधिपत्यं राज्यं प्रपद्य प्राप्य सुराणां चूडारत्नैर्मुकुटमणिभिर्घृष्टावग्रपादौ पादाग्रे यस्य। षष्ठीसमासे राजदन्तादित्वादग्रशब्दस्य पूर्वनिपातः। तथाभूतः सन्। व्यनयत। सर्वोत्कर्षेण वर्वृत इत्यर्थः। स स्वर्गराज्यं प्राप्य निष्कण्टकतयाभुनगिति भावः। व्यजयतेति 'विपराभ्यां जेः' इत्यात्मनेपदम्। मालिनीवृत्तम्। लक्षणं तूक्तप्रायम्॥

यं प्रासूत सुतं पुरा च जननी नाम्ना सुहीरेति सा  
ख्यातो यस्य बुधेन्द्रमस्तकमणिः श्रीलक्ष्मणाख्यः पिता।  
यद्भ्रातृद्वितयं महद्विजयते विद्वत्तया मण्डितं  
तेनासौ रचिता कुमारविवृतिः संजीविनी जीवदा॥

संवत्सरेऽङ्काद्रिपुराण (१८७९) तुल्ये नभसमासे बहुले दले च।  

तिथावनङ्गस्य सजीववारे टीका कुमारस्य समापदेषा॥  
शुद्धं त्वशुद्धं च विवेचनीयं सर्वत्र विद्यार्णवपारगेण।  
मयोक्तमेतद्विदुषा परेण पक्षेऽपरस्मिन्ननुकम्पनीयः॥

टीकासंयुक्तकाव्यपञ्चकमथ स्तोत्राणि दिक्संख्यका-  
न्येकश्छन्दसि चैक एव गणिते साहित्यशास्त्रे त्रयः।  
प्राक्काव्यद्वयटिप्पणीद्वयमिति ग्रन्थावलीसंगता  

सीतारामकवेः

कृतिः कृतिगले नक्षत्रमालायताम्॥

इति श्रीपर्वणीकरोपनामकश्रीलक्ष्मणभट्टात्मजसतीगर्भसंभवश्रीसीतारामकविविरचितया संजीविनीसमाख्यया व्याख्यया समेतः श्रीकालिदासकृतौ कुमारसंभवे महाकाव्ये तारकासुरवधो नाम सप्तदशः सर्गः॥

\_\_\_\_\_\_\_\_\_\_\_\_\_\_\_\_

समाप्तमिदं कुमारसंभवकाव्यम्।

**अथ कुमारसंभवस्य**

**अष्टमः सर्गः।**

**मल्लिनाथकृतया संजीविन्या समेतः॥**  

**<MISSING_FIG href="../books_images/U-IMG-1721976793K.S_1-removebg-preview.png"/>**

अथ शृङ्गारमुभयोः ..........................…।  
कुमारसंभवफले सर्गेऽस्मिन्नाह संप्रति॥  
सोऽपि संक्षिप्तसंपन्नसंयुक्तश्च समृद्धिमान्।  
इति भेदाश्चतुर्धोक्ताश्चतुर्णां च वियोगिनाम्॥  
तत्रावस्थाप्रभेदेन शृङ्गारे नायिका त्रिधा।  
मुग्धा मध्या प्रगल्भा च तत्र हृीसाध्वसाविलाम्॥  
मुग्धावस्थां समाश्रित्य देव्या आद्यसमागमे।  
आदावेकादश श्लोकाः ख्यातपूर्वानुरागिणोः॥  
प्रथमं नाम शृङ्गारं शिवयोः कथितं कविः (?)।  
चुम्बनेष्वधरेत्यत्र लक्षणं त्वस्य वक्ष्यते॥

**पाणिपीडनविधेरनन्तरं शैलराजदुहितुर्हरं प्रति।  
भावसाध्वसपरिग्रहादभूत्कामदोहदसुखं मनोहरम्॥ १॥**

** पाणीति॥** पाणिपीडनविधेरनन्तरं पाणिग्रहणानन्तरम्। विधेरिति पञ्चमी कः तं हरं प्रति भावसाध्वसपरिग्रहान्मनोहरं चित्ताकर्षकं कामदोहदम्। कामसंवर्धकमित्यर्थः। 'तरुगुल्मलतादीनामकाले कुशलैः कृतम्। पुष्पाद्युत्पादकं द्रव्यं दोहदं स्यात्'इति शब्दार्णवे। तच्च तत्सुखं कामदोहदसुखम- भूत्। हरस्येति शेषः। नायिकानायकयोरन्योन्यानुभवदर्शनात्सुखमाविर्भवति। तच्च मदनोद्दीपकमिति रसविदां स्थितिः। तथा च हरस्य गौर्यां नवोढायां स्वगोचरभावप्रयुक्तसाध्वसदर्शनात्सुखमाविर्भवति। तच्च मदनाकारं प्रादुर्बभूवेत्यर्थः। तन्न रसभावस्थायिनः कार्यमनुभावः। तदुक्तम्—'रसा गच्छन्ति संस्थानं यत्कार्यमुपलक्ष्यते। सोऽनुभावः…………संस्थानसूचकः॥'इति॥

 उक्तं भावसाध्वसम्। तस्य सुखमयत्वं च वर्णयति—

व्याहृता प्रतिवचो न संदधे गन्तुमैच्छदवलम्बितांशुका।  
सेवते स्म शयनं पराङ्मुखी सा तथापि रतये पिनाकिनः॥ २॥

 **व्याहृतेति॥** सा पार्वती व्याहृता यत्किंचिदभिहिता सती प्रतिवचः प्रत्युत्तरं न संदधे न ददावित्यर्थः। अवलम्बितांशुका गृहीतवस्त्रा सती गन्तुमपसर्पि- तुमैच्छदिच्छति स्म। इषिधातोर्लङ्। 'इषुगमियमां छः'इति छकारः। पराङ्मुखी सती शयनं सेवते स्म। अनभिमुखमशयिष्टेत्यर्थः। तथापि इत्थं साध्वसात्प्रतिकूलचेष्टितापीत्यर्थः। पिनाकिनः शिवस्य रतये सुखाय। बभूवेति शेषः। प्रातिकूल्यमपि तस्यानन्दकरमभूदित्यर्थः। एतेन नवोढाया देव्या मौग्ध्याद्विजितंतन्ममत्वमवसेयम्॥

कैतवेन शयिते कुतूहलात्पार्वती प्रति मुखं निपातितम्।  
चक्षुरुन्मिषति सस्मितं प्रिये विद्युदाहतमिव न्यमीलयत्॥३॥

** कैतवेनेति॥** प्रिये भर्तरि कुतूहलात्। एषा किं करिष्यतीति बुभुत्सयेत्यर्थः। कैतवेन कपटेन शयिते सुप्ते सति पार्वती कर्त्री प्रतिमुखं यथा तथा निपातितम्। प्रियस्वापपरीक्षार्थं तदभिमुखं प्रवर्तितमित्यर्थः। चक्षुः स्वदृष्टिं सस्मितमुन्मिषति। पुनः प्रिये सहासं पश्यतीत्यर्थः। विद्युदाहृतं विद्युता प्रतिहतमिव न्यमीलयत्। साध्वसादिति भावः। एतेन किंचित्साध्वसस्यापचयो व्यज्यते॥

नाभिदेशनिहितः सकम्पया शंकरस्य रुरुधे तया करः।  
तद्दुकूलमथ चाभवत्स्वयं दूरमुच्छ्वसितनीवि बन्धनम्॥४॥

** नाभीति॥**नाभिदेशनिहितः। नीविमोचनायेति शेषः। शंकरस्य करः सकम्पया वेपथुमत्या। प्रियकरस्पर्शादुत्पन्नसात्विकभावयेत्यर्थः। तया पार्वत्या रुरुधे निवारितः। अथ च तथापीत्यर्थः। तद्दुकूलं स्वयं स्वत एव दूरमत्यन्तमुच्छ्वसितं स्रस्तं नीविबन्धनं नीविग्रन्थिर्यस्य तत्तथाभूतमभवत्। रतिपारवश्या- दिति भावः॥

एवमालि निगृहीतसाध्वसं शंकरो रहसि सेव्यतामिति।  
सा सखीभिरुपदिष्टमाकुला नास्मरत्प्रमुखवर्तिनि प्रिये॥५॥

** एवमिति॥** हे आलि सखि पार्वति, रहसि शंकर एवम्। स्वोपदिष्टप्रकारेणेत्यर्थः। निगृहीतसाध्वसं निरस्तभयं यथा तथा सेव्यतामिति सखीभिरुपदिष्ट- मुक्तं वचनं सा पार्वती प्रिये शंकरे प्रमुखवर्तिनि सत्याकुला साध्वसविह्वला सती नास्मरत्। न स्मृतवतीत्यर्थः। स हि भयपरिप्लुतेचेतसि दृष्टतरोऽप्युप- देशः संसारमाधत्त इति भावः ॥

अप्यवस्तुनि कथाप्रवृत्तये प्रश्नतत्परमनङ्गशासनम्।  
वीक्षितेन परिगृह्य पार्वती मूर्धकम्पमयमुत्तरं ददौ॥६॥

** अपीति॥** कथाप्रवृत्तये संलापप्रवर्तनायावस्तुन्यप्रस्तुतार्थेऽपि प्रश्नतत्परम्। यत्किंचित्पृच्छन्तमित्यर्थः। अनङ्गशासनमीश्वरं पार्वती वीक्षितेन। न तु वाचेत्यर्थः। परिगृह्याङ्गीकृत्य मूर्धकम्पमयं शिरःकम्पस्वरूपम्। स्वार्थे मयट्। उत्तरं ददौ। न तु वाङ्मयं साध्वसादिति भावः। विहृतनामा लज्जानुभाव उक्तः। तदुक्तं रतिरहस्ये—'ईर्ष्यामानातिलजाभ्यां न दत्तं योग्यमुत्तरम्। क्रियया व्यज्यते यत्र विहृतं तदुदीरितम्॥'इति॥

पुनस्तमेवाह—

**शूलिनः करतलद्वयेन सा संनिरुध्य नयने हृतांशुका।  
तस्य पश्यति ललाटलोचने मोघयत्नविधुरा रहस्यभूत्॥७॥**

 **शूलिन इति॥** सा पार्वती रहसि हृतांशुका प्रियेणाकृष्टवस्त्रासती करतलद्वयेन। स्वकीयेनेत्यर्थः। शूलिनो हरस्य नयने नेत्रद्वयं संनिरुध्य संच्छाद्य तस्य शूलिनो ललाटलोचने तृतीयेऽक्षिण पश्यति सति मोघयत्नाखिलप्रयासात एव विधुराभूत्। तृतीयकराभावादिति भावः। एतेन किंचिद्धार्ष्ट्यादयो व्यज्यन्ते॥

**चुम्वनेष्वधरदानवर्जितं सन्नहस्तमदयोपगूहनम्।  
क्लिष्टमन्मथमपि प्रियं प्रभोर्दुर्लभप्रतिकृतं वधूरतम्॥८॥**

** चुम्बनेष्विति॥** चुम्बनेष्वधरदानवर्जितमोष्ठार्पणरहितमदयोपगूहने निर्दयालिङ्गने सन्नौस्तब्धौ हस्तौ करौ यस्मिंस्तत्तथोक्तम्। तथा दुर्लभप्रतिकृतम्।प्रगल्भत्वान्नखदन्तताडनाद्यकृतप्रयत्नमित्यर्थः। अत एव क्लिष्टमन्मथं लज्जयोपरुद्धमदनमपि वध्वा नवोढाया रतं वधूरतं प्रभोरीश्वरस्य प्रियम्। अभूदिति शेषः। 'वधूः स्नुषानवोढास्त्रीभार्यासृष्टाङ्गनासु च' इति विश्वः। अयं लज्जासाध्वसाभ्यां संकुचितोपचारत्वात्संक्लिष्टसंभोगः। तदुक्तं भूपालेन–'युवानौ यत्र संक्षिप्तसाध्वसव्रीडनादिभिः।उपचारान्निषेवन्ते स संकिष्ट इतीरितः॥' इति॥

**यन्मुखग्रहणमक्षताधरं दत्तमत्रणपदं नखं च यत्।**  

**यद्रतं च सदयं प्रियस्य तत्पार्वती विषहते स्म नेतरत्॥९॥**

** यदिति॥** पार्वती प्रियस्य संबन्ध्यक्षतोऽखण्डितोऽधरो यस्मिंस्तत्तथोक्तं यन्मुखग्रहणं मुखचुम्बनम्। अव्रणपदं लक्ष्मरहितम्। 'पदं व्यवसितत्राणस्थान- लक्ष्माङ्घ्रिवस्तुषु' इत्यमरः। दत्तं यच्च नखं नखकर्म। यत्सदयं रतं तत्सर्वं विषहते स्म सहते स्म। नेतरद्विपरीतम्। प्रचण्डमिति यावत्। तच्चुम्बनं नखं सुरतं वा न सहते स्म। नवोढात्वादिति हृदयम्। तदुक्तं रतिरहस्ये—'नात्यन्तमानुलोम्येन न चातिप्रतिलोमतः। सिद्धिं गच्छन्ति वा तस्मान्म- ध्येन साधयेदिति॥नवोढाम्' इति॥

**रात्रिवृत्तमनुयोक्तुमुद्यतं सा प्रभातसमये सखीजनम्।  
नाकरोदपकुतूहलं ह्रिया शंसितुं तु हृदयेन तत्वरे॥१०॥**

** रात्रीति॥** सा पार्वती विभातसमये प्रभातकाले रात्रिवृत्तम्। सुरतवृत्तान्तमित्यर्थः। अनुयोक्तुं प्रष्टुम्। 'प्रश्नोऽनुयोगः पृच्छा च' इत्यमरः। उद्यतं प्रवृत्तं सखीजनं ह्रिया लज्जयापकुतूहलं निराकाङ्क्षं नाकरोत्। न किंचिदाचष्ट इत्यर्थः। हृदयेन हृदा शंसितुं तत्वरे त्वरिताभूत्। औत्सुक्यादिति भावः। त्वरा संभ्रमादीनामनुभावत्वादिति॥

**दर्पणे च परिभोगदर्शिनी पृष्ठतः प्रणयिनो निषेदुपः।  
प्रेक्ष्य विम्बमनुविम्बमात्मनः कानि कानि न चकार लज्जया॥११॥**

** दर्पण इति॥** किंचेति चार्थः। दर्पणे मुकुरे परिभोगो नखक्षतादिसंभोगचिह्नं दर्शति पश्यतीति परिभोगदर्शिनी सा पार्वती पृष्ठतः पश्चाद्भागे निषेदुषः स्थितवतः। सदेः क्वसुः। प्रणयिनः प्रियस्य हरस्य विम्बं प्रतिबिम्बम्। दर्पणे संक्रान्तमित्यर्थः। आत्मनः स्वस्य बिम्बमनु। प्रतिबिम्बस्य पृष्टत इत्यर्थः। 'अनुर्लक्षणे' इति कर्मप्रवचनीयत्वाद्वितीया। प्रेक्ष्य लज्जया। स्वचापलप्राकट्यकृतयेत्यर्थः। कानि कानि यानि यानि भेदवाच्यानि। अङ्गसंवरणादिचेष्टिता- नीत्यर्थः। उक्तं च—'लजानुभावेन साचीकृता वर्णवैवर्ण्याधोमुखादिकृत्' इति। न चकार॥

**नीलकण्ठपरिभुक्तयौवनां तां विलोक्य जननी समाश्वसीत्।  
भर्तृवल्लभतया हि मानसीं मातुरस्यति शुचं वधूजनः॥१२॥**

** नीलकण्ठेति॥** नीलकण्ठेन परिभुक्तं यौवनं यस्याः सा तां तथोक्ताम्। प्रियेण भुक्तयौवनामित्यर्थः। तां पार्वतीं विलोक्य जननी मेना समाश्वसीत्। संतुतोपेत्यर्थः। श्वसिधातोर्लङ्। 'अड्गार्ग्यगालवयोः' इति विकल्पादडागमः। तथाहि। वधूजनो भर्तृवल्लभतया पतिवात्सल्येन मातुर्मानसीं मनोभवां शुचं शोकमस्यति निरस्यति हि। विपर्ययाद्विपर्ययश्चेत्यर्थादवसेयम्।सामान्यैकविशेषणसमर्थनरूपोऽर्थान्तरन्यासः॥

  संप्रति देव्या मुग्धावस्थातो मध्यमावस्थाप्राप्तिमाह—

**वासराणि कतिचित्कथंचन स्थाणुना पदमकार्यत प्रिया।  
ज्ञातमन्मथरसा शनैः शनैः सा मुमोच रतिदुःखशीलताम्॥१३॥**

** वासराणीति॥** स्थाणुना शंभुना कर्त्रा प्रिया पार्वती कर्मभूता कतिचिद्वासराणि। कैश्चिदहोभिरित्यर्थः। अत्यन्तसंयोगे द्वितीया। कथंचन कृच्छ्रेण पदं पदप्रक्षेपमकार्यत कारिता। सुरतकर्मणीति शेषः। करोतेर्ण्यन्तात्कर्मणि लुङ्। 'हृक्रोरन्यतरस्याम्' इत्यणि कर्तुः कर्मत्वे 'ण्यन्ते कर्तुश्च कर्मणः' इत्यभिहितत्वं च। सा कृतपदा पार्वती ज्ञातमन्मथरसानुभूतसुरतसुखास्वादा सती। 'आस्वादे विरसमाहुः' इति शब्दानुशासने। शनैःशनैः क्रमेण रतौ रते दुःखशीलतां प्रतिकूलस्वभावतां मुमोच। 'शीलं स्वभावे सद्वृत्ते' इत्यमरः। मध्यमावस्थां प्राप्तेत्यर्थः॥

  तुल्यलज्जास्मरत्वमेवाह—

**सस्वजे प्रियमुरोनिपीडिता प्रार्थितं मुखमनेन नाहरत्।  
मेखलाप्रणयलोलतां गतं हस्तमस्य शिथिलं रुरोध सा॥१४॥**

** सस्वज इति॥** सा पार्वत्युरोनिपीडितोरसि गाढमाश्लिष्टा सती प्रियं सस्वजे। न तु निष्पन्दमास्तेत्यर्थः। अनेन स्मरातिशयः सूचितः। अनेन प्रियेण प्रार्थितं चुम्बनार्थं याचितम्। 'याञ्चायामभिधाने च प्रार्थना कथ्यते बुधैः' इति केशवः। मुखं नाहरत्। मेखलायां प्रणयः परिचयः। 'प्रणयः स्यात्परिचये याञ्चायां सुहृदेऽपि च' इति यादवः। तत्र लोलतां चञ्चलतां गतमस्य प्रियस्य हस्तं शिथिलं रुरोध न्यवारयत्। न तु निर्भरमिति भावः। अत्र सहनप्रती काराभ्यां तुल्यलज्जास्मरत्वं व्यज्यते॥

 अथ देव्याः प्रगल्भावस्थां दर्शयितुं तयोः समानरागित्वं तावदाह—

**भावसूचितमदृष्टविप्रियं चाढुमत्क्षणवियोगकातरम्।**  

**कैश्चिदेव दिवसैस्तदा तयोः प्रेम रूढमितरेतराश्रयम्॥१५॥**

** भावेति॥** तयोः शिवयोः कैश्चित्कतिभिश्चिदेव दिवसैः। भावसूचितं भावैश्रेष्टाभिः कटाक्षनिक्षेपादिभिः संजातमदृष्टं विप्रियमप्रियाचरणं यत्र तत्तथोक्तं चाटूनि प्रियोक्तयो यस्मिन्सन्ति तच्चादुमत्। भूतार्थे मतुप्। क्षणवियोगात्क्षणमात्रविरहादपि कातरं भीरु इतरेतराश्रयमन्योन्यविषयं प्रेम। प्रेमपदाभिलष्या- ङ्कुरावस्था भवतीत्यर्थः। रूढमभूत्। क्रमेणानुरागपदाभिलाषं प्राप्तमित्यर्थः। तदेतत्सर्वं स्फुटीकृतं भूपालेन—'अङ्कुरपल्लव कलिकाप्रसूनफल- भागियम्' इत्यादिना। एका रतिरेव स्थायीभूता रसीभवति। तस्याश्चाङ्कुरावस्थाभेदोपपत्तौ सा प्रेमादिपदैरभिलष्यत इत्यर्थः। 'सप्रेमभेदरहितं यूनोर्यद्भा- वबन्धनम्। भावो रती राग एव स्वसंवेद्यदशाप्राप्तयावदाश्रयवृत्तिश्चेदनुरागः' इति। मानादिलक्षणं विस्तरभयान्न लिख्यत इत्याकर एव द्रष्टव्यम्॥

**तं यथात्मसदृशं वरं वधूरन्वरज्यत वरस्तथैव ताम्।**  

**सागरादनपगा हि जाह्नवी सोऽपि तन्मुखरसैकनिर्वृतिः॥१६॥**

** तमिति॥** वधूरात्मसदृशं स्वानुरूपं तं वरं वोढारं प्रति यथान्वरज्यतानुरक्ताभूत्। रञ्जेर्दैवादिकात्कर्तरि लकारः। स्वरितत्वादात्मनेपदम्। तथैव वरोऽपि नवोढाण्यात्मनः सहक्तामात्मसदृशम्। 'त्यदादिषु दृशोऽनालोचने कञ्च' इति चकारात्क्विप्प्रत्ययः। तां वधूं प्रत्यन्वरज्यत। वध्वामनुरक्तोऽभूदित्यर्थः। 'गत्यथकर्मक–'इत्यादिना सकर्मकत्वम्। दृष्टान्तमाह—जाह्नवी गङ्गा सागरान्नापगच्छतीत्यनपगानपेता हि। सोऽपि सागरस्तया जाह्नव्या मुखरसेनाग्रस- लिलेन वक्त्रास्वादेनैका मुख्या निर्वृतिरानन्दो यस्य स तथोक्तः। अत्र दृष्टान्तालंकारः। लक्षणं तूक्तम्। इत्थं समानानुरागकथनाद्रसाभासत्वं निरस्तम्। तदुक्तम्—'यो षितो बहुसक्तिश्चद्रसाभासः स उच्यते'। कविनाप्युक्तं मालविकायाम्—'अनातुरोक्तं प्रति विप्रसिद्ध्यता समीपगेनापि रतिर्न मां प्रति। परस्परप्राप्तिनिराशयोर्वा शरीरनाशोऽपि समानरागयोः॥'इति॥

 अथ देव्याः प्रगल्भावस्थामाश्रित्य संभोगमाह—

**शिष्यतां निधुवनोपदेशिनः शंकरस्य रहसि प्रपन्नया।  
शिक्षितं युवतिनैपुणं तया यत्तदेव गुरुदक्षिणीकृतम्॥१७॥**

** शिष्यतामिति॥** रहस्येकान्ते निधुवनमुपदिशतीति निधुवनोपदेशिनः सुरतविद्यागुरोः। 'व्यवायो ग्राभ्यधर्मो मैथुनं निधुवनं रतम्' इत्यमरः। शंकरस्य शिष्यतां प्रपन्नया प्राप्तया तया पार्वत्या यद्युवतिनैपुणं युवतिजनोचितं नैपुणम्। सुरतकौशल मित्यर्थः। शिक्षितमभ्यस्तम्। आचरितमित्यर्थः। तदेव गुरुदक्षिणीकृतम्। यथोपदेशकरणाद्दक्षिणासममभूदित्यर्थः। अनेन कृतप्रतिकृतं सूच्यते॥

**दष्टमुक्तमधरोष्ठमम्बिका वेदनाविधुरहस्तपल्लवा।  
शीतलेन निरवापयत्क्षणं मौलिचन्द्रशकलेन शूलिनः॥१८॥**

** दष्टमिति॥** अम्बिका पार्वती दष्टश्चासौ मुक्तश्च तं दष्टमुक्तम्। 'पूर्वकाल–'इत्यादिना समासः। अधरोष्ठं वेदनया विधुतौ कम्पितौ हस्तपल्लवौ पाणिपल्लवौ यस्याः सा तथोक्ता सती शीतलेन शूलिनो मौलिचन्द्रशकलेन क्षणं निरवापयत् शीतलोपचारेण निर्व्यथमकरोदिति विश्रम्भोक्तिः। निवातेर्धा- तोर्ण्यन्तात् 'अर्तिह्री–'इत्यादिना पुगागमः। अत्राधरपीडनात्सुखेऽपि दुःखवदुपचारात्कुट्टिमानामानुभाव उक्तः। तदुक्तम्—'केशाधरादिसंग्रहणे मोदमानापि मानसे। दुःखितेव वहिः कुप्येत्तत्कुट्टिममुदाहृतम्' इति ॥

**चुम्बनादलकचूर्णदूषितं शंकरोऽपि नयनं ललाटजम्।  
उच्छ्वसत्कमलगन्धये ददौ पार्वतीवदनगन्धवाहिने॥१९॥**

** चुम्बनादिति॥** अथ शंकरोऽपि चुम्बनाञ्चुम्बनार्थितोऽलकचूर्णेन दूषितमुपहतं ललाटजं नयनमुच्छ्वसत्कमलगन्धये विकचारविन्दगन्धधारिणे। 'उपमानाच्च' इतीकारः। पार्वत्या वदनगन्धवाहिने। फूत्कारमारुतायेत्यर्थः। ददौ। रजोनिःसारणार्थं तदाभिमुख्येन स्थापितवानित्यर्थः। एतेन देव्याः प्रियवशंवदत्वमुक्तम्। अत्र हरचक्षुष्यलकचूर्णकथनाद्देच्या उपरिभावः सूचितः॥

एवमिन्द्रियसुखस्य वर्त्मनः सेवनादनुगृहीतमन्मथः।  
शैलराजभवने सहोमया मासमात्रमवस

द्वृषध्वजः॥२०॥

** स इति॥** वृषध्वजो हर एवमुक्तरीत्येन्द्रियाणां सुखस्यानुकूलस्य वर्त्मनो मार्गस्य। स्त्रीप्रसङ्गस्येत्यर्थः।सेवनात्परिभोगादनुगृहीतमन्मथः पुनरुज्जीवित- मदनः सन्। उमया सह शैलराजभवने हिमवद्गेहे मासमात्रमवसत्। अत्यन्तसंयोगे द्वितीया। मासमात्रमिति वधूवशीकरणकालक्लृप्तिः प्रदर्शिता॥

**सोऽनुमान्य हिमवन्तमात्मभूरात्मजाविरहदुःखखेदितम्।  
तत्र तत्र विजहार संचरन्नप्रमेयगतिना ककुद्मता॥२१॥**

** स इति॥** स आत्मभूः शिव आत्मजाया दुहितुर्विरहदुःखेन पीडितं हिमवन्तमनुमान्यानुमतं कृत्वाप्रमेयगतिनापरिच्छेद्यगतिना ककुद्मता वृषेण संचर- न्संचरमाणस्तत्र तत्र नानादेशेषु विजहार॥

मेरुमेत्य मरुदाशुवाहनः पार्वतीस्तनपुरस्कृतः कृती।  
हेमपल्लवविभङ्गसंस्तरामन्वभूत्सुरततत्परः क्षपाम्॥२२॥

 **मेरुमिति॥** मरुदाशुवाहनः पवनजवनवाहनः पार्वतीस्तनाभ्यां पुरस्कृतः। पार्वतीपुरोगतयाश्लिष्ट इत्यर्थः। अन्वभूदित्यनेनान्वयः। कृती कुशलो हरो मेरुमेत्य हेमपल्लवानां विभङ्गाः खण्डास्त एव संस्तरस्तल्पं यस्यां तां तथोक्तां क्षपां रात्रिं सुरततत्परः सुरतासक्तः सन्। अन्वभूत्॥

पद्मनाभवलयाङ्किताश्मसु प्राप्तवत्स्वमृतविप्रुषो नवाः।  
मन्दरस्य कटकेषु चावसत्पार्वतीवदनपद्मषट्पदः॥२३॥

 **पद्मनाभेति॥**पार्वतीवदनपद्मे षट्पदः। प्रियामुखरसास्वादलोल इत्यर्थः। स हरः पद्मं नाभिर्यस्य स पद्मनाभो विष्णुः। 'अच्प्रत्यन्ववपूर्वात्सामलोम्नः' इत्यत्राजिति योगविभागात्समासान्तः। तस्य वलयैरङ्किता अइमानो येषां तेषु। अमृतमथनसमय इति भावः। तथा नवाः प्रत्यग्रा अमृतविप्रुषः सुधाबिन्दून्प्रा- प्तवत्सु मन्दरस्य मन्थाचलस्य कटकेषु नितम्बेषु चावसत्। एतेन मन्दरस्यानेकाद्भुताधारत्वान्मनोविनोदकत्वमुक्तम् ॥

रावणध्वनितभीतया तया कण्ठसक्तमृदुबाहुबन्धनः।  
एकपिङ्गलगिरौ जगद्गुरुर्निर्विवेश विशदाः शशिप्रभाः॥२४॥

 **रावणेति॥** जगद्गुरुः। विश्रवसोऽपत्यं रावणो दशकण्ठः। 'तस्यापत्यम्' इत्यण्प्रत्ययः। वृत्तिविषये विश्रवस्शब्दस्य रवणादेशः। रावणस्य ध्वनितात्कै- लासोत्पाटनसमयक्ष्वेडिताद्भीतया तया पार्वत्या कण्ठसक्ताभ्यां मृदुबाहुभ्यां बन्धनं यस्य स तथाभूतः। एकनेत्रत्वादेकपिङ्गलः कुबेरस्तस्य गिरौ कैलासे विशदा निर्मलाः शशिप्रभाश्चन्द्रिका निर्विवेश बुभुजे। 'निर्वेशो भृतिभोगयोः' इत्यमरः॥

तस्य जातु मलयस्थलीरतेर्धूतचन्दनलतः प्रियाक्लमम्।  
आचचाम सलवङ्गकेसरश्चाटुकार इव दक्षिणानिलः॥२५॥

 **तस्येति॥** जातु कदाचिद्धूतचन्दनलतः कम्पितपटीरशाखः। 'समे शाखालते' इत्यमरः। सह लवङ्गस्य केसरैः सलवङ्गकेसरः। 'लवङ्गं देवकुसुमम्' इत्यमरः। विशेषणाभ्यां शैत्यसौरभ्ये दर्शिते। दक्षिणानिलो मलयमारुतः। चाटुकारश्चाटुप्रयोगः। प्रियवाद इति यावत्। भावे घञ्। स इव मलयस्थलीषु मलयाचलप्रदेशेषु रतिः सुरतं यस्य तथोक्तस्य। तत्र रममाणस्येत्यर्थः। तस्य शिवस्य प्रियाक्लमं प्रियायाः सुरतश्रममाचचाम जहार। यथा लोके महानपि श्रम एकेन प्रियवादेनापैति तद्वद्दक्षिणमारुतेनाप्यस्य सकलोऽपि सुरतक्लमो हृत इत्यर्थः॥

**हेमतामरसताडितप्रिया तत्कराम्बुविनिमीलितेक्षणा।  
खे व्यगाहत तरङ्गिणीमुमा मीनपङ्क्तिपुनरुक्तमेखला॥२६॥**

 **हेमेति॥** उमा गौरी हेमतामरसेन कनककमलेन ताडितः प्रियो यया सा। तेनोत्थितस्य प्रियस्य कराम्बुना कराक्षिप्ताम्भसा विनिमीलितेक्षणा मुकुलिताक्षी। मीनपङ्कया पुनरुक्ता द्विगुणिता मेखला यस्याः सा तथाभूता सती खे तरङ्गिणीं व्यगाहत। तत्र तत्र जलक्रीडामकरोदित्यर्थः॥

तां पुलोमतनयालकोचितैः पारिजातकुसुमैः प्रसाधयन्।  
नन्दने चिरमयुग्मलोचनः संस्पृहं सुरवधूभिरीक्षितः॥२७॥

** तामिति॥** अयुग्मानि लोचनानि यस्य सोऽयुग्मलोचनरुयम्बकः। युग्मशब्दो विशेष्यनिघ्नोऽध्यास्ते। 'तस्मिन्युग्मासु संविशेत्', 'युग्मान्दैवे यथाशक्ति पित्र्येऽयुग्मांस्तथैव च' इत्यादिप्रयोगदर्शनात्। नन्दने नन्दनोद्याने पुलोमतनया शची। 'पुलोम्नस्तु शची सुता' इति हरिवंशे। तस्या अलकानामुचितैः पारिजातकुसुमैस्तां प्रसाधयन्नलंकुर्वश्चिरं सुरवधूमिः सस्पृहमीक्षितः। केन वा पुण्येनायं लभ्य इति साभिलाषदृष्ट इत्यर्थः। अत्र देवस्यानुकूलनायकत्वं देव्याः स्वाधीनपतिकात्वं चावसेयम्॥

इत्यभौममनुभूय शंकरः पार्थिवं च दयितासखः सुखम्।  
लोहितायति कदाचिदातपे गन्धमादनवनं व्यगाहत॥२८॥

** इतीति॥** इतीत्थं शंकरो वनितासखः सन्। भूमौ भवं भौमम्। न भौममभौमं दिव्यं पृथिव्यां भवं पार्थिवं च सुखमनुभूय कदाचिदातपे लोहितायति लोहितवर्णे भवति। अस्तंगते सवितरीत्यर्थः। 'लोहितादिडाज्भ्यः क्यप्' इति क्यष्प्रत्ययः। गन्धमादनगिरिं व्यगाहत। पर्वतमुद्दिश्य निवृत्त इत्यर्थः। उद्देशक्रियां प्रति गिरेः कर्मत्वम्। यथाह भाष्यकारः–…………ll

तत्र काञ्चनशिलातलाश्रयो नेत्रगम्यमवलोक्य भास्करम्।  
दक्षिणेतरभुजव्यपाश्रयां व्याजहार सहधर्मचारिणीम्॥२९॥

** तत्रेति॥** तत्र गन्धमादने काञ्चनस्य विकारः काञ्चनं सौवर्णं तच्च तच्छिलातलं तदाश्रयो यस्य स भगवान्नेत्रगम्यं सायंतनम्। अर्थाद्दर्शनयोग्यम्। भास्करं सूर्यम्। 'दिवाविभा–'इत्यादिना टप्रत्ययः। अवलोक्य दक्षिणेतरभुजः सव्य बाहुर्व्यपाश्रयो यस्यास्ताम्। निजवामभुजमवष्टभ्योपविष्टामित्यर्थः। सह धर्मं चरतीति सहधर्मचारिणीं पत्नीं व्याजहार जगाद॥

पद्मकान्तिमरुणत्रिभागयोः संक्रमय्य तव नेत्रयोरिव।  
संक्षये जगदिव प्रजेश्वरः संहरत्यहरसावहर्पतिः॥३०॥

** पद्मकान्तिमिति॥** असावह्नां पतिरहर्पतिः सूर्यः। 'अहरादीनां पत्यादिषूपसंख्यानम्' इति रेफादेशः। पद्मकान्तिं पद्मशोभाम्। तृतीयो भागस्त्रिभागः। वृत्तिविषये पूरणार्थत्वं संख्याया इत्युक्तम्। अरुणस्त्रिभागो ययोस्तयोः। अरुणोपान्तयोरिति भाग्यलक्षणोक्तिः। तव नेत्रयोः संक्रमय्येव। तदानीं पद्मानामविकासान्नेत्रयोस्तु विकासाच्चेयमुत्प्रेक्षा। संक्षये प्रलयकाले प्रजेश्वरः प्रजापतिर्जगदिवाहर्दिवसं संहरति। अस्तं गच्छतीत्यर्थः॥

सीकरव्यतिकरं मरीचिभिर्दूरयत्यवनते विवस्वति।  
इन्द्रचापपरिवेषशून्यतां निर्झरास्तव पितुर्व्रजन्त्यमी॥३१॥

** सीकरेति॥** विवस्तेजोऽस्यास्तीति विवस्वांस्तस्मिन्विवस्वति सूर्ये मरीचिभिः सहार्थविवक्षायां तृतीया। अत एव विनापि सहशब्देन तृतीया। सीकरव्य- तिकरं पयःकिरणसंपर्कं दूरयति दूरीकुर्वति सति। हे अवनते पार्वति। अभी तव पितुर्भवत्पितुर्हिमवतो निर्झराः प्रवाहाः। 'प्रवाहो निर्झरो

झरः' इत्यमरः। इन्द्रचापं नानावर्णप्रभासमूहस्तस्य परिवेषेण शून्यतां व्रजन्ति। अर्ककिरणसंपर्ककृतत्वादैन्द्रचापस्य तन्निवृत्या निवृत्तिरित्यर्थः॥

दष्टतामरसकेसरस्रजोः क्रन्दतोर्विपरिवृत्तकण्ठयोः।  
निघ्नयोः सरसि चक्रवाकयोरल्पमन्तरमनल्पतां गतम्॥३२॥

** दष्टेति॥** दष्टमर्धजग्धं तामरसकेसरं पद्मकिञ्जल्कम्। मुखद्वयेनैकमिति भावः। तत्त्यजत इति तथोक्तयोः क्रन्दतोः कूजतोर्विपरिवृत्तकण्ठयोः। परस्प- रालोकनार्थं वक्रीकृतग्रीवयोरित्यर्थः। निघ्नयोर्दैवाधीनयोः। 'अधीनो निघ्न आयतः' इत्यमरः। चक्रवाकी च चक्रवाकश्च तयोः। 'पुमान्स्त्रिया' इत्येकशेषः। सरस्यल्पमन्तरं व्यवधानमनल्पतामाधिक्यं गतम्। सरसि वियुज्यमानयोर्महद्व्यवधानमभूदित्यर्थः॥

स्थानमाह्निकमपास्य दन्तिनः सल्लकीविटपभङ्गवासितम्।  
आविभातचरणाय गृह्णते वारि वारिरुहबद्धषट्पदम्॥३३॥

** स्थानमिति॥**दन्तिनो गजाः। अह्नि भवमाह्निकम् 'कालाट्वञ्'। स्थानमपास्य विहाय सल्लकी गजप्रिया काचिल्लता। 'सल्लकी स्याद्गजप्रिया' इति हलायुधः। तस्य विटपभङ्गैः पल्लवखण्डैर्वासितं सुरभितं वारिरुहेषु बद्धासंगताः षट्पदा यस्मिंस्तद्वारि जलमाविभातं प्रभातमारभ्य यच्चरणं तस्मै। तत्पः र्याप्तमित्यर्थः। गृह्णत उपाददते। गजा हि भुक्तिपर्याप्तजलं सकृदेव सायं पिबन्तीति प्रसिद्धम्॥

पश्य पश्चिमदिगन्तलम्बिना निर्मितं मितकथे विवस्वता।  
दीर्घया प्रतिमया सरोम्भसां तापनीयमिव सेतुबन्धनम्॥३४॥

** पश्येति॥** हे मितकथे हे मितभाषिणि। एतेन स्वस्य तत्संलापने लौल्यं सूचयति। पश्चिमदिगन्तलम्बिना विवस्वता कर्त्रा दीर्घया दिगन्तलम्बित्वादायतया प्रतिमया निजप्रतिबिम्बेन। 'प्रतिमानं प्रतिबिम्बं प्रतिमा प्रतियातना प्रतिच्छाया। प्रतिकृतिर्चापुंसि प्रतिनिधिरुपमोपमानं स्यात्॥' इत्यमरः। सरोम्भसां तपनीयविकारस्तापनीयं हिरण्मयम्। 'तपनीयं शातकुम्भम्' इत्यमरः। सेतुबन्धनं निर्मितम्। इवेत्युत्प्रेक्षा। अस्तमयसमये सरः पारावारिणामरुणमायतमर्कप्रतिबिम्बं हिरण्मयसेतुरिव दृश्यत इत्यर्थः। पश्येति वाक्यार्थः कर्म॥

उत्तरन्ति विनिकीर्य पल्वलं गाढपङ्कमतिवाहितातपाः।  
दंष्ट्रिणो वनवराहयूथपा दष्टभङ्गुरविसाङ्कुरा इव॥३५॥

** उत्तरन्तीति॥** दंष्ट्रिणो दंष्ट्रावतः। व्रीह्यादित्वादिनिः। अत एव दष्टा भङ्गुराः कुटिला बिसाङ्कुरा मृणालाङ्कुरा यैस्ते त इव स्थिता वनवराहाणां यूथपाः। 'यूथनाथस्तु यूथपः' इत्यमरः। गाढपङ्कमतिपङ्किलं पल्वलमल्पसरः। 'वेशन्तः पल्वलं चाल्पसरः' इत्यमरः। विनिकीर्य विक्षिप्यातिवाहितातपा उत्तरन्ति पल्वलान्निर्गच्छन्ति॥

एषवृक्षशिखरे कृतास्पदो जातरूपरसगौरमण्डलः।  
हीयमानमहरत्ययातपं पीवरोरु पिबतीव बर्हिण॥३६॥

** एष इति॥** हे पीवरोरु, एष वृक्षशिखरे वृक्षाग्रे कृतास्पदः कृतस्थितिर्जातरूपरसगौरमण्डल आतपरूपणात्काञ्चनद्रववदरुणबर्हमण्डलः। 'चामीकरं जातरूपं महारजतकाञ्चने' इत्यमरः। बर्हमस्यास्तीति बर्हिणो मयूरः। 'फलबर्हाभ्यामिनच' इतीनच्प्रत्ययः। हीयमानं क्षीयमाणमहरत्ययातपं दिनान्तातपं पिबतीव। कथमन्यथा क्षीयमाणत्वमिति भावः॥

पूर्वभागतिमिरप्रवृत्तिभिर्व्यक्तपङ्कमिव जातमेकतः।  
खं हृतातपजलं विवखता भाति किंचिदिव शेषवत्सरः॥३७॥

** पूर्वभागेति॥** पूर्वभागे प्राचीमूले तिमिरप्रवृत्तिभिर्ध्वान्तप्रसरैरेकतो व्यक्तपङ्कं स्फुटपङ्कमिव जातं तथा विवस्वता हृतमातप एवं जलं यस्य तथोक्तं खमाकाशं किंचिदीषच्छेषोऽस्यास्तीति शेषवच्छुष्कं सर इव भाति॥

आविशद्भिरुटजाङ्गणं मृगैर्मूलसेकसरसैश्चवृक्षकैः।  
आश्रमाः प्रविशदग्र्यधेनवो बिभ्रति श्रियमुदीरिताग्नयः॥३८

॥

** आविशद्भिरिति॥** उटजाङ्गणं पर्णशालाङ्गणमाविशद्भिः। प्रविशद्भिरित्यर्थः। 'पर्णशालोटजोऽस्त्रियाम्' इत्यमरः। 'उपान्वध्याङ्वसः' इति कर्मत्वम्। मृगैः। तथा मूलानां सेकेन सेचनेन सरसैः सद्रवैर्वृक्षकैश्चोपलक्षिताः। अल्पार्थे कप्रत्ययः। प्रविशन्त्यो वनादागच्छन्त्योऽग्निधेनवोऽग्निहोत्रार्थाधेनव उदीरिता- ग्नयश्चाश्रमाः श्रियं बिभ्रति॥

बद्धकोशमपि तिष्ठति क्षणं सावशेषविवरं कुशेशयम्।  
षट्पदाय वसतिं ग्रहीष्यते प्रीतिपूर्वमिव दातुमन्तरम्॥३९॥

** बद्धकोशमिति॥** बद्धकोशमपि। मुकुलितमपीत्यर्थः। कुशेशयं कर्तृ। 'शतपत्रं कुशेशयम्' इत्यमरः। वसतिं ग्रहीष्यते। स्थितिं करिष्यत इत्यर्थः। 'लृटः सद्वा' इति शतृप्रत्ययः। पट्पदाय प्रीतिपूर्वमन्तरमवकाशं दातुमिव क्षणं सावशेषविवरं तिष्ठति॥

दूरलग्नपरिमेयरश्मिता वारुणी दिगरुणेन भानुना।  
भाति केसरवतेव मण्डिता बन्धुजीवतिलकेन कन्यका॥४०॥

** दूरलग्नेति॥** वारुणी दिक्प्रतीची दूरं लग्ना अतएव परिमेया अल्पावशिष्टा रश्मयो यस्य तेन तथोक्तेनारुणेन लोहितवर्णेन भानुना केसरवता किञ्जल्क- वता बन्धुजीवं बन्धुजीवककुसुमम्। 'बन्धूको बन्धुजीवकः' इत्यमरः। तदेव तिलकं तेन मण्डितालंकृता कन्यकेव भाति॥

सामभिः सहचराः सहस्रशः स्यन्दनाश्वहृदयंगमस्वनैः।  
भानुमग्निपरिकीर्णतेजसं संस्तुवन्ति किरणोष्मपायिनः॥४१॥

** सामभिरिति॥** किरणोष्मपायिनः किरणोष्माणं पिबन्तीति तथोक्ताः। तदाहारा इत्यर्थः। चरन्तीति चराः। पचाद्यच्। सहभूताश्चराः सहचरा वालखिल्य- प्रभृतयो महर्षयोऽग्नौ परिकीर्णे तेजो यस्य तत्तथोक्तम्। 'अग्निं वाचादित्यः सायमनुप्रविशति' इति श्रुतेः। भानुम्। हृदयं गच्छन्तीति हृदयंगमा मनोरमाः। गमेः सुपीति वक्तव्यात्खच्। स्यन्दनाश्वानां हृदयंगमाः स्वना येषां तैः सामभिः सामवेदैः सहस्रशः संस्तुवन्ति। 'सामवेदेनास्तमये गीयते' इति श्रुतेः॥

सोऽयमानतशिरोधरैर्हयैः कर्णचामरविघट्टितेक्षणैः।  
अस्तमेति युगभुग्नकेसरैः संनिधाय दिवसं महोदधौ॥४२॥

** स इति॥** सोऽयं भानुर्दिवसं महोदधौ संनिधाय। निधायेत्यर्थः। दिवसस्यादर्शनादियमुत्प्रेक्षा। आनतशिरोधरैर्गगनावतरणान्नम्रकन्धरैरतएव कर्णचामर- विघट्टितेक्षणैर्युगभुग्नकेसरैः कुटिलितस्कन्धरोमभिर्हयैरस्तमेति। 'अस्तस्तु चरमक्ष्माभृत्' इत्यमरः॥

खं प्रसुप्तमिव संस्थिते रवौ तेजसो महत ईदृशी गतिः।  
तत्प्रकाशयति यावदुत्थितं मीलनाय खलु तावता च्युतम्॥४३॥

** खमिति॥** रवौ संस्थितेऽस्तमिते सति खं व्योम प्रसुप्तमिव निःप्रकाशत्वान्निद्रितमिव। स्थितमित्यर्थः।युज्यते चैतदित्याह—महतस्तेजस ईदृशी वक्ष्यमा- णप्रकारा गतिः। स्वभाव इत्यर्थः। तां गतिमेवाह– तदिति। तन्महत्तेज उत्थितं सद्यावत्। स्थानमिति शेषः। प्रकाशयति। तावताधश्चयुतं सत्। तत्स्थाना- दिति शेषः। मीलनाय संकोचाय खलु भवति। यत्र स्थाने तेजस्तिष्ठति तत्प्रकाशत इति स्थितिः। यतो गच्छति न तत्प्रकाशते। अतः सूर्यापाये खं प्रसुप्तमिवेति युक्तोत्प्रेक्षेति भावः। अस्यार्थस्य तेजोमात्रसाधारण्येऽपि महति स्फुटमिति महद्ग्रहणं कृतम्॥

संध्ययाप्यनुगतं रवेर्वपूर्वन्द्यमस्तशिखरे समर्पितम्।  
प्रोक्तथेयमुदये पुरस्कृता नानुयास्यति कथं तमापदि॥४४॥

** संध्ययेति॥** संध्ययाप्यस्तशिखरेऽस्ताद्रिशृङ्गे समर्पितं निहितं वन्द्यं रवेर्वपुरनुगतमन्वगामि। असंयुतं रविमन्वगादिति भावः। युक्तं चैतदित्याह— प्राक्पुर्वमुदये तथा तेन प्रकारेण पुरस्कृताग्रतः कृता। पूजिता चेति गम्यते। प्रातः सूर्योदयात्प्रागेव संध्यागम इति हि प्रसिद्धम्। इयं संध्या तं रविमापद्यस्त- समये कथं नानुयास्यति। अनुयास्यत्येवेत्यर्थः। संपदसंपदोस्तुल्यरूपमेव साधूनामिति भावः॥

रक्तपीतकपिशाः पयोमुचां कोटयः कुटिलकेशि भान्त्यमूः।  
द्रक्ष्यसि त्वमिति सांध्यवेलया वर्तिकाभिरिव साधुवर्तिताः॥४५॥

** रक्तेति॥** हे कुटिलकेशि। 'स्वाङ्गाच्चोपसर्जनादसंयोगोपधात्' इति ङीप्। अमुःपुरोगता रक्ताः पीताः कपिशाश्च रक्तपीतकपिशाः। नानावर्णा इत्यर्थः। चार्थे द्वन्द्वः। न तु 'वर्णो वर्णेन' इति तत्पुरुषः। सामानाधिकरण्याभावात्। पयोमुचां कोटयोऽश्रयः। 'स्यात्कोटिरश्रौ चापाग्रेसंख्याभेदप्रकर्षयोः' इति विश्वः। त्वंद्रक्ष्यसीति हेतोरनया सांध्यवेलया। संध्ययेत्यर्थः। 'संधिवेलया' इति क्वचित्पाठः। वर्तिकाभिश्चित्रशलाकाभिः साधुवर्तिता उत्पादिताश्च भान्ति॥

सिंहकेसरसटासु भूभृता पल्लवप्रसविषु द्रुमेषु च।  
पश्य धातुशिखरेषु चात्मना संविभक्तमिव सांध्यमातपम्॥४६॥

** सिंहेति॥** सिंहानां केसराणि स्कन्धरोमाणि तान्येव सटा जटास्तासु। 'सटा जटाकेसरयोः' इति विश्वः। अथवा सटाशब्देन समूहो लक्ष्यतेऽन्यथा पौनरु- क्तत्यात्। पल्लवप्रसविषु पल्लववत्सु द्रुमेषु च तथा धातुशिखरेषु च भूभृतास्ताद्विणात्मना स्वयमेव संविभक्तमिव स्थितं संध्यायां भवं सांध्यमातपं यस्य तथा पश्य। आरुण्यमरुणद्रव्येषु भूयिष्ठमुपलभ्यत इति भावः॥

**पार्ष्णिमुक्तवसुधास्तपस्विनः पावनाम्बुविहिताञ्जलिक्रियाः।  
ब्रह्म गूढमभिसंध्यमाद्दताः शुद्धये विधिविदो गृणन्त्यमी॥४७॥**

** पाणीति॥** पार्ष्णयो गुल्फाधोभागास्तैर्मुक्तवसुधारत्यक्तभूतलाः। पादाप्रस्थिता इत्यर्थः। 'गोशृङ्गमात्रमुद्धृत्य मुक्तपार्ष्णिःक्षिपेज्जलम्' इति सरणात्। पावनैरम्बुभी रचिताञ्जलिक्रियाः। विहितार्घ्यप्रक्षेपा इत्यर्थः। विधिविदः। शास्त्रज्ञा इत्यर्थः। अमी तपस्विन आदृता आदरवन्तः। श्रद्दधाना इत्यर्थः। कर्तरि कः। अभिसंध्यं संध्यामभि। 'लक्षणेनाभिप्रती आभिमुख्ये' इत्यव्ययीभावः। शुद्धये शुद्ध्यर्थं ब्रह्म गायत्रीं गूढमुपांशु गृणन्ति जपन्ति। 'प्रत्यगातारकोदयात्' इति स्मरणात्॥

तन्मुहूर्तमनुमन्तुमर्हसि प्रस्तुताय नियमाय मामपि।  
त्वां विनोदनिपुणः सखीजनो वल्गुवादिनि विनोदयिष्यति॥४८॥

** तदिति॥** तत्तस्मात्कारणान्मामपि प्रस्तुताय नियमाय प्रकृतसंध्याविधये मुहूर्तमनुमन्तुमर्हसि। हे वल्गुवादिनि मञ्जुभाषिणि, विनोदनिपुणः कालक्षेप- चतुरः सखीजनस्त्वां विनोदयिष्यति।विनोदशब्दात् 'तत्करोति' इति णिच्॥

निर्विभुज्य दशनच्छदं ततो वाचि भर्तुरवधीरणापरा।  
शैलराजतनया समीपगामाललाप विजयामहेतुकम्॥४९॥

** निर्विभुज्येति॥** ततो भर्तुर्वाचि वचनेऽवधीरणापरावज्ञापरा शैलराजतनया पार्वती। छाद्यतेऽनेनेति छदः। 'पुंसि संज्ञायां घः प्रायेण' इति घप्रत्ययः। दशनच्छदं निर्विभुज्य कुटिलीकृत्य समीपगां विजयां विजयाख्यां सखीमहेतुकं निर्निमित्तमाललाप न तु रोषाद्भर्तुरुत्तरं ददावित्यर्थः॥

ईश्वरोऽपि दिवसात्ययोचितं मन्त्रपूर्वमनुतस्थिवान्विधिम्।  
पार्वतीमवचनामसूयया प्रत्युपेत्य पुनराह सस्मितम् ॥५०॥

** ईश्वर इति॥** ईश्वरोऽपि दिवसात्ययोचितं सायंकालोचितं विधिं संध्याबन्दनकृतं मन्त्रपूर्वमनुतस्थिवाननुष्ठितवान्। तिष्ठतेः क्वसुप्रत्ययः। असूयया संध्यावन्दनजनितासुययावचनामभाषमाणां पार्वतीं पुनः प्रत्युपेत्य सस्मितमाह॥

मुञ्च कोपमनिमित्तकोपने संध्यया प्रणमितोऽस्मि नान्यथा।  
किं न वेत्सि सहधर्मचारिणं चक्रवाकसमवृत्तिमात्मनः॥५१॥

** मुञ्चेति॥** हे अनिमित्तकोपनेऽकारणकोपिनि। नन्द्यादित्वात्कर्तरि ल्युः। कोपं मानं मुञ्च। संध्यया प्रणमितोऽस्मि प्रमाणं कारितोऽस्मि। अन्यथा प्रकारान्तरं न। धर्माभिसंधायिनं मां कामाभिसंधायिनं मा मन्यस्वेत्यर्थः। आत्मनस्तव सह धर्मं चरतीति सहधर्मचारिणं मां चक्रवाकेन समवृत्तिं तुल्यव्यवहारं न वेत्सि किम् \। अनन्यसङ्गिनं वेत्स्येवेत्यर्थः॥

 प्रणामकारणमाह—

निर्मितेषु पितृषु स्वयंभुवा या तनुः सुतनु पूर्वमुज्झिता।  
सेयमस्तमुदयं च सेवते तेन मानिनि ममात्र गौरवम्॥५२॥

** निर्मितेष्विति॥** हे सुतनु सुगात्रि, पूर्वं स्वयं भवतीति स्वयंभूश्चतुराननः। 'भुवः संज्ञान्तरयोः' इति क्विप्। मयूरव्यंसकादित्वात्समासः। तेन पितृष्वग्निष्वा त्तादिषु निर्मितेषु सत्सु या तनुरुज्झिता सेयं तनुरस्तमस्तमयकाल उदयमुदयकाले। अव्ययमेतत्। सेव्यते पूज्यते च संध्यारूपेणेति शेषः। हे मानिनि। अविमृश्यकारिणीति भावः। तेन ब्रह्मतनुत्वेन हेतुना ममात्र संध्यायां गौरवमादरः। तदेतदुक्तं भविष्यपुराणे—'पितामहः पितृन्सृष्ट्वा मूर्ति तामुत्ससर्ज ह। प्रातःसायं समागत्य संध्यारूपेण पूज्यते॥ एतां संध्यां यतात्मानो ये तु दीर्घामुपासते। दीर्घायुषो भविष्यन्ति नीरुजः पाण्डुनन्दन॥' इति॥

 इत्थं देव्याः कोपमपनीय धातुसंध्यादिवर्णनं करोति—

तामिमां तिमिरवृत्तिपीडितां भूमिलग्नमिव संप्रति स्थिताम्।  
एकतस्तटतमालमालिनीं पश्य धातुरसनिम्नगामिव॥५३॥

** तामिति॥**संप्रति तिमिरवृत्तिपीडितां तमोवृत्त्युपरुद्धामतएव भूमौ लग्नमिव स्थितां तामिमां संध्यामेकत एकत्र तटतमालमालिनीं तीरतमालतरुपङ्किम- तीम्। व्रीह्यादित्वादिनिः। धातुरस

निम्नगां धातुद्रवनदीमिव पश्य॥

सांध्यमस्तमितशेषमातपं रक्तलेखनपरा विभर्ति दिक्।  
संपरायवसुधा सशोणितं मण्डलाग्रमिव तिर्यगुज्झितम्॥५४॥

** सांध्यमिति॥** अपरा दिक्प्रतीची। अस्तमिति मकारान्तमव्ययम्। तस्येतशब्देन समासः अस्तमितशेषमस्तंगतावशिष्टमतएव रक्ता रेखाकृतिर्यस्य तं संध्यायां भवं सांध्यमातपं संपरायवसुधा युद्धभूमिः। 'समरे संपरायः स्यात्' इति विश्वः। तिर्यगुत्थितं तिर्यक्फलितं सशोणितं मण्डलाग्रं कृपाणमिव विभर्ति। 'कौक्षेयको मण्डलाग्रः करवालः कृपाणवत्' इत्यमरः॥

यामिनीदिवससंधिसंभवे तेजसि व्यवहिते सुमेरुणा।  
एतदन्धतमसं निरर्गलं दिक्षु दीर्घनयने विजृम्भते॥५५॥

** यामिनीति॥** यामिनी दिवसयोः संधिः संध्या तत्र संभवे तेजसि संध्यारागे सुमेरुणा व्यवहिते सति हे दीर्घनयने, एतदन्धतमसम्। 'अवसमन्धेभ्यस्तमसः' इति समासान्तः। दिक्षु निरर्गलं विजृम्भते॥

नोर्ध्वमीक्षणगतिर्न चाप्यधो नाभितो न पुरतो न पृष्ठतः।  
लोक एष तिमिरोल्बवेष्टितो गर्भवास इव वर्तते निशि॥५६॥

** नेति॥** ऊर्ध्वमुपरीक्षणगतिर्दृष्टिप्रसारो नास्ति। अधोऽपि च न। अभितः पार्श्वयोश्च न। पुरतोऽग्रे च न। पृष्ठतः पश्चादपि न। ईक्षणगतिरिति सर्वत्र संबध्यते। तथाप्येष लोको निशि तिमिरमेवोल्वं जरायुः। 'गर्भाशयो जरायुः स्यात्' इत्यमरः। तेन वेष्टितः आवृतः सन्। गर्भ एव वासो वसतिस्तत्र गर्भवासे वर्तते। इवेत्युत्प्रेक्षा॥

शुद्धमाविलमवस्थितं चलं वक्रमार्जवगुणान्वितं च यत्।  
सर्वमेव तमसा समीकृतं धिङ्महत्त्वमसतां हतान्तरम्॥५७॥

** शुद्धमिति॥** शुद्धं स्वच्छमाविलं मलिनमवस्थितं स्थावरं चलं जंगमं वक्रंकुटिलं ऋजोर्भाव आर्जवं तदेव गुणस्तेनान्वितं च यद्वस्तुजातम्। तदिति यत्तदोर्नित्यसंबन्धाल्लभ्यते। तत्सर्वमेव तमसा समीकृतं दुर्लक्ष्यविशेषं कृतम्। तथाहि। हतमन्तरं विशेषो येन तद्धतान्तरमसतामसाधूनां महत्त्वं वृद्धिं धिक्। धिक्शब्दयोगाद्वितीया। समत्वेन परगतिविशेषतिरस्करणमसतां स्वभाव इति सुप्रसिद्धम्। तमसोऽपि तथा महत्त्वं धिगित्यर्थः॥

नूनमुन्नमति यज्वनां पतिः शार्वरस्य तमसो निषिद्धये।  
पुण्डरीकमुखि पूर्वदिङ्मुखं कैतकैरिव रजोभिराहतम्॥५८॥

** नूनमिति॥**यज्वानो विधिनेष्टवन्तः। 'यज्वा तु विधिनेष्टवान्' इत्यमरः। 'सुयजोर्ङ्वनिप्' इति ङ्वनिष्प्रत्ययः। तेषां पतिः प्रियः। दर्शपूर्णमासादियागप्रवृ- त्तिहेतुत्वादिति भावः। शार्वरस्य शर्वर्यांभवस्य तमसो निषिद्धये निरासाय नूनमुन्नमत्युदेति। कुतः। हे पुण्डरीकमुखि, पूर्वस्या दिशो मुखं पुरोभागः पूर्वदिङ्मुखं केतक्या इमानि कैतकानि तै रजोभिः परागैरावृतमिव। दृश्यत इति शेषः। अतो नूनमुदेति चन्द्र इति संबन्धः॥

मन्दरान्तरितमूर्तिना निशा लक्ष्यते शशभृता सतारका।  
त्वं मया प्रियसखीसमागता श्रोष्यतेव वचनानि पृष्ठतः॥५९॥

** मन्दरेति॥** सतारका निशा मन्दरान्तरितमूर्तिना मन्दराद्रिव्यवहितमण्डलेन शशभृता चन्द्रेण पृष्ठतः पश्चाद्भागे वचनानि श्रोष्यता। श्रोतुं स्थितेनेत्यर्थः। मया प्रियसखीसमागता प्रियसखीभिरावृता त्वमिव लक्ष्यते॥

रुद्धनिर्गमनमा दिनक्षयात्पूर्वदृष्टतनुचन्द्रिकास्मितम्।  
एतदुद्गिरति रात्रिचोदिता दिग्रहस्यमिव चन्द्रमण्डलम्॥६०॥

** रुद्धेति॥** दिक्पूर्वदिक्। नायिका ध्वन्यते। आ दिनक्षयादा सायं रुद्धं निर्गमनं निःसरणं यस्य तत्तथोक्तम्। अन्यत्र बहिरप्रकाशितमित्यर्थः। तनुचन्द्रि- कास्मितमिव पूर्वदृष्टं तनुचन्द्रिकास्मितं यस्मात्तत्तथोक्तम्। एतच्चन्द्रमण्डलं नर्मरहस्यं गोप्यार्थमिव रात्रिचोदिता। राज्या सख्यैव प्रेरिता सतीत्यर्थः। उद्गिरति प्रकाशयति। यथा काचिदा सायं मनस्विनी गूहितमभिलाषं प्रदोषे सख्या मह्यंब्रूहीति निर्बन्धात्पृष्टा सती प्रकटयति तद्वदित्यर्थः॥

पश्य पक्कफलिनीफलत्विषा बिम्बलाञ्छितवियत्सरोम्भसा।  
विप्रकृष्टविवरं हिमांशुना चक्रवाकमिथुनं विडम्ब्यते॥६१॥

** पश्येति॥** पक्कफलिनीफलत्विपोदयरागाद्विम्बाभ्यां प्रतिबिम्बाभ्यां लाञ्छिते चिह्निते वियत्सरोम्भश्च येन तथोक्तेन हिमांशुना विप्रकृष्टं विवरमन्तरालं यस्य तत्तथोक्तम्। अतिदूरस्थमित्यर्थः।चक्रवाकमिथुनं विडम्ब्यतेऽनुक्रियते पश्य। रात्रौ वियति सरोजले चेन्दोर्बिम्बप्रतिबिम्बौ विरहाद्दूरवर्तिनौ चक्रवाकाविव दृश्येते इत्यर्थः॥

शक्यमोषधिपतेर्नवोदयाः कर्णपूररचनाकृते तव।  
अप्रगल्भयवसूचिकोमलाच्छेत्तुमग्रनखसंपुटैः कराः॥६२॥

** शक्यमिति॥** नवोदयाः सद्य उत्पादिता अप्रगल्भयवसूचिकोमला अकठोरयवाङ्कुरसुकुमारा ओषधिपतेरिन्दोः करास्तव कर्णपूररचनाकृते कर्णाव- तंसनिर्माणक्रियायै। संपदादित्वाद्भावे क्विप्। अग्रनखसंपुटैर्नखाग्रसंभेदैश्छेत्तुं शक्यम्। शक्या इत्यर्थः। 'शकिसहोश्च' इति कर्मणि यत्प्रत्ययः। शक्यमिति विपरीतलिङ्गवचनस्तथापि सामान्योपक्रमात्कर्माभिधायकत्वम्। पश्चात्कर्मविशेषाकाङ्क्षायां करा इति निर्देशो न विरुध्यते। यथाह वामनः—' शक्यमिति रूपं लिङ्गवचनस्यापि सामान्योपक्रमत्वा' दिति। अत्र प्रमाणम्—'शक्यं श्वमांसेनापि क्षुत्प्रतिहन्तुमितिभाष्यकारप्रयोगः' इति॥

अङ्गुलीभिरिव केशसंचयं संनिगृह्य तिमिरं मरीचिभिः।  
कुड्मलीकृतसरोजलोचनं चुम्बतीव रजनीमुखं शशी॥६३॥

** अङ्गुलीभिरिति॥** शशी चन्द्रमाः। नायकश्च प्रतीयते। अङ्गुलीभिः केशसंचयमिव मरीचिभिस्तिमिरं संनिगृह्य गृहीत्वा। सरोजे लोचने इवेत्युपमित- समासोऽङ्गुलीभिरिवेत्युपमायास्तत्साधकत्वात्। कुडालीकृते सरोजलोचने यस्य तत्तथोक्तं रजन्या मुखं प्रारम्भः। वदनं चेति गम्यते। चुम्बतीव। अत्रार्था- पत्त्यतिशयोक्तिरलंकार उत्प्रेक्षासंकरश्चेति॥

पश्य पार्वति नवेन्दुरश्मिभिः सामिभिन्नतिमिरं नभस्तलम्।  
लक्ष्यते द्विरदभोगदूषितं संप्रसीददिव मानसं सरः॥६४॥

** पश्येति॥** हे पार्वति, नवेन्दुरश्मिभिः सामिभिन्नतिमिरमर्धनिरस्तध्वान्तं नभस्तलं द्विरदभोगदूषितं गजक्रीडाकलुषितं संप्रसीदत्प्रसादं गच्छन्मानसं मानसाख्यं सर इव लक्ष्यते पश्य॥

रक्तभावमपहाय चन्द्रमा जात एष परिशुद्धमण्डलः।  
विक्रिया न खलु कालदोषजा निर्मलप्रकृतिषु स्थिरोदया॥६५॥

** रक्तभावमिति॥** एष चन्द्रमा रक्तभावं रक्तत्वमुदयरागमपहाय परिशुद्धमण्डलः शुभ्रबिम्बो निष्कण्टको जातः। तथाहि। निर्मलप्रकृतिषु स्वच्छस्व- भावेषु शुद्धसचिवसंपन्नेषु च कालदोषेण जाता कालदोषजा विक्रिया विकारः स्थिरोदया स्थायिनी न भवति खलु। चन्द्रोऽपि स्वभावनिर्मल इति। यथा कश्चिद्राजा कुतश्चिन्निमित्ताद्विरक्तमण्डलः पश्चात्प्रतिकृतिशुद्ध्या स्वस्थमण्डलो भवति तद्वदिति भावः। तत्र प्रथमार्थे समासोक्तिरलंकारस्त- स्यार्थान्तरन्यासेनाङ्गाङ्गिभावेन संकरः॥

उन्नतेषु शशिनः प्रभा स्थिता निम्नसंश्रयपरं निशातमः।  
नूनमात्मसदृशी प्रकल्पिता वेधसैव गुणदोषयोर्गतिः॥६६॥

** उन्नतेष्विति॥** शशिनः प्रभा चन्द्रिकोन्नतेष्वद्विशृङ्गादिषु स्थिता। निशातमस्तु निम्नसंश्रयपरं गर्तादिनीचस्थानप्रवणम्। तथाहि। वेधसा गुणदोषयोरात्म- सदृशी स्वभावानुरूपा गतिः प्रवृत्तिः प्रकल्पितैव ननु। तेजस्विन उन्नमन्ति मलिनास्तु नीचन्तीति भावः॥

चन्द्रपादजनितप्रवृत्तिभिश्चन्द्रकान्तजलविन्दुभिर्गिरिः।  
मेखलातरुषु निद्रितानमून्वोधयत्यसमये शिखण्डिनः॥६७॥

** चन्द्रपादेति॥** गिरिर्हिमाद्विश्चन्द्रपादैरिन्दुकिरणैर्जनितप्रवृत्तिभिर्जनितप्रसरैश्चन्द्रकान्तमणीनां जलबिन्दुभिः करणैः मेखलातरुषु निद्रितान्संजातनिद्रान्। तारकादित्वादितच्।

अमूञ्शिखण्डिनो मयूरानसमयेऽकाले बोधयति। इन्दुकिरणसंपर्कादुपरिचन्द्रमणिस्पन्देष्वधोवृक्षेशयाः शिखण्डिनो बृष्टिभयाज्जाग्र- तीत्यर्थः। शिखण्डिग्रहणमितरशकुन्तानां कुलायनिलयत्वादिति भावः॥

कल्पवृक्षशिखरेषु संप्रति प्रस्फुरद्भिरविकल्पसुन्दरि।  
हारयष्टिगणनामिवांशुभिः कर्तुमुद्यतकुतूहलः शशी॥६८॥

** कल्पवृक्षेति॥** हे अविकल्पेनाविवादेन सुन्दरि अविकल्पसुन्दरि, शशी संप्रति कल्पवृक्षाणां शिखरेष्वग्रेषु प्रस्फुरद्भिरंशुभिः। करस्थानीयैरिति भावः। हारयष्टिगणनां कल्पतरुलम्बिहारपरिगणनां कर्तुमुद्यतकुतूहल इवोत्पन्नकौतुकः किम्। इत्युत्प्रेक्षा॥

उन्नतावनतभागवत्तया चन्द्रिका सतिमिरा गिरेरियम्।  
भक्तिभिर्बहुविधाभिरर्पिता भाति भूतिरिव मत्तदन्तिनः॥६९॥

** उन्नतेति॥** गिरेरुन्नतावनतभागवत्तया निम्नोन्नतप्रदेशवत्त्वेन हेतुना सतिमिरा तिमिरमिश्रा। समोन्नतेषु तमसोऽनवकाशादिति भावः। इयं चन्द्रिका बहुविधाभिर्भक्तिभी रचनाभिरर्पिता विन्यस्ता मत्तदन्तिनो भूतिर्भसितमिवाभाति। 'भूतिर्मातङ्गशृङ्गारे' इति विश्वः। तत्र भक्तिसहितानि गजाङ्गान्येव तिमिरभागोपमानमित्यनुसंधेयम्॥

एतदुच्छ्वसितपीतमैन्दवं सोढुमक्षममिव प्रभारसम्।  
मुक्तषट्पदविरावमञ्जसा भिद्यते कुमुदमा निबन्धनात्॥७०॥

** एतदिति॥** एतत्कुमुदं कैरवं कर्तृ उच्छ्वसितेन पीतमुच्छ्वसितपीतम्। अतितृष्णयोच्छ्वस्योच्छ्वस्य पीतमित्यर्थः। इन्दोरिदमैन्दवं प्रभा चन्द्रिका सैव रसो द्रवस्तं सोढुमक्षममिवाञ्जसा मुक्तषट्पदविराचंप्रवर्तितभृङ्गनादं यथा तथा निबन्धनादा वृन्ताद्भिद्यते विकसति। कर्मकर्तरि लट्। यथा लोके कस्यचिदति- पानान्निःसहात्मन उच्चैः क्रोशत उदरं भिद्यते तथैतदिति भावः॥

पश्य कल्पतरुलम्बि शुद्धया ज्योत्स्नयाजनितरूपसंशयम्।  
मारुते चलति चण्डि केवलं व्यज्यते विपरिवृत्तमंशुकम् ॥७१॥

** पश्येति॥** शुद्धया ज्योत्स्नया जनिता रूपसंशया अंशुकं ज्योत्स्ना वेति स्वरूपसंदेहो यस्य तत्तथोक्तं कल्पतरुलम्व्यंशुकं हे चण्डि अत्यन्तकोपने। गौरादित्वान्ङीष्। केवलं मारुते चलति सति विपरिवृत्तं चलं

सद्व्यज्यते पश्य। ज्योत्स्नासच्छायत्वान्न रूपतो विविच्यते परंतु क्रिययेत्यर्थः॥

**शक्यमङ्गुलिभिरुद्धृतैरधः शाखिनां पतितपुष्पपेशलैः।  
पत्रजर्जरशशिप्रभालवैरेभिरुत्कचयितुं तवालकान्॥७२॥**

** शक्यमिति॥** अङ्गुलिभिरुद्धृतैरुच्चितैः शाखिनामधःपतितपुष्पवत्पेशलैःकोमलैः। तथा भ्रमकरैरित्यर्थः। एभिः पत्रैर्जर्जरा शकलिता शशिप्रभा- चन्द्रिका तस्या लवैः खण्डैः। तरुमूलेषु पत्रान्तराललक्ष्यज्योत्स्नामण्डलैरित्यर्थः। तवालकानुत्कचयितुं बद्धुम्। 'कच दीप्तिबन्धनयोः' इति धातोस्तुमु- न्प्रत्ययः। शक्यम्। शक्या इत्यर्थः। शक्यमिति लिङ्गवचनस्य सामान्योपक्रमादित्याद्यनुपदमेवोक्तम्॥

एष चारुमुखि योग्यतारया युज्यते तरलविम्बया शशी।  
साध्वसादुपगतप्रकम्पया कन्ययेव नवदीक्षया वरः॥७३॥

** एष इति॥**हे चारुमुखि हे उज्वलानने। 'स्वाङ्गाच्चोपसर्जनादसंयोगोपधात्' इति ङीप्। एष शशी तरलबिम्बया स्फुरन्मण्डलया योगतारया। प्रत्ययं यथा युज्यते सा योगतारा। नित्यनक्षत्रेणेत्यर्थः। साध्वसान्नवसंगमभयादुपगतप्रकम्पया वेपथुमत्या नवदीक्षया नवोद्वाहया कन्यया वरो वोढेव युज्यते संगच्छते। युजेर्दैवादिकत्वात्कर्तरि लट्॥

**पाकभिन्नशरकाण्डगौरयोरुल्लसत्प्रतिकृतिप्रदीप्तयोः।  
रोहतीव तव गण्डलेखयोश्चन्द्रविम्बनिहिताक्षिचन्द्रिका॥७४॥**

** पाकेति॥**हे चन्द्रबिम्बनिहिताक्षि चन्द्रबिम्बनिहितेक्षणे, पाकभिन्नः पाकविकसितो यः शरकाण्डस्तद्वद्गौरयोः सितयोः। 'अवदातः सितो गौरः' इत्यमरः। उल्लसन्त्या प्रतिकृत्या चन्द्रिकाप्रतिबिम्बेन प्रदीप्तयोः प्रोज्वलयोस्तव गण्डलेखयोश्चन्द्रिका रोहतीव। गण्डस्थलप्रतिबिम्बसंक्रमणमूर्च्छिता चन्द्रिका तयोरेव प्ररूढेति प्रतीयत इत्यर्थः॥

 अत्रान्तरे कांचिदवलोक्याह—

लोहितार्कमणिभाजनार्पितं कल्पवृक्षमधु विभ्रती स्वयम्।  
त्वामियं स्थितिमतीमुपस्थिता गन्धमादनवनाधिदेवता॥७५॥

** लोहितेति॥** लोहितेऽरुणेऽर्कमणिभाजने सूर्यकान्तपात्रेऽर्पितं कल्पवृक्षमधु कल्पतरुप्रसूतं मद्यं स्वयं बिभ्रती गन्धमादनवनाधिदेवता स्थितिमतीम- वस्थानवतीम्। इह स्ववने तिष्ठन्तीमित्यर्थः। त्वामियं प्रत्यक्षोपस्थिता प्राप्ता। स्वगृहागतां त्वां संभावयितुमागतेत्यर्थः॥

आर्द्रकेसरसुगन्धि ते मुखं रक्तमेव नयनं स्वभावतः।  
अत्र लब्धवसतिर्गुणान्तरं कं विलासिनि मधुः करिष्यति॥७६॥

** आर्द्रेति॥** हे पार्वति इदं ते स्वभावत आर्द्रकेसरसुगन्धि सरसकेसरसुगन्धि। 'गन्धस्येत्– 'इत्यादिनेकारः। मुखम्। रक्तमेव नयनम्। हे बिलासिनि विलसनशीले, अत्र त्वन्मुखे लब्धवसतिर्लब्धानुप्रवेशो मधुर्मद्यं कं गुणान्तरं गुणविशेषं करिष्यति। न कंचिदित्यर्थः। केसरसौगन्ध्यादिगुणानां त्वन्मुखे स्वभावसिद्धत्वान्मधुनः फलं न पश्यामीत्यर्थः। 'अर्धर्चाः पुंसि च' इति पुंलिङ्गत्वम्। यदाहुः—'मकरन्दस्य मद्यस्य माक्षिकस्य च वाचकः। अर्धर्चादिगणे पाठात्पुंनपुंसकयोर्मधुः॥'इति॥

मान्यभक्तिरथवा सखीजनः सेव्यतामिदमनङ्गदीपकम्।  
इत्युदारमभिधाय शंकरस्तामपाययत पानमम्बिकाम्॥७७॥

** मान्यभक्तिरिति॥** अथवा सखीजनो मान्या भक्तिर्यस्य स तथोक्तः। सखीजनः स्वकीय इत्यर्थः। ततोऽनङ्गदीपकमिदं वक्ष्यमाणं पानं सेव्यता- मित्युदारं चतुरमभिधाय शंकरस्तामम्बिकां पीयत इति पानं मद्यमपाययत पाययामास। पिबतेर्ण्यन्ताल्लुङि तङ्। पिबतेः प्रत्यवसानार्थादणि कर्तुः कर्मत्वम्। पिबतेनिंगरणार्थत्वेऽपि 'न पादम्य–' इति परस्मैपदप्रतिषेधः। ननु मान्यभक्तिरित्यत्र कथं पुंवद्भावः। 'अप्रियादिषु' इति निषेधाद्भक्तिशब्दस्य प्रियादिपाठाञ्चैष दोषो नपुंसकपूर्वपदत्वात्। यथाह वृत्तिकारः—'दृढभक्तिरित्येवमादिषु स्त्रीपूर्वपदस्याविवक्षितत्वात्सिद्धम्' इति। भोजराजस्तु—'भज्यत इति कर्मसाधनस्यैव प्रियादिपाठतया दृढभक्तिरिति न तु भजनं भक्तिरिति भावसाधनस्य। अतोऽत्र स्त्रीपूर्वपदत्वेऽपि न दोषःइत्याह॥

पार्वती तदुपयोगसंभवां विक्रियामपि सतां मनोहराम्।  
अप्रतर्क्यविधियोगनिर्मिता नम्रतेव सहकारतां ययौ॥७८॥

** पार्वतीति॥** \[ अस्य लोकस्य व्याख्या नोपलब्धा \]

तत्क्षणं विपरिवर्तितह्रियोर्नेष्यतोः शयनमिद्धरागयोः।  
सा वभूव वशवर्तिनी द्वयोः शूलिनः सुवदना मदस्य च॥७९॥

** तदिति॥** सुवदना पार्वती तत्क्षणं तथैव विपरिवर्तितह्रियोर्निवर्तितलज्जयोः शयनं तल्पं नेष्यतोः प्रापयिष्यतोरित्थं प्रवृद्धो रागोऽनुराग आरुण्यं च ययोरिद्धरागयोः शूलिनः प्रियतमस्य मदस्य चेति द्वयोर्वशे वर्तत इति वशवर्तिन्यधीना बभूव॥

 मदपारवश्यं तावदाह—

घूर्णमाननयनं स्खलत्कथं स्वेदविन्दुमदकारणस्मितम्।  
आननेन न तु तावदीश्वरश्चक्षुषा चिरमुमामुखं पपौ॥ ८०॥

** घूर्णमानेति॥** ईश्वरो घूर्णमाननयनं भ्राम्यन्नेत्रं स्खलत्कथं स्खलद्वचनं स्वेदबिन्दुमत्स्वेदयुक्तमकारणस्मितमाकस्मिकहासयुक्तमुमामुखं तावत्। आ तृष्णागममित्यर्थः। आननेन मुखेन न पापौ। न चुचुम्त्रेत्यर्थः। किंतु चिरं चक्षुषापपौ। तृष्णयाद्राक्षीदित्यर्थः। तस्या मदपारवश्यं दृष्ट्वा मुदं तावदन्व- भूदित्यर्थः॥

 संप्रति प्रियवशंवदत्वमाह—

तां विलम्बितपनीयमेखलामुद्वहञ्जघनभारदुर्वहाम्।  
ध्यानसंभृतविभूतिसंभृतं प्राविशन्मणिशिलागृहं रहः॥८१॥

** तामिति॥** हरो विलम्बितपनीयमेखलां विस्रंसिहेमरसनां जघनभारेण दुर्वहां तां पार्वतीमुद्वहन्ध्यानसंभृतया संकल्पमात्रसिद्धया विभूत्या भोगसाधनेन संभृतं संपूर्णं मणिशिलागृहं प्राविशत्। रिरंसुरिति भावः॥

तत्र हंसधवलोत्तरच्छदं जाह्नवीपुलिनचारुदर्शनम्।  
अध्यशेत शयनं प्रियासखः शारदाभ्रमिव रोहिणीपतिः॥८२॥

** तत्रेति॥** तत्र मणिभवने हंसवद्धवल उत्तरच्छदः प्रच्छदपटो यस्य तत्तथोक्तं जाह्नवीपुलिनमिव चारुदर्शनं शयनं शय्यां रोहिणीपतिश्चन्द्रः शरदि भवं शारदमभ्रं मेघमिव। शरद्गहणं धावल्यार्थम्। प्रियसखः सन्। प्रियया सहेत्यर्थः। अध्यशेत शयितवान्। 'अधिशीङ्स्थासां कर्म' इति कर्मत्वम्। रोहिणी- ग्रहणसामर्थ्यादिन्दोरप्यभ्रारोहणे रोहिणीसाहित्यमनुसंधेयम्॥

क्लिष्टचन्द्रमदयैः कचग्रहैरुत्पथार्पितनखं समत्सरम्।  
तस्य तच्छिदुरमेखलागुणं पार्वतीरतमभूदतृप्तये॥८३॥

** क्लिष्टेति॥** अदयैर्निर्दयैः कचग्रहैः केशकर्षणैः क्लिष्टचन्द्रं पीडितहरचन्द्रमुत्पथमुन्मर्यादमर्पिता नखा यस्मिंस्तत्समत्सरमन्योन्यविजिगीषापूर्वकं छिदुराः स्वयमेव छिद्यमाना मेखलागुणा यस्मिंस्तत्तथोक्तम्। 'विदिभिदिच्छिदेः कुरच' इति कुरच्प्रत्ययः कर्मकर्तरि इति काशिका।पार्वतीरतं तस्येश्वरस्यातृप्तयेऽभूत्। तृप्तये नाभूदिति भावः॥

केवलं प्रियतमादयालुना ज्योतिषामवनतासु पङ्क्तिषु।  
तेन तत्प्रतिगृहीतवक्षसा नेत्रमीलनकुतूहलं कृतम्॥८४॥

** केवलमिति॥** प्रियतमादयालुना केवलम्। प्रियतमायां दययैव तस्येश्वरस्य सौकुमार्यादनवरतं सुरतासहिष्णुत्वात्। नतु स्वयं तृप्त्येत्यत्यर्थः। तत्परिगृ- हीतवक्षसा तयापार्वत्याश्लिष्टवक्षसा तेनेश्वरेण ज्योतिषां नक्षत्राणां पङ्क्तिष्ववनतासु सतीषु। पश्चिमायामित्यर्थः। नेत्रमीलनकुतूहलं कृतम्। निद्रा स्वीकृतेत्यर्थः॥

स व्यबुध्यत बुधस्तवोचितः शातकुम्भकमलाकरैः समम्।  
मूर्च्छनापरिगृहीतकैशिकैः किंनरैरुषसि गीतमङ्गलः॥८५॥

** स इति॥** बुधस्तवोचितो विद्वत्स्तोत्रार्हःस हर उषसि प्रभाते। स्वराणामारोहक्रमो मूर्च्छना। 'क्रमयुक्ताः स्वरास्तत्र मूर्च्छना परिकीर्तिता' इति भरतः। तथा मूर्च्छनया परिगृहीतकैशिकैः स्वीकृतरागविशेषैः किंनरैर्गीतमङ्गलः सन्। शातकुम्भकमलाकरैः समं कनकपद्माकरैः सह। 'तपनीयं शातकुम्भं गाङ्गेयं भर्म कर्बुरम्' इत्यमरः। व्यबुध्यत विबुद्धवान्। बुध्यतेर्दैवादिकात्कर्तरि लङ्। अत्र बुध्यतेर्जागरविकासयोः बोधयोः श्लेषनिमित्तकाभेदाध्यव- सायमूला सहोक्तिरलंकारः॥

तौ क्षणं शिथिलितोपगूहनौ दंपती रचितमानसोर्मयः।  
पद्मभेदनिपुणाः सिषेविरे गन्धमादनवनान्तमारुताः॥८६॥

** ताविति॥** शिथिलितोपगूहनौ शिथिलितालिङ्गनौ जाया च पतिश्च दंपती। जायाशब्दस्य दंभावो निपातितः। तौ शिवौ रचितमानसोर्मयः। मानसे सरसि रचिततरङ्गा इत्यर्थः। पद्मभेदनिपुणाः। पद्मभेदपिशुना इति यावत्। विकाससूचका इत्यर्थः। गन्धमादनवनान्तमारुताः क्षणं सिषेविरे॥

ऊरुमूलनखमार्गराजिभिस्तत्क्षणं हृतविलोचनो हरः।  
वाससः प्रशिथिलस्य संयमं कुर्वतीं प्रियतमामवारयत्॥८७॥

** ऊर्विति॥** तत्क्षणं मारुतवीजनसमय ऊरुमूले नखमार्गराजिभिर्नखपदपङ्किभिः। मारुता प्रसारितवस्त्रतया प्रकाशिताभिरित्यर्थः। हृतविलोचन आकृष्ट- दृष्टिर्हरःप्रशिथिलस्य वाससः संयमं बन्धनं कुर्वतीं प्रियतमामवारयत्॥

स प्रजागरकषायलोचनं गाढदन्तपदताडिताधरम्।  
आकुलालकमरंस्त रागवान्प्रेक्ष्य भिन्नतिलकं प्रियामुखम् ॥८८॥

** स इति॥** रागवान्रागी स हरः प्रजागरेण कषायलोचनं रक्तनेत्रं गाढैर्दन्तपदैर्दन्तक्षतैस्ताडिताधरमाकुलालकं भिन्नतिलकं प्रियामुखं प्रेक्ष्यारंस्तान्वरज्यत। तादृङ्मुखदर्शनमेव तस्योद्दीपकमित्यर्थः॥

तेन भङ्गिविषमोत्तरच्छदं मध्यपिण्डितविसूत्रमेखलम्।  
निर्मलेऽपि शयनं निशात्यये नोज्झितं चरणरागलाञ्छितम्॥८९॥

** तेनेति॥** तेन हरेण भङ्गिभिर्भङ्गैर्विषमो निम्नोन्नत उत्तरच्छदः प्रच्छदपटो यस्मिंस्तत्। मध्ये पिण्डिता पुञ्जीकृता विसूत्रमेखला छिन्नरसना यस्मिंस्तत्त- थोक्तं चरणयो रागेण लाक्षारागेण लाञ्छितं चिह्नितं शयनं निशात्यये प्रभाते निर्मलेऽपि। सूर्योदये सत्यपीत्यर्थः। नोज्झितं न त्यक्तम्। अत्र देव्या सकल- सुरतोपचारसंपन्नत्वं पुरुषायितं सूच्यते॥

स प्रियामुखरसं दिवानिशं हर्षवृद्धिजननं सिषेविषुः।  
दर्शनप्रणयिनामदृश्यतामाजगाम विजयानिवेदितः॥९०॥

** स इति॥** स हरो हर्षवृद्धिजननं सुखातिशयकारणं प्रियामुखरसं मदिरामृतं दिवा च निशि च दिवानिशम्। द्वन्द्वैकवद्भावः। सिषेविषुः सेवितुमिच्छुः सन्। विजयानाम्नी काचिद्देव्याः सखी तया निवेदितः। एतदर्थमागतेति ज्ञापितोऽपीत्यर्थः। दर्शनप्रणयिनामदृश्यतामाजगाम। दर्शनं न ददातित्यर्थः॥

समदिवसनिशीथं सङ्गिनस्तत्र शंभोः  

\।शतमगमदृतूनां साग्रमेका निशेव।  

न स सुरतसुखेभ्यश्छिन्नतृष्णो बभूव  

ज्वलन इव समुद्रान्तर्गतस्तज्जलौघैः॥९१॥

** समेति॥** निशीथोऽत्र निशामात्रलक्षकः। समदिवसनिशीथं तुल्याहर्निशं यथा तथा तत्र तस्यां पार्वत्यां सङ्गिन आसक्तस्य। रात्रिंदिवं रममाणस्येत्यर्थः। शंभोःशिवस्य सार्धमर्धेन सहितमृतूनां शतं पञ्चाशदुत्तरं मानुषमानेन पञ्चविंशतिवर्षाण्यगमन्। स शंभुः समुद्रान्तर्गतः समुद्रस्यान्तर्वृत्तिज्वलनो वडवाग्निरिव तज्जलौघैस्तस्य समुद्रस्य प्रवाहैरिव सुरतसुखेभ्यश्छिन्नतृष्णो निवृत्ताभिलाषो न बभूव। किंतु चिरमवर्धतेत्यर्थः॥

इति श्रीमन्महामहोपाध्यायकोलाचलमल्लिनाथसूरिविरचितया संजीविनी-  
समाख्यया व्याख्यया समेतः श्रीकालिदासकृतौ कुमारसंभवे  
महाकाव्ये उमासुरतवर्णनं नामाष्टमः सर्गः॥

\_\_\_\_\_\_\_\_\_\_\_\_\_\_\_\_\_

\]